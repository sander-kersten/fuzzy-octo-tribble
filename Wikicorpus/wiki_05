<doc id="78405" url="https://nl.wikipedia.org/wiki?curid=78405" title="Donor (geneeskunde)">
Donor (geneeskunde)

Een donor is een persoon die - bij leven of na overlijden - iets van zichzelf, van zijn lichaam, of zijn bezittingen geeft aan een andere persoon of organisatie. Zo kent men bijvoorbeeld orgaandonoren, maar ook mensen die bijvoorbeeld een schenking doen (aan een politieke partij, goed doel of vereniging en dergelijke) worden donor genoemd. De gift zelf heet een donatie.

De algemene procedure in Nederland is als volgt:

Diverse lichaamsweefsels kunnen na het overlijden gedoneerd worden aan een medemens:

In principe is iedere overledene jonger dan 81 jaar geschikt als donor. Er bestaan echter een aantal contra-indicaties. Iemand kan bijvoorbeeld langer dan 24 uur dood zijn, lijden aan een infectieziekte of op het moment van overlijden chemotherapie krijgen.

Minder vaak voorkomend, en problematischer, is het doneren van organen: orgaandonatie. Bij orgaandonatie gaat het om de volgende organen: hart, longen, lever, dunne darm, pancreas en nieren. Niet alleen kan een mens de meeste organen zelf niet missen, een orgaantransplantatie slaagt ook alleen als niet alleen de bloedgroep, maar ook de weefseltypering voldoende overeenkomt, zodat het immuunsysteem niet geactiveerd wordt. Als dat wel het geval is kan er een afstotingsreactie optreden.

De weefseltypering, oftewel het HLA-type, moet zo veel mogelijk overeenkomen tussen donor en ontvanger van het orgaan. Bij postume donororganen is het daarom belangrijk dat het orgaan naar de ontvanger gaat, die het meest geschikt is. Dit is dan ook niet altijd de persoon die boven aan de wachtlijst staat.

Voor orgaandonatie moet de donor voldoen aan bepaalde criteria. Zo moet de leeftijd geschikt zijn. Bij het pancreas geldt bijvoorbeeld de maximale leeftijd van 75 jaar, voor de longen is dit 5 tot ongeveer 60 jaar. Daarnaast bestaan er algemene en orgaanspecifieke contra-indicaties, zoals een onbekende doodsoorzaak, actieve infectieziekten en diabetes mellitus type I bij het pancreas. Ook bij een overledene met een onbekende identiteit wordt geen donatie gedaan.

Er bestaan twee soorten orgaandonatie: heartbeating donatie en non-heartbeating donatie. Heartbeating donatie wil zeggen dat een donor hersendood is met een intacte circulatie (de donor wordt dus beademd op een intensive care). De circulatie wordt pas stopgezet na de donatieprocedure. Omdat de functie van de organen bij heartbeating donoren intact is heeft deze vorm van orgaandonatie de voorkeur boven non-heartbeating donatie.

Bij een Non-Heartbeating donor is de donor overleden. Er is geen circulatie. Donatie van hart en dunne darm is dan niet meer mogelijk.
Er bestaan 4 categorieën non-heartbeating donoren:
Na het stoppen van de circulatie is de tijd waarin organen geschikt zijn voor donatie beperkt. Onder de juiste omstandigheden kunnen de nieren bijvoorbeeld maximaal 2 uur zonder circulatie. Bij de overige organen is deze periode 1 uur.

Bij de helft van de niertransplantaties is de donor van de nier een levend familielid van de ontvanger. De nier is een van de weinige organen, waarvan een mens er één kan afstaan, zonder daarmee zichzelf tekort te doen (mits beide nieren goed werken, natuurlijk). Daarnaast zijn naaste familieleden vaak geschikt als nierdonor, omdat de weefseltypering vaak lijkt op die van de ontvanger van de nier, en er dus verminderde kans is op een afstotingsreactie. Bovendien heeft een dergelijk familielid vaak het ongemak en het risico van de operatie voor de patiënt over. Ten slotte zijn de slagingspercentages bij transplantaties van nieren van een levende donor hoger dan de slagingspercentages van een overleden donor. Het feit dat bij de helft van alle niertransplantaties een levende donor zijn nier doneert, weerspiegelt ook het feit, dat de wachtlijsten voor een niertransplantatie erg lang zijn.

De meest bekende en toegepaste vorm van donatie is de donatie van bloed door middel van bloedtransfusie. De landelijke bloedvoorziening voor patiënten is in Nederland geregeld via Sanquin, en in België via het Rode Kruis. Op de bloedbank wordt bloed gedoneerd door bloeddonoren. Na testen en bewerken van het bloed, wordt het bloed gebruikt in ziekenhuizen, bijvoorbeeld bij bloedverlies door ernstige verwondingen of bij operaties. Bij een bloedtransfusie moet rekening gehouden worden met de bloedgroepen van de donor en de ontvanger. Donatie van bloed direct van een donor naar een patiënt komt in het Westen eigenlijk alleen een enkele keer voor bij operaties in het veld.

Diverse lichaamsweefsels kunnen bij leven gedoneerd worden aan een medemens:

Voor baby's die van hun eigen moeder niet of niet voldoende moedermelk kunnen krijgen, bestaat de mogelijkheid om donormelk te krijgen. In de meeste landen wordt de donormelk gedistribueerd via moedermelkbanken. In Nederland bestaat deze voorziening sinds 2011 in het VUmc. De donormelk wordt gebruikt ten behoeve van te vroeg geboren baby's. Donaties voor gezonde baby's waarvan de moeder een melktekort heeft worden gecoördineerd via het Moedermelk Netwerk. In België zijn vier ziekenhuizen met een moedermelkbank namelijk het Erasmus en het UKZ Koningin Fabiola in Brussel, het Saint Vincent Clinic in Rocourt bij Luik en het CHR de la Citadelle in Luik.

Spermabanken werven vruchtbare mannen voor het donorschap. Met het gedoneerde zaad worden lesbische stellen, alleenstaande vrouwen en stellen waarvan de man onvruchtbaar is geholpen via kunstmatige inseminatie met donorsemen (KID). Sommige banken weigeren lesbische stellen of alleenstaande vrouwen, voornamelijk omdat er geen medische noodzaak is in vergelijking bij heteroseksuele stellen. In de twintigste eeuw werden er met name heteroseksuele stellen geholpen. Sinds de introductie van geavanceerde vruchtbaarheidstechnieken zoals ICSI hebben heteroseksuele stellen minder vaak KID nodig en dankzij de homo-emancipatie vormen lesbische stellen de grootste groep. De spermabank zoekt een donor die zo veel mogelijk overeenkomsten heeft met de aanstaande ouders, in het bijzonder met de vader.
Het sperma van de donoren dient aan veel eisen te voldoen, zo moet het zaad na invriezen en ontdooien weer levensvatbaar zijn en voldoende beweeglijkheid hebben. Doneren is geen zware taak, er dienen alleen voor de donatie 3 dagen van onthouding in acht te worden genomen. Verder moet een donor enkele keren per maand afreizen naar de bank.
Een donor krijgt nergens in Nederland of België betaald voor zijn donaties, alleen een ruime reiskostenvergoeding.
In Nederland worden donoren worden door spermabanken geregistreerd bij de Stichting Donorregister Kunstmatige Bevruchting zodat het verwekte kind later zijn/haar afkomst kan achterhalen. Vanaf 12-jarige leeftijd kan het donorkind een aantal basisgegevens over zijn/haar donor opvragen zoals beroep, burgerlijke stand gezinssamenstelling en karaktertrekken zoals de donor die opgaf op het moment van de donatie. Vanaf de leeftijd van 16 jaar kunnen persoonsgegevens opgevraagd worden (dit is wettelijk ingevoerd op 1 juni 2004).

Spermadonatie is ook mogelijk via internet. Omdat sinds 2004 de wet op anoniem doneren van sperma is afgeschaft zijn er wachtlijsten ontstaan bij spermabanken. Als alternatief zoekt men naar een spermadonor op internet via platforms of sociale media. Via diverse sites bieden mannen hun sperma aan. Ook plaatsen vrouwen of stellen advertenties waarin ze op zoek zijn naar een donor. Via dergelijke advertenties komen donoren en ontvangers met elkaar in contact. Wanneer een vrouw een spermadonor via internet heeft gevonden, wordt meestal voor zelfinseminatie gekozen als inseminatietechniek. Bij zelfinseminatie is het noodzakelijk dat er een donorovereenkomst wordt getekend. Soms kan een donor ook bij een spermabank doneren voor een specifieke vrouw/specifiek stel.

Mensen die een schenking doen aan een ander doneren geld of goederen. Dit kan zijn in het kader van een actie, een persoonlijke wens of een vraag om een donatie. Zo ontvangen vele organisaties donaties in geldvorm, om hun werk te kunnen bekostigen.

In Nederland zijn de volgende wetten van belang:
Medische, fysieke en sociale kenmerken van de donor zijn vanaf 1 januari 2004 voor de verwekte kinderen beschikbaar. Sinds 1 juni 2004 geldt de wet ook voor de persoonlijke gegevens van de donor.
Kinderen die met sperma zijn verwekt dat na 1 juni 2004 is gedoneerd, kunnen als ze 16 jaar zijn de persoonsgegevens van de donor opvragen. Zij krijgen de gegevens, tenzij er zwaarwegende bezwaren van de donor zijn om dat niet te doen.

Jan Kerkhoffs (1939 -) uit Melick overleefde ook na langdurig coma en klinische hersendoodverklaring in 1992. Een week nadat nabestaanden tegenover behandelend artsen elke vorm van orgaandonatie weigerden na de hersendoodverklaring, ontwaakte de officieel hersendoodverklaarde Kerkhoffs uit zijn coma en herstelde bijna volledig.

België kent sinds 13 juni 1986 de Wet betreffende het wegnemen en transplanteren van organen. Volgens deze wet geldt een geen-bezwaar-systeem (opting-out regel of presumed consent).

Nederland:

België

Internationaal


</doc>
<doc id="78492" url="https://nl.wikipedia.org/wiki?curid=78492" title="Aangeboren afwijking">
Aangeboren afwijking

Een aangeboren afwijking of congenitale aandoening, is een afwijking of aandoening waarmee men geboren wordt. Het woord congenitaal komt van het Latijnse woord "congenitus" = aangeboren.

De symptomen, klachten of klinische tekens zijn aanwezig bij de geboorte. Een aangeboren afwijking kan wel of niet erfelijk zijn, maar niet iedere erfelijke aandoening leidt tot een aangeboren afwijking. Zo zijn er erfelijke aandoeningen die niet noodzakelijk al tot uiting komen bij de geboorte.

Een aangeboren afwijking kan te maken hebben met diverse factoren. 

Meestal is niet één enkele factor aan te wijzen en is de afwijking een gevolg van een complex samenspel. Goede en frequente medische opvolging (van een gynaecoloog) zijn preventief noodzakelijk. 

De ondersteuning door de omgeving van de moeder en de veiligheid geboden door partner en sociaal netwerk, spelen een even belangrijke rol.

Ook de keuze voor de methode van geboorte en de stress die daarmee gepaard gaat bij de moeder, spelen een rol.

Recente studies tonen aan dat kansarmoede vaak aan de basis ligt van een aangeboren afwijking. In multiproblematische gezinnen is er meer risico op negatieve gevolgen van de zwangerschap, voor infecties, voeding en ontwikkeling van kennis en vaardigheden van ouders en kind.


Sociale factoren slaan op de sociale omgang en omgang in het gezin zoals stimulering en aanspreekbaarheid van de ouder(s)

Met gedrag bedoelt men roekeloos gedrag of middelengebruik (drugs, alcohol, nicotine, overmatig vet eten). Ook het nemen van geneesmiddelen (antidepressiva, slaapmiddelen of andere middelen zoals vroeger Softenon) valt hieronder. Het verdient de aanbeveling om ruim voor de conceptie een gesprek aan te vragen bij de behandelend (huis)arts of apotheek of de gebruikte (zelfzorg)medicijnen doorgebruikt mogen worden tijdens de zwangerschap. De arts en apotheker beschikken hiervoor over de Zweedse Classificatie waarin alle geneesmiddelen zijn ingedeeld op het gevaar voor de ongeboren vrucht.

Met onderwijs bedoelt men de beschikbaarheid van onderwijs en andere stimulansen voor intellectuele ontwikkeling en ontwikkeling van vaardigheden voor ouders en kind.



</doc>
<doc id="78518" url="https://nl.wikipedia.org/wiki?curid=78518" title="Zwangerschapstest">
Zwangerschapstest

Een zwangerschapstest is een onderzoek om te bepalen of een vrouw zwanger is of niet. Deze testen kunnen bij de drogist, apotheek of online gekocht worden en worden met name thuis gebruikt door vrouwen die uit willen zoeken of zij zwanger zijn. 

Zwangerschapstests bestaan al veel eeuwen, maar de eerste vormen ervan waren niet veel beter dan het opgooien van een munt. Zo werd vroeger wel het veterpotje gebruikt, waarmee door een gloeiende veter een scherpe brandgeur werd opgewekt, die een zwangere makkelijk deed kokhalzen (ochtendmisselijkheid).

Later vonden bepalingen gebaseerd op hormoonspiegels ingang. Vanaf 1928 werden vrouwelijke muizen gebruikt waarin urine van de te testen vrouw werd gespoten. Na vijf dagen werd de muis gedood en werden de eierstokken bestudeerd. Indien positief waren er specifieke veranderingen waar te nemen aan de eierstokken van de muis. Later werd bij konijnen ontdekt dat deze al na twee dagen gedood en onderzocht konden worden. Een nog grotere tijdsbesparing werd in 1931 bereikt toen ook de klauwkikker ("Xenopus laevis") kon worden gebruikt, dit is een kikker uit zuidelijk Afrika. De vrouwelijke kikkers leggen eieren na vijf tot achttien uur nadat ze werden ingespoten met urine van een zwangere vrouw, ze hoefden dus niet te worden gedood. Deze kikkersoort werd lange tijd over de gehele wereld als zwangerschapstest gebruikt. 

Tegenwoordig wordt vrijwel uitsluitend gebruikgemaakt van een immunologische bepaling van het hormoon humaan chorion gonadotrofine (beta-hCG) in ochtendurine. De testen zijn vaak eenvoudig uit te voeren door een stripje in de urine te houden. Dit kan gedaan worden door eerst urine op te vangen in een potje en daarna de strip in de urine te houden voor een paar seconden. Een andere manier is om de strip enkele seconden direct in de urinestraal boven de wc te houden. Na enkele minuten kan het resultaat afgelezen worden. Het aflezen van het resultaat kan per merk van de test verschillen. Meestal gaat het om een kleurreactie waarbij op een specifieke plaats een (blauw of rood (bij nieuwere testen)) streepje zichtbaar moet worden. Om te beoordelen of de test goed is uitgevoerd is ook vaak een controle aangebracht op de teststrip. Deze moet altijd een positieve reactie vertonen. Als dat niet zo is, moet de test opnieuw uitgevoerd worden. Deze kleurreactie moet echter niet verward worden met de kleurreactie van de urine zelf. Lees daarom altijd goed de bijsluiter van de test voor een goede uitvoering en interpretatie van de test!

Bij niet-zwangere vrouwen en bij mannen is hCG normaal niet meetbaar. Gedurende de zwangerschap zal vanaf het moment van de gemiste menstruatie de hoeveelheid hCG elke 2 tot 3 dagen verdubbelen tot de 10e week. Daarna zal het op een bepaald niveau in het bloed aanwezig blijven. Enkele weken na de bevalling is hCG niet meer meetbaar. De test is, in het geval van zwangerschap, in het algemeen positief vanaf de dag van de verwachte menstruatie (na de bevruchting) of 1 à 2 dagen later. Er worden ook testen aangeboden (zogenaamde Ultra Zwangerschapstest) die dusdanig gevoelig zijn dat er al getest kan worden tot bijna een week voor de menstruatie. Het is echter bekend dat 60% van de zwangerschappen voortijdig eindigen. Veelal gebeurt dat zeer vroeg in de zwangerschap (in het subklinische stadium). Het gebruik van deze ultra zwangerschapstesten wordt over het algemeen niet aangeraden. Testen op of rond de te verwachten menstruatie is wel toegelaten. Naast de urine testen is de beta-hCG-bepalingen in het bloed gevoeliger. De betrouwbaarheid is hoog: ca. 99% sensitiviteit en specificiteit. Hiermee behoort de zwangerschapstest tot een van de meest betrouwbare zelftesten. Onjuiste uitslagen komen daarom vrijwel niet voor. In specifieke gevallen kan de test fout negatief of positief aangeven.

Foutief negatieve uitslagen kunnen soms voorkomen door:

Foutief positieve uitslagen kunnen soms voorkomen door:

In 1971 was de eerste test ontwikkeld die men thuis kan uitvoeren. Momenteel kunnen (digitale en normale) testen gekocht worden bij drogisten, apotheken of via internet.


</doc>
<doc id="78524" url="https://nl.wikipedia.org/wiki?curid=78524" title="Verzadiging (kleur)">
Verzadiging (kleur)

De verzadiging is een maat voor de zuiverheid van een kleur. Kleuren met een hoge verzadiging heten levendig, fel, helder of diep; kleuren met een lage verzadiging heten gedekt, flets of grauw. Monochromatisch licht heeft een verzadiging van 100%. Zwartwitbeelden (grijstinten) hebben een verzadiging van nul.

De verzadiging staat los van de "tint" (bijvoorbeeld rood tegenover groen) en de "intensiteit" (bijvoorbeeld donkergroen tegenover lichtgroen). In de HSV-kleurruimte staat de S voor de verzadiging. 

Laat "μ" de intensiteit zijn en R, G en B de genormaliseerde (dat wil zeggen waarden tussen 0 en 1) componenten van de RGB-kleurruimte, dan geldt voor de verzadiging:



</doc>
<doc id="78565" url="https://nl.wikipedia.org/wiki?curid=78565" title="Pemphigus vulgaris">
Pemphigus vulgaris

Pemphigus of Pemphigus vulgaris is een ernstige auto-immuunziekte die zich vooral situeert aan de mond in de vorm van blazen, bloedingen en korsten op de lippen en in de mondholte. Bij "pemphigus foliaceus" zijn er alleen huidklachten.

Op de huid, het mondslijmvlies ("mucosa") en het vaginaal slijmvlies bevinden er zich in het begin meerdere blazen (bullae) die na verloop van tijd openbarsten, gaan bloeden en korsten vormen. Men kan bij wrijven makkelijk het loslaten van de huid voelen (Teken van Nikolsky). Wanneer blazen springen, gaan ze bloeden, en hebben ze een wit aspect door necrose of celdood. Algemeen is er een onaangename reuk.

Het grote klinische verschil met Erythema exsudativum multiforme ("EEM") is dat Pemphigus een intraëpitheliale aandoening is, en EEM een subepitheliale aandoening. Simpel gezegd komt het erop neer dat de verbindingen bij Pemphigus in de huid worden verbroken en er zo blaarvorming ontstaat, terwijl bij EEM dit gebeurt onder de huid.

Pemphigus is een auto-immuunziekte. De oorzaak is het produceren van antilichamen (IgG) door het lichaam die gericht zijn tegen zichzelf, namelijk tegen desmogleïne (Dsg) 1 of 3, dat verwerkt zit in de desmosomen die de huidcellen in het stratum spinosum (een huidlaag vlak boven de basale laag, dat de onderste laag is in de huid) bij elkaar houden. Deze bruggen tussen deze cellen worden dus afgebroken (="acantholyse"), zodoende dat de stevigheid en de samenhang van de huid verstoord is. Met fluorescentiemicroscopie van huidbiopten kunnen de auto-antistoffen zichtbaar gemaakt worden. Ook zijn ze vaak in het bloed te vinden, bijvoorbeeld met ELISA.

Er is een vrij sterke relatie tussen het ziektebeeld en gevonden antilichamen:
Men kan de huid vrij makkelijk afwrijven (Nikolsky), en blazen ontstaan, die snel weer openbarsten. De blaarvorming bij pemphigus foliaceus is oppervlakkiger dan bij pemphigus vulgaris.

De huid droogt zo uit, en algemene dehydratie zou fataal kunnen aflopen indien er geen behandeling komt. Ook secundaire infecties langs de beschadigde huid kunnen verwikkelingen geven. Ook moet men opletten voor het verlies van eiwitten langs deze weg. Met huidige behandelingen is de aandoening meestal goed onder controle te krijgen.

Pemphigus komt vooral voor tussen de 40 tot 60 jaar, maar er zijn gevallen daarbuiten. Mensen van het negroïde ras zijn niet zo gevoelig; het komt vooral voor bij het blanke ras.

De behandeling bestaat meestal uit een kuur met steroïden, corticosteroïden en immunosuppressiva. Veelgebruikt middelen zijn "Medrol", dat vaak in een dosis van 1 mg/kg lichaamsgewicht wordt gegeven en Prednisolon.



</doc>
<doc id="78569" url="https://nl.wikipedia.org/wiki?curid=78569" title="Afte">
Afte

Een afte ("stomatitis aphthosa") of aft is een pijnlijk, grijswit zweertje in de mond van ca. 5 tot 10 mm in doorsnede. Aften komen vooral voor op het wangslijmvlies, het tandvlees en het verhemelte, maar ook op de tong kunnen ze zich manifesteren. De meeste mensen hebben ooit wel eens een aft gehad.

De naam afte is ontleend aan het Oud-Griekse ἅφθη, van ἅπτω (branden).

Typische symptomen zijn een pijnlijk plekje in de mond met een rode "hof" en een wittige of grijzige laag. Als deze laag afgewreven wordt, ontstaat een bloeding.

De zweertjes bevinden zich op het niet verhoornende plaveiselepitheel van de mond: de binnenzijde van de wangen, de omslagplooi (hierin heeft een afte vaak een lintvormig aspect), de mondbodem en in mindere mate op de tong en het weke verhemelte achter in de mond.

Aften kunnen in drie soorten worden ingedeeld:


Als iemand jarenlang geplaagd wordt door de frequente vorming van aften in de mond spreekt men van recidiverende orale ulceraties (R.O.U.). 
R.O.U. komt betrekkelijk veel voor, ongeveer twintig procent van de populatie lijdt aan deze aandoening van de mondholte.

De oorzaak van aften of R.O.U. is nog niet duidelijk. Er is een aantal predisponerende factoren, zoals letsel van de mond, stoppen met roken, angst en stress, overgevoeligheid voor bepaalde voedingsbestanddelen (bijvoorbeeld benzoëzuur), hormonale veranderingen ten gevolge van de menstruele cyclus. Het bewijs voor de verschillende factoren is echter niet altijd even overtuigend.
Het schuimmiddel in tandpasta (natriumlaurylsulfaat - SLS) kan aften veroorzaken. Echter, resultaten uit sommige studies tonen geen verband aan tussen SLS in tandpasta en aften.

10 tot 20% van de bevolking voldoet aan het criterium van recidiverende orale ulceraties. Hiervan is 56% vrouw. Meestal betreft het de jongere volwassenen van 20 tot 40 jaar die hier last van hebben. De aften kunnen 2 à 3 keer per jaar terugkomen. De praktijk leert echter ook dat sommige personen aanhoudend met aften worden geconfronteerd. Ondanks de hoge prevalentie heeft deze aandoening een lage morbiditeit en mortaliteit.

Aanbevolen wordt ten eerste een optimale mondhygiëne na te streven (poetsen, gecombineerd met een antimicrobiële mondspoeling).
Er worden daarnaast vele huismiddeltjes en behandelingen gepropageerd waarvan niet bewezen is dat deze een positieve uitwerking hebben. Met grote regelmaat verschijnen er overzichtsartikelen in medische en tandheelkundige tijdschriften die melden dat de oorzaak nog steeds onbekend en de behandeling nog steeds onbevredigend is.







In ernstigere gevallen kunnen systemische geneesmiddelen aangewezen zijn.







</doc>
<doc id="78628" url="https://nl.wikipedia.org/wiki?curid=78628" title="Anna Terruwe">
Anna Terruwe

Anna Alberdina Anthoinetta Terruwe (Vierlingsbeek, 19 augustus 1911 - Deurne, 28 april 2004) was een Nederlands psychiater en werd landelijk bekend en berucht om de door haar ontwikkelde bevestigingsleer.

Dr. dr.h.c. Anna Terruwe werd geboren als dochter van koopman Johannes Th. Terruwe (1885-1950) en diens echtgenote Catharina Th.E.H. Korbmacher (1881-1969), een verloskundige. In 1913 kreeg Anna er een broertje bij, de latere priester Johannes E.A. Terruwe († 1989). In 1921 verhuisde het gezin van Vierlingsbeek naar Deurne, waar de familie te midden van welgestelde families in een herenhuis aan de Stationslaan ging wonen. In dit huis zou Anna Terruwe tot haar dood blijven wonen. Beide grootmoeders woonden eveneens in Deurne. Anna zelf bleef ongetrouwd en kinderloos. Zij was de overbuurvrouw van Lambertus te Strake.

Anna Terruwe verbleef tussen 1923 en 1929 in Eindhoven, en in 1930 vertrok ze naar Utrecht, vermoedelijk om te studeren.

Met haar bevestigingsleer kwam ze in botsing met de katholieke Kerk. Zij zou religieuzen met seksuele problemen hebben geadviseerd om zelfbevrediging toe te passen, volgens de katholieke leer een zonde. Het werd door ingrijpen van Rome aan priesterstudenten verboden nog langer 'katholieke vrouwelijke psychiaters' (dat wil zeggen Terruwe) te bezoeken. In 1965 werd ze gerehabiliteerd; eerst door kardinaal Bernardus Alfrink, later ook door het Vaticaan zelf.

Haar inspirator, de Nijmeegse pater redemptorist, rechtsgeleerde en moraaltheoloog prof. Willem Duynstee werd naar Rome verbannen, maar mocht uiteindelijk naar Nederland terugkeren. Volgens geruchten zou Duynstee zelfs genomineerd zijn geweest om van paus Paulus VI als ultieme rehabilitatie de kardinaalshoed te krijgen. Duynstee overleed echter plotseling in 1968. Terruwe is meer dan eens door Paulus VI in privé-audiëntie ontvangen. Bij haar dood wijdde de Osservatore Romano lovende aandacht aan de hoogbejaarde psychiater en haar bevestigingsleer.

Terruwe heeft in haar tijd sterk geleden onder de jaren van wantrouwen en afwijzing door Rome. In kleine kring verspreidde zij haar boekje "Opening van zaken"; zij was verbaasd dat het boekje uiteindelijk toch de weg naar de media vond. Desondanks bleef zij een solide supporter van de Kerk. Zij ging niet mee met degenen in de Kerk die in zaken als het priestercelibaat of de geboortebeperking tegen de katholieke leer ijverden.

Vlak na haar dood kwam de bundel "Bevestiging - erfdeel en opdracht, Anna Terruwe" uit, onder redactie van de Vlaamse prof. Herman Vekeman (uitgeverij Damon), waar vele sympathisanten aan hebben meegewerkt. Zij is inmiddels uitgegroeid tot een goeroe, met enerzijds grote bewonderaars en anderzijds mensen die er niets van moeten hebben.

De Radboud Universiteit Nijmegen stelde in 2006 een Anna Terruwe-prijs beschikbaar voor scripties over de bevestingingsleer.

Op 13 september 2008 werd in de Sint-Willibrorduskerk te Deurne een gedenkteken voor haar onthuld op initiatief van de "werkgroep Terruwe Gedenkteken" en het bestuur van de dr. Anna Terruwe Stichting. In oktober 2010 volgde de onthulling van een beeld en de onthulling van de straatnaam "Dr. Anna Terruweplein" in het centrum van het dorp.



</doc>
<doc id="78713" url="https://nl.wikipedia.org/wiki?curid=78713" title="Mondkanker">
Mondkanker

Mondholtekanker is een vorm van kanker gelokaliseerd in de mond.

Mondholtekanker (ook mondkanker genoemd) ontstaat vaak door het overmatig gebruik van alcohol en tabak, maar ook andere factoren kunnen een (bijkomende) rol spelen, zoals chronische irritatie van een prothese, slechte mondhygiëne en slechte voeding (bv. te weinig groenten en fruit).

Zo'n 1% van alle kankers is van het type mondholtekanker en ruim meer dan 80% ervan is van het type plaveiselcelcarcinoom. In Nederland gaat het elk jaar om zo'n 550 mensen, in Vlaanderen om zo'n 300 gevallen jaarlijks.

Mondkanker komt van oudsher vaker voor bij mannen dan bij vrouwen. De reden hiervan ligt in het feit dat mannen traditioneel meer tabak en alcohol gebruiken. Sinds zich hierin echter een verschuiving heeft voorgedaan, neemt ook het aantal gevallen van mondkanker onder vrouwen toe. 

De risicoleeftijd situeert zich rond middelbare leeftijd, van ca. 50 tot 70 jaar, maar ook daarboven of onder kan mondholtekanker voorkomen.

Vaak ontstaat een premaligne letsel, een letsel dat kan overgaan in een invasief (de 'diepte' in groeiend) carcinoom (kanker). Onder de voorstadia schaart men o.a. leukoplakie (een wit letsel), erythroplakie (een rood letsel, niet door ontsteking ontstaan) en een gemengde vorm erythroleukoplakie. Een premaligne letsel is niet altijd aanwezig, de kanker kan ook ontstaan zonder premaligne afwijkingen.

Als mondholtekanker zich uitzaait, dan doet het dat als eerste naar lymfeklieren direct in de buurt van de tumor. In principe zaait deze tumor zich in eerste instantie uit naar de bovenste lymfeklierstations van de hals, aan de kant waar zich ook de tumor zelf bevindt. Hierna zullen de kankercellen zich verspreiden naar de lager gelegen lymfeklieren in de hals en in weer een later stadium ook naar de longen. Zodra er sprake is van een of meerdere uitzaaiingen in de longen, is genezing niet meer mogelijk. Uitzaaiingen in de hals kunnen in principe nog wel behandeld worden.

Mondholtekanker kent de volgende uiteenlopende verschijningsvormen:

Vaak komen volgende symptomen voor: 

Kanker van de mondholte komt vooral voor in het voorste 2/3 deel van de tong en de mondbodem. In mindere mate is het slijmvlies (tandvlees) van de kaakrand ('processus alveolaris'), het omhooglopende deel van de onderkaak ('trigonum retromolare'), het harde gehemelte ('palatum durum'), het wangslijmvlies en de binnenzijde van de lippen aangedaan.

In principe wordt een tumor in de mondholte chirurgisch (door middel van een operatie) verwijderd. In bijna alle gevallen (en zeker wanneer de tumor meer dan 2 centimeter in doorsnede meet) wordt ook een halsoperatie verricht, waarbij een (beperkt) deel van de lymfeklieren van de hals aan de kant, waar zich ook de tumor bevindt, verwijderd wordt. Dit wordt gedaan aangezien bij ongeveer 30% van de mensen waarbij voorafgaand aan de operatie geen aanwijzingen gevonden zijn (met behulp van bijvoorbeeld echografie van de hals) voor uitzaaiingen naar de lymfeklieren, er door middel van deze operatie toch uitzaaiingen aangetoond worden.

Op basis van de microscopische beoordeling van de verwijderde tumor en halsklieren wordt besloten of er nog een nabestraling (radiotherapie) plaats dient te vinden.

Chemotherapie bij mondholtekanker wordt eigenlijk alleen gegeven in specifieke situaties en is een uitzondering op de bovenstaande 'regel'.



</doc>
<doc id="78750" url="https://nl.wikipedia.org/wiki?curid=78750" title="Mammogram">
Mammogram

Een mammogram of mammografie is een afbeelding van de borstklier door middel van röntgenstraling (van mamma - borst, grafein- schrijven). Een mammogram wordt praktisch uitsluitend gebruikt voor het vroegtijdig opsporen van borstkanker en monitoren van "genezen verklaarde" borstkankers.

Met een mammografie kan men tumoren en cysten in de borstklier opsporen. Doordat de techniek berust op X-stralen is het echter zeer moeilijk om een onderscheid te maken tussen goedaardige en kwaadaardige tumoren. In het algemeen kan men enkel het verschil zien tussen het vetweefsel van de borst en een tumor. Een tumor karakteriseert zich gelijkaardig als spierweefsel, dit bevat een hogere concentratie aan zuurstof-atomen dan vetweefsel, vetweefsel heeft op zijn beurt een grotere concentratie aan waterstof-atomen. Het is dit verschil in concentraties dat op de uiteindelijke foto ervoor zorgt dat een tumor zichtbaar wordt. 

Aangezien er ook goedaardige tumoren bestaan die qua atomaire samenstelling nagenoeg identiek zijn aan kwaadaardige tumoren is een mammografie zeker geen sluitend bewijs van borstkanker. Wanneer men een tumor op de mammografie ontdekt zal men eerst verdere onderzoeken aanvatten die wel uitsluitsel kunnen geven over de goed- of kwaadaardigheid van de tumor.

In Nederland en België wordt aan vrouwen tussen bepaalde leeftijdsgrenzen (50-75 jaar) tweejaarlijks de gelegenheid geboden een mammografie te laten maken in het kader van een bevolkingsonderzoek voor vroegtijdige opsporing van borstkanker. Sommige studies twijfelen aan het nut van dergelijk grootschalige screening. We moeten immers rekening houden met het feit dat bij elke mammografie we een dosis röntgenstraling door de borst sturen waar deze mogelijke schade kan aanrichten en dat niet elke vrouw evenveel kans heeft op het krijgen van borstkanker. Op dit moment houdt men zich aan de standaard van minstens jaarlijkse controle van de borst op knobbeltjes en om de 2 à 3 jaar een mammografie. Het is echter zeer belangrijk van zodra de patiënt zelf een abnormaliteit aan de borst voelt om een arts te raadplegen. Hoe langer men wacht, hoe meer tijd men geeft aan het kwaadaardig weefsel om zich te verspreiden (de zogenoemde uitzaaiingen).

Bij het voelen van een knobbeltje in de borst is een mammografie over het algemeen het eerst in aanmerking komende nadere onderzoek. In veel ziekenhuizen zijn speciale mammografie-spreekuren waarbij in dezelfde sessie meteen ook een echografie en eventueel zelfs een proefpunctie kan worden verricht, zodat de periode van (soms martelende) onzekerheid voor de patiënten zo kort mogelijk duurt. Hier komt men echter van terug omdat dit hoge kosten met zich meedraagt. Men prefereert om eerst de mammografie uit te voeren en pas op basis van de resultaten eventuele verdere onderzoeken aan te vatten. De gebruikte technologieën in de radiologie zijn echter ook al sterk verbeterd waardoor de resultaten sneller beschikbaar zijn. 

Bij het vaststellen van een tumor wordt met een echografie de bloeddoorstroming van het weefsel onderzocht en indien de resultaten opnieuw wijzen in de richting van een kwaadaardige tumor wordt een biopsie van de tumor genomen. Dit sample wordt dan uitgebreid onderzocht en biedt zekerheid over het al dan niet kwaadaardig zijn van het weefsel.

Bij een mammografie wordt gebruikgemaakt van röntgenapparatuur. Tijdens een mammografie gaat de patiënte met ontbloot bovenlichaam voor het röntgenapparaat staan. De röntgenlaborant legt de borst op een steunplaat, waarna de borst zo plat mogelijk wordt aangedrukt door een andere plaat. Dit kan onaangenaam of zelfs pijnlijk zijn maar is nodig om een optimale beeldkwaliteit te krijgen. Bij veel mensen bestaat het verkeerde idee dat men dit doet om zo weinig mogelijk lucht tussen de bron en de detector te hebben. Maar in werkelijkheid doet men dit om het grootste probleem bij x-stralen radiografie, [verstrooiing] aan de materie, op te lossen. Het is namelijk zo dat hoe meer lichaam de straling moet doorkruisen, hoe meer deze kan verstrooien en deze verstrooiingen geven dan vals-positieve inslagen op de detector.

Van elke borst worden één of meerdere foto's gemaakt. Hoeveel foto's doorgaans gemaakt worden hangt af van onder andere de grootte van de borsten. 

Sommige studies stellen dat vrouwen met een genetische of familiaire predispositie voor borstkanker, die sowieso al een verhoogde kans op borstkanker hebben, een nog hoger risico krijgen op borstkanker door de straling die wordt opgelopen bij de mammografie. Om deze reden moet bij deze groep extra voorzichtig omgegaan worden met mammografie, met name wanneer zij nog jong zijn. De artsen moeten dan ook een moeilijke afweging maken tussen het uitvoeren van een mammografie, wat een dosis straling inhoudt, of het niet uitvoeren van een mammografie bij een groep die al een hoger risico op borstkanker hebben. De standaard is op dit moment om deze vrouwen toch nog extra te monitoren en men beveelt voor deze groep een mammografie om de 2 jaar aan.

Mammogrammen zijn minder effectief bij het ontdekken van tumoren bij jonge vrouwen. Met name bij vrouwen in de leeftijd van 20 tot 50 jaar, waarvan het klierweefsel vaak nog compact is, kan dit leiden tot fout-positieve uitslagen, wat aanleiding kan geven tot onrust en kan leiden tot onnodige biopsie. In de leeftijdscategorie 40 tot 50 jaar is het voordeel van mammografie nog relatief klein ten opzichte van de risico's. Om deze reden adviseerde een amerikaanse wetenschappelijke adviescommissie in 2009 dat mammografie niet automatisch vanaf het veertigste levensjaar moest plaatsvinden en dat artsen de risico's en voordelen met hun patiënten zouden moeten bespreken. Mammografie is zinvoller bij oudere vrouwen omdat borstweefsel bij het ouder worden verandert, maar ook bij deze categorie komen behoorlijk hoge percentages fout-positieve (Engels: fals positive) uitslagen voor. In een Nederlands onderzoek bleek 60% van alle afwijkende mammografieën in deze leeftijdscategorie fout-positief.

Een alternatieve borstkankertest, genaamd "medische thermografie" ook wel bekend als "infraroodscreening" kan met name bij vrouwen die nog niet in de overgang zijn, en die nog compact klierweefsel hebben, een bruikbaar alternatief zijn. Ook bij vrouwen met borstprotheses, voor wie mammografie problemen oplevert, zou deze onderzoeksmethode een zinvol alternatief kunnen zijn.




</doc>
<doc id="78796" url="https://nl.wikipedia.org/wiki?curid=78796" title="Isotopenscan">
Isotopenscan

Een isotopenscan is in de geneeskunde een beeldvormend onderzoek gemaakt met behulp van radioactieve isotopen. Het is een belangrijk onderdeel van het specialisme nucleaire geneeskunde.

Er bestaan ten minste drie vormen: 

In alle drie de gevallen krijgt de patiënt een bepaalde radio-actieve isotoop toegediend die zich selectief in een aan te tonen afwijking ophoopt. De plaatsen waar deze isotoop zich heeft verzameld worden vervolgens met instrumenten gedetecteerd. De dosis radio-activiteit wordt uiteraard zo laag mogelijk gekozen.
Met deze technieken zijn soms afwijkingen aantoonbaar die op andere manieren niet op te sporen zijn.


</doc>
<doc id="78843" url="https://nl.wikipedia.org/wiki?curid=78843" title="Epilepsie">
Epilepsie

Epilepsie of vallende ziekte is een aandoening waarbij bepaalde herhaaldelijke insulten plaatsvinden ten gevolge van chronische afwijkingen in de hersenstructuur, welke leiden tot abnormale en/of gesynchroniseerde activiteit van neuronen. Niet iedereen die een insult krijgt heeft epilepsie en niet iedereen met epilepsie heeft last van toevallen. Epilepsieën worden vaak beschreven naar gelang het type aanval dat plaatsvindt of een epilepsiesyndroom dat er aan ten grondslag ligt. De behandeling bestaat voornamelijk uit het voorschrijven van anti-epileptische medicatie. Anti-epileptica zijn per definitie anti-ictogeen; ze voorkomen insulten, maar kunnen epilepsie niet genezen. Chirurgie en andere alternatieve interventies worden voornamelijk toegepast wanneer een patiënt onvoldoende reageert op medicatie.

Epilepsie uit zich in veel verschillende vormen. Wat alle vormen gemeen hebben is een tijdelijke verandering of verlies van bewustzijn, met vaak ook het verlies van controle over bepaalde spieren. Soms kan iemand met epilepsie zijn aanval aan voelen komen. Er is dan sprake van een zogenoemd aura, ofwel een prodroom. Het aura dat iemand ervaart is heel persoonlijk. Sommigen ervaren een vreemde smaak in de mond, of horen, zien of ruiken iets wat een ander niet waarneemt. Anderen krijgen bijvoorbeeld een vreemd onbehagelijk gevoel vanuit de maag of darmen of in een of meer ledematen.

Epilepsie kan aangeboren zijn of later optreden. Er is een sterke correlatie gevonden tussen schizofrenie en epilepsie. Ze zijn aan elkaar verbonden. Mensen met epilepsie hebben een acht keer grotere kans om schizofrenie te ontwikkelen. Mensen met schizofrenie hebben een zes keer grotere kans op epilepsie.

Soms is er een aantoonbare oorzaak (symptomatisch) maar vaak ook niet (idiopatisch). Verworven epilepsie kan na hersenbeschadiging ontstaan, bijvoorbeeld na een geboorteletsel, na een hersenkneuzing of als gevolg van doorbloedingsstoornissen (beroerte). Andere oorzaken voor epilepsie zijn prikkeling door een hersentumor of door een hersenontsteking, maar ook een genetische afwijking (bijvoorbeeld een afwijking op het SCN1A-gen) kan de oorzaak zijn. Bij reflexepilepsie wordt de epileptische aanval opgewekt door externe prikkels, bijvoorbeeld lichtflitsen ("lichtflitsgevoelige" of "fotosensibele epilepsie").

De diagnose van epilepsie wordt gesteld op grond van de kenmerkende verschijnselen en aan de hand van een elektro-encefalogram (EEG ofwel 'hersenfilm'), dat bij de verschillende soorten aanvallen kenmerkende stoornissen laat zien. Een MRI-Scan kan epilepsie niet aantonen. Wel kan de oorzaak van epilepsie, als er epilepsie is vastgesteld, door een MRI duidelijk worden, indien er sprake is van afwijkingen in het gebied dat de epilepsie veroorzaakt. Soms kan deze oorzakelijk behandeld worden.

Epilepsie kan grofweg worden ingedeeld in vier soorten:

Bij partiële epilepsie ontstaan, door plaatselijke elektrische ontladingen (een focus of haard genoemd), verschijnselen die overeenkomen met de functie van het betreffende hersendeel. De symptomen die optreden zijn dus afhankelijk van het hersendeel. De aanval (elektrische ontladingen) kan zich uitbreiden en dan door de betrokkenheid van een ander hersendeel andere symptomen veroorzaken.

Partiële aanvallen zijn te verdelen in elementair partiële en complex partiële aanvallen. Het verschil tussen deze beide vormen is dat bij elementair partiële aanvallen géén en bij complex partiële aanvallen wel bewustzijnsveranderingen bestaan.
Elementair partiële aanvallen kunnen zich bijvoorbeeld uiten door trekkingen van een arm of een been.
Complex partiële aanvallen kunnen zich uiten in de vorm van plotseling optredende episoden met bewustzijnsstoornis en psychische verschijnselen (bijvoorbeeld schemertoestanden waarbij de patiënt kan gaan dwalen of zwerven, zonder zich daar achteraf iets van te kunnen herinneren). Ook bewegingsautomatismen kunnen voorkomen (waarbij bijvoorbeeld stereotype bewegingen zoals friemelen met de handen, smakkende mondbewegingen, etc. worden gemaakt).

Andere veel voorkomende symptomen zijn:


Bij kinderen komt epilepsie vaak op een andere manier tot uiting dan bij volwassenen. Bij kinderen van 4 tot 12 jaar kunnen absences optreden. Dit zijn aanvallen die 5 tot 10 seconden duren waarbij het kind abrupt een activiteit stopt en ook daarna weer abrupt hervat. Het kind kan dan een wazige uitdrukking hebben, en er kunnen spierschokjes rond mond en oogleden optreden of smak-, kauw- of friemelbewegingen. Na de absence gaat het kind verder met z'n bezigheden zonder zelf iets te hebben gemerkt. Deze aanvalletjes treden vele malen per dag op. Deze vorm van epilepsie is meestal goed te behandelen en gaat ook vaak weer over binnen enkele jaren.

Veel ernstiger zijn de zogenoemde salaamkrampen, dit is een vorm van epilepsie die optreedt vanaf de leeftijd van 5 tot 6 maanden. Vaak is dan sprake van een hersenbeschadiging. Deze aanvallen bestaan uit plotselinge buig- of strekkrampen van hoofd met romp gedurende enkele seconden. Meestal treden deze krampen op in reeksen van enkele tot zeer vele krampen. De vooruitzichten zijn vaak slecht: verstandelijke handicap en ernstige epilepsie. Dit geldt ook voor het zogenoemde syndroom van Lennox-Gastaut. Dit is een vorm van epilepsie die kan optreden bij twee- tot vijfjarige kinderen met hersenbeschadiging. Aanvallen van plots verstijven van de spieren of juist verslappen van de spieren, waardoor het kind abrupt valt en zich kan verwonden.

Het syndroom van Dravet is een relatief nieuw beschreven epilepsiesyndroom. Kinderen met dit syndroom hebben veel verschillende soorten epileptische aanvallen en hebben vaak ook een ernstige verstandelijke beperking.
De epilepsie begint al heel jong, binnen enkele maanden na de geboorte. De eerste aanvallen worden vaak uitgelokt door koorts. De aanvallen kunnen lang duren, soms wel drie uur.

Koortsstuipen zijn epileptische aanvallen bij kinderen van 6 maanden tot 4 jaar, die op kunnen treden wanneer de lichaamstemperatuur plotseling sterk stijgt (koorts). Deze stuipen kunnen zich tijdens een volgende koortsperiode herhalen. De kans dat zich bij kinderen met koortsstuipen later epilepsie ontwikkelt, is iets verhoogd maar toch nog steeds niet groot. Koortsstuipen zijn in principe onschuldig, maar de oorzaak van de hoge koorts is dit niet altijd - men moet bedacht zijn op oorzaken als longontsteking of meningitis.

De behandeling van epilepsie bestaat voornamelijk uit geneesmiddelen die verschillende werkingsmechanismen hebben. Het te gebruiken geneesmiddel en het effect van de behandeling wisselt zeer per persoon. Sommige patiënten met epilepsie hebben baat bij een regelmatige levensstijl om ontregeling te voorkomen.
Andere mogelijke behandelingen zijn epilepsie chirurgie, nervus vagus stimulatie, deep brain stimulatie, ketogeen dieet en andere diëten.
Sommige activiteiten zijn niet verstandig als er regelmatig epileptische aanvallen optreden. Alleen voor autorijden (rijbewijs) gelden wettelijke regels. Indien vanwege een medische situatie het rijbewijs niet meer mag worden gebruikt, kan een AM rijbewijs voor de brommer worden aangevraagd. De regels voor autorijden zijn ook sterk individueel bepaald, afhankelijk van type rijbewijs (gewoon rijbewijs of beroepschauffeur), type epilepsie en het tijdstip van optreden van aanvallen. Per persoon geldt dat andere activiteiten soms of altijd onverstandig zijn om te doen, denk aan zwemmen, duiken, skiën en gebruik van gevaarlijke machines. Hiervoor geldt altijd dat erover gedacht moet worden wat de gevolgen van een eventuele aanval zijn tijdens zo'n activiteit, en de risico's die de patiënt en zijn omgeving daarbij willen nemen.

Er zijn speciale medicijnen tegen epilepsie. Enkele voorbeelden van anti-epileptica:


In Nederland worden niet veel patiënten geopereerd aan epilepsie, maar het aantal stijgt wel. Er worden ongeveer 75 patiënten per jaar geopereerd om de aanvallen onder controle te krijgen. Vroeger werden operaties alleen gedaan als er geen andere mogelijkheid meer was. Het was de laatste redding. Nu weten artsen dat het ook een groot succes kan hebben en dat een operatie echt de klachten kan verminderen. Bij een hersenoperatie wordt er gezocht waar in de hersenen precies de epileptische haard ligt (dit is de plaats waar de aanval ontstaat) en of deze opereerbaar is. Als dit kan zonder dat er beschadigingen ontstaan in de hersenen wordt dit deel in de hersenen verwijderd zodat er geen aanvallen meer kunnen plaatsvinden.

Niet elke epilepsiepatiënt kan zomaar een operatie ondergaan. 
Een operatie wordt alleen overwogen als de patiënt niet reageert op de medicijnen die worden voorgeschreven. De aanvallen blijven komen en belemmeren zijn leven. De aanvallen beïnvloeden zijn leven ernstig en kunnen de patiënt schade toe brengen in zijn leven. Er is duidelijk een gebied aan te wijzen in de hersenen waar de epileptische haard zich bevindt. Hier ontstaan de epileptische aanvallen. Het opereren kan alleen bij een partiële vorm van epilepsie. Vaak wordt er geopereerd in het gebied van de slaapkwab (temporale kwab) of de voorhoofdskwab (frontale kwab). 
De chirurg moet zeker weten dat het deel waar de epilepsie ontstaat kan worden verwijderd en dat de operatie geen beschadigingen in de hersenen kan opleveren met gevolg van verlies van hersenfunctie. De operatie mag niet plaatsvinden als er kans is op verlies van geheugen, van spraak of andere belangrijke functies van de hersenen.

Chirurgisch ingrijpen is niet zonder risico, zowel bij de operatie zelf als bij de voorafgaande onderzoeken. Er is altijd kans op een hersenenbeschadiging door de operatie. Deze beschadigingen kunnen leiden tot verlammingen, problemen met de taal, geheugenproblemen of gezichtsveldproblemen.
Ook het doen van een diepte-EEG of het uitvoeren van WADA-onderzoeken brengt risico's mee. Bij de WADA-onderzoeken wordt onderzoek gedaan naar waar precies de taal-en geheugenfuncties zich in de hersenen bevinden.

De oorzaak van epilepsie is vooralsnog onbekend. Er zijn uit wetenschappelijk onderzoek suggesties dat epileptische aanvallen veroorzaakt worden door een verstoring in de neurotransmitters. Dit zijn stoffen in de hersenen die er (mede) voor zorgen dat een hersencel 'vuurt' (een signaal doorgeeft) of juist niet 'vuurt' (geen signaal doorgeeft). De verstoring zit hem dan in het te veel of te weinig hebben van bepaalde neurotransmitters. Zogenaamde inhiberende neurotransmitters remmen de signaaldoorgave, een voorbeeld hiervan is (GABA). Exciterende neurotransmitters zorgen ervoor dat een neuron juist wel (te veel) vuurt (zoals glutamaat).

Als de verhouding van inhibiterende en exciterende neurotransmitters verkeerd is kunnen de hersenen ongecontroleerd signalen gaan doorgeven. Deze verstoring kan ontstaan tijdens de ontwikkeling van de hersenen, voor maar ook na de geboorte. Er kan een interactie zijn met hormonen, voornamelijk groeihormoon. Wanneer, bij hypopituïtarisme, de behandeling met het groeihormoon gestopt wordt na de groeifase (rond de leeftijd van 21 jaar), kan er na enkele jaren epilepsie ontstaan.

Tijdens een aanval is het belangrijkste dat de patiënt beschermd wordt tegen letsel door harde voorwerpen in de onmiddellijke nabijheid. Als de patiënt verslapt kan hij of zij in stabiele zijligging worden gelegd.

Bij patiënten van wie bekend is dat zij epilepsie hebben kan een middel voorgeschreven zijn dat na het optreden van een aanval wordt toegediend om een nieuwe aanval te voorkomen. Als een "gegeneraliseerde aanval" langere tijd aanhoudt, of als er meerdere aanvallen kort na elkaar plaatsvinden zonder bewustzijnsherstel spreekt men van een status epilepticus. Indien iemand na een aanval niet tot bewustzijn komt is het nodig een ambulance te laten komen, in andere gevallen gewoonlijk niet.

Sommige patiënten bijten tijdens een aanval op tong, wang of lippen. Dit is in het algemeen niet te voorkomen. Pogingen van omstanders iets tussen de tanden te stoppen leveren risico van gebitsbeschadiging of verstikking op. Verwondingen door beten genezen meestal snel zodat ingrijpen niet noodzakelijk is.

Na een aanval duurt het gemiddeld tussen de 5 en 30 minuten voor een persoon weer tot rust gekomen is. Deze periode wordt ook wel de "postictale fase" genoemd. Bij zware aanvallen kan deze periode vele uren duren. In deze periode kan een patiënt nog last hebben van verlaagd bewustzijn of verwardheid. Om het lichaam tot rust te laten komen en een eventuele volgende aanval te voorkomen is het van belang dat de patiënt rustig aan doet en veel drinkt. Drinken kan echter pas wanneer de patiënt weer volledig bij bewustzijn is en hij het zelfstandig tot zich kan nemen. 



</doc>
<doc id="78968" url="https://nl.wikipedia.org/wiki?curid=78968" title="Bruxisme">
Bruxisme

Bruxisme oftewel tandenknarsen is een parafunctie van het gebit. Dit gebeurt door het over elkaar schuiven van boven- en ondertanden; hierbij kan een knarsend geluid gehoord worden.

Over het algemeen gebeurt het 's nachts tijdens de slaap en onbewust. 

Hierdoor ontstaan er eerst slijtvlakken ("attritie") op de tanden, waardoor het glazuur afslijt en de dentine bloot komt te liggen zodanig dat cariës en tandgevoeligheid kunnen ontstaan. Verder wordt het steunweefsel van de tanden aangetast (door overbelasting) zodanig dat de tanden los komen en het kaakgewricht aangetast wordt (Costen-syndroom).
Ook andere klachten kunnen het gevolg zijn van bruxisme, zoals slecht slapen, hoofdpijn, pijnlijke kaakgewrichten en -spieren, tand- en kiespijn, vermoeidheid en nek- en schouderklachten.

Oorzaken van bruxisme zijn gebrekkige tandcontacten (premature contacten of soms malocclusie genoemd), psychische spanningen (stress), of als een bijwerking van drugs, waaronder amfetaminen als MDMA.

De behandeling zal dan bestaan in het inslijpen van de premature contacten, het behandelen van de stress en het dragen van een "opbeetplaat", ook wel splint genoemd.Een opbeetplaat is een hoefvormige kunstharsplaat die op de boventanden geplaatst wordt. De zijde naar de ondertanden is glad en heeft met alle ondertanden contact, ook wanneer de onderkaak zijdelingse bewegingen doet. Men spreekt dan van een gebalanceerde occlusie.

Het gebruik van botox in de kaakspier is ook een van de mogelijke behandelmethoden om bruxisme te behandelen, alhoewel is er pas één gedegen wetenschappelijk onderzoek onder 30 deelnemers die de effecten van botox positief toeschrijft op de behandeling. 


</doc>
<doc id="78974" url="https://nl.wikipedia.org/wiki?curid=78974" title="Patiëntenrecht">
Patiëntenrecht

Onder het patiëntenrecht wordt het recht van de patiënt verstaan. In Nederland zijn de rechten van de patiënt met name na 1990 concreter vastgelegd in de wetgeving.

Het patiëntenrecht is met name vastgelegd in de volgende wetten:

In België worden de patiëntenrechten geregeld door de Wet betreffende de Rechten van de Patiënt van 22 augustus 2002. Deze voorziet onder andere in het recht op informatie, instemming met de behandeling en inzage in het patiëntendossier. Inbreuken worden niet strafrechtelijk gesanctioneerd maar klachten kunnen ingediend worden bij ambtelijke ombudspersonen die geacht worden te bemiddelen. In een Commissie van het federale ministerie Volksgezondheid wordt de Wet momenteel geëvalueerd. Door bepaalde belangengroepen wordt daar geadviseerd de Wet die nu voor om het even welke patiënt geldt, voor bepaalde categorieën te beperken, meer in het bijzonder voor psychiatrische patiënten. De psychiater zou dan een patiënt 'therapeutisch onbekwaam' kunnen verklaren, waardoor dwangbehandeling mogelijk zou worden. Hiertegen wordt dan weer door hunmanistische verenigingen en patiëntenverenigingen zoals Netwerk Psychiatrie & Samenleving en de Sarah Beweging geprotesteerd. In het Belgische parlement zijn daaromtrent reeds vragen gesteld aan de bevoegde minister. 



</doc>
<doc id="78976" url="https://nl.wikipedia.org/wiki?curid=78976" title="Associatie Nederlandse Tandartsen">
Associatie Nederlandse Tandartsen

De Associatie Nederlandse Tandartsen (ANT) is een beroepsorganisatie van tandartsen.

De ANT is opgericht in 1995. Op 5 juli 2002 heeft de minister van Volksgezondheid, Welzijn en Sport (VWS) de ANT aangewezen als "representatieve organisatie" voor tandartsen en tandarts-specialisten.



</doc>
<doc id="79025" url="https://nl.wikipedia.org/wiki?curid=79025" title="Erytropoëtine">
Erytropoëtine

Erytropoëtine (epo) is een hormoon dat door de nieren wordt geproduceerd, hoewel ook de lever en macrofagen kleine bijdragen leveren.

Erytropoëtine werkt in op het beenmerg waar het de productie van rode bloedcellen stimuleert. Epo wordt ook wel eens erytropoëtine genoemd en is een glycoproteïne.

De synthese in de nieren hangt af van de hoeveelheid beschikbare zuurstof in het bloed, waarmee de nier wordt doorstroomd. In tegenstelling tot de ademhaling en de hartslag is deze sturing relatief traag: het kan bij bloedverlies of zuurstoftekort uren duren voordat zich een nieuw evenwicht heeft ingesteld. In gevallen van bloedarmoede wordt de erytropoëtinesynthese gestimuleerd. Bij verlaging van de hematocriet stijgt erytropoëtine exponentieel. Erytropoëtine kan ook in laboratoria gefabriceerd worden en is dan een vorm van rhEPO (recombinante humane erytropoëtine) bekend onder merknamen als Eprex, Mircera etc.

Oorspronkelijk werd de stof gesynthetiseerd als geneesmiddel voor mensen met slecht tot niet functionerende nieren, die ondanks kunstnierbehandeling bijna allemaal bloedarmoede kregen door een gebrek aan epo. Door dit te geven kon de bloedarmoede worden gecorrigeerd. Ook myelodysplasie of kankerpatiënten kunnen tijdens de chemotherapie epo toegediend krijgen tegen bloedarmoede, dit is nodig omdat door de chemokuur rode bloedcellen in het lichaam kapot worden gemaakt.

Het wordt ook toegediend als een vorm van doping, om het zuurstof- en koolstofdioxidetransporterende vermogen van bloed te verhogen.

In 2011 werd in Nederland door 9.698 mensen deze stof gebruikt tegen ziekten.

Ook de synthetische rhEPO's en darbepoëtine alfa (Aranesp) worden voor het gemak gewoon epo genoemd. Alle recombinante epo-varianten onderscheiden zich van erytropoëtine door de samenstelling van de suikergroepen (glycosyleringspatroon). Ook zijn er nog verschillen tussen de synthetische rhEPO's. Ter onderscheiding van deze verschillende synthetische rhEPO's wordt aan het woord epoëtine een griekse letter toegevoegd. De volgende EPO-varianten zijn bij de Wereldgezondheidsorganisatie (WHO) aangemeld: epoëtine alpha (epoëtine α), epoëtine beta (epoëtine β), epoëtine gamma (epoëtine γ), epoëtine delta (epoëtine δ), epoëtine epsilon (epoëtine ε), epoëtine zeta (epoëtine ζ), epoëtine theta (epoëtine θ), epoëtine kappa (epoëtine κ) en epoëtine omega (epoëtine ω).

Epo wordt vooral als doping gebruikt in duursporten als atletiek, biatlon, langlaufen, triatlon en bij wielersport. Zo zijn wielrenners als Richard Virenque, David Millar, Oscar Camenzind, Roberto Heras, Manuel Beltrán, Riccardo Riccò, Leonardo Piepoli, Lance Armstrong en Michael Boogerd ooit geschorst voor het gebruik van epo en gaven sporters toe doping in hun carrière te hebben gebruikt.

In 1994 leerde het grote publiek epo kennen dankzij de openhartige sportarts Michele Ferrari. Deze was aangesloten bij het team Gewiss-Ballan, en bij de Waalse Pijl stonden er plotseling drie renners van dit team op het podium. Ferrari verklaarde in "L'Équipe" dat epo niet gevaarlijk was en dat hem betreft alles wat niet verboden was, toegestaan was. Hij werd ontslagen door Gewiss-Ballan. Ook hiervoor was epo al bekend, zo beschreef Jean Nelissen het middel al in zijn boek uit 1989.

In 2013 verklaarde Lance Armstrong, tijdens een interview met Oprah Winfrey, verboden middelen te hebben gebruikt, waaronder epo. Hij gaf aan dat hij tijdens al zijn zeges bij de Tour de France (7x) doping heeft gebruikt en dat het volgens hem onmogelijk is om zeven keer op rij de Tour te winnen zonder doping te gebruiken.

Een van de risico's van het toedienen van erytropoëtine is dat het bloed te stroperig kan worden (een kunstmatige polycythemie). Hierdoor loopt de gebruiker een verhoogd risico op trombose.

Sinds 2000 bestaan er urinetests waarmee epo-gebruik direct kan worden opgespoord. Via deze test zijn onder andere mountainbikers Filip Meirhaeghe en Bas van Dooren en veldrijder Ben Berden betrapt.

Naast de urinetest wordt ook nog een andere test gebruikt: de hematocriettest, geïntroduceerd in 1997 en nog steeds in gebruik. Bij deze test wordt epo-gebruik niet rechtstreeks opgespoord, maar wordt het effect ervan gemeten: de hematocrietwaarde. Omdat de hematocrietwaarde behalve door epo-gebruik ook door aanleg, uitdroging of wonen op hoogte wordt beïnvloed, wordt deze test officieel aangeduid als 'gezondheidstest'. Wordt een waarde gevonden boven de 50%, dan wordt de atleet twee weken uit de competitie genomen. Atleten die van nature een hoge hematocrietwaarde hebben, kunnen na onderzoek dispensatie krijgen.

Er bestaan meerdere generaties van epo. In 1977 konden voor het eerst kleine hoeveelheden erytropoëtine uit de urine van patiënten met aplastische anemie worden geïsoleerd; de eerste generatie epo. De tweede generatie, vanaf 1987, is een epovariant die met behulp van genetische technieken is geproduceerd, het zogenaamde recombinante humane erytropoëtine (rhEPO). Belangrijk voordeel is dat dit middel makkelijk in grotere hoeveelheden is te produceren. Darbepoëtine alfa (Aranesp) is een chemisch aangepaste variant erytropoëtine, met als voordeel dat ze minder vaak moet worden ingespoten. Doel van het ontwikkelen van de derde generatie erytropoëtine was het vinden van een middel dat slechts om 3 tot 4 weken toegediend hoeft te worden. In 2007 kwam "Continuous erythropoiesis receptor activator" (Cera), merknaam Mircera, op de markt. Al deze vormen van epo zijn opspoorbaar in urine en/of bloed.

Er is ook een vierde generatie epo op komst. De vierde generatie zou nog niet op te sporen zijn omdat deze middelen nog in klinisch onderzoek zijn. Het gaat hierbij om vormen van gentherapie. Een van die manieren is om met behulp van een adenovirus met een stukje epo-DNA, menselijke cellen ertoe aan te zetten erytropoëtine te produceren. Dit effect kan ook worden verkregen door inspuiting van naakt DNA of kunstmatige menselijke chromosomen.

Andere recente ontwikkelingen zijn de productie van stoffen die qua chemische structuur niet op epo lijken maar wel ongeveer dezelfde werking hebben, omdat ze net als epo aangrijpen op de epo-receptor. Dit kunnen kleine moleculen (""small molecules"") zijn of (kleine) peptiden de zogenaamde "erythropoietin mimetic peptides" (EMPs). Een van die peptiden is hematide. Men hoeft het waarschijnlijk slechts eenmaal per maand in te spuiten. Bijwerkingen en effectiviteit zijn nog onbekend. Naar verwachting komt het middel in 2009 op de markt.



</doc>
<doc id="79040" url="https://nl.wikipedia.org/wiki?curid=79040" title="Melkgebit">
Melkgebit

Het melkgebit van een mens bevat acht melksnijtanden, vier melkhoektanden en acht melkkiezen (melkmolaren). In tegenstelling tot het volwassen gebit, bevat het melkgebit geen voorkiezen (premolaren).

De meeste baby's krijgen wanneer ze rond de 8 maanden zijn de eerste tandjes, meisjes meestal eerder dan jongens. De tanden komen door het tandvlees heen gegroeid en veroorzaken jeuk. Dit is een van de redenen waarom een baby bijt op alles wat voorhanden komt. Het kan een paar jaar duren voordat alle tandjes zijn doorgekomen. De tanden verschijnen vaak in paren. Het patroon van doorkomen en de leeftijd waarop dit begint lijkt erfelijk vastgesteld te zijn en meestal gelijk aan één van de ouders. Een volgorde die veel voorkomt is:


In deze lijst is ook de aanduiding van de tanden aangegeven volgens de internationale tandnummering. Dit systeem heeft een aparte nummering voor het melkgebit.

Zo rond het zesde levensjaar vallen de voorste melktanden bij de mens er een voor een uit, zodat er plaats komt voor de definitieve tanden. Met de melkhoektanden en melkkiezen gebeurt dit tussen het tiende en dertiende jaar. Dit wisselen gebeurt omdat de tanden en kiezen niet kunnen groeien, en omdat er voor het definitieve gebit nog geen plaats is in het hoofd van een klein kind.

Het stadium tussen het begin en het eind van het wisselen noemt men een wisselgebit. Het is mogelijk dat de definitieve tanden al opkomen terwijl de melktand nog niet is uitgevallen. In dat geval komen de definitieve tanden op achter de melktand en groeien deze naar voren nadat de melktanden zijn uitgevallen.


</doc>
<doc id="79056" url="https://nl.wikipedia.org/wiki?curid=79056" title="Algenbloei">
Algenbloei

Algenbloei is een zomers verschijnsel waarbij grote hoeveelheden algen (met name het blauwwier "Planktothrix agardhii") tot ontwikkeling komen zodat er te weinig zuurstof in het water overblijft om de grote hoeveelheid biomassa in stand te houden. Hierdoor kan een grote sterfte optreden door hypoxie.

Algenbloei vindt plaats in troebel, niet of langzaam stromend water, meestal met een hoge fosfaat- en stikstofbelasting (zowel ammoniak als nitraat) waarbij er geen hogere waterplanten zijn. In meren en plassen waar waterplanten voorkomen is er een biotoop waarbij allerlei organismen als watervlooien voorkomen die in het voorjaar de algen opeten. Terwijl de watervlooien het water helder houden, komen de waterplanten tot ontwikkeling. Het drijvend materiaal komt in de waterplanten tot rust waardoor het water helder blijft. Ook nemen de waterplanten grote hoeveelheden van het vrije fosfaat en nitraat op en concurreren om het vrije CO. Met name het vastleggen van fosfaat en stikstof in hogere planten maakt deze stoffen tot groeibeperkende factoren voor algen. De belasting met meststoffen heft die beperking op.

Een andere belangrijke factor zijn de vissen die voorkomen. Vissen als de brasem en de schubkarper woelen in de bodem, waardoor het water troebel wordt of blijft. Dit is negatief voor de ontwikkeling van hogere planten.

Water waarin algenbloei een probleem is, heeft daarmee een stabiele situatie; de algenbloei zal zich bij ongewijzigde omstandigheden regelmatig herhalen. Om een water weer gezond te krijgen, zijn er een aantal beheersmaatregelen nodig.

Het omslagpunt waarbij een jaarlijkse algenbloei voorkomen wordt, is bereikt als er voldoende waterplanten zijn om het water helder te houden en als deze in staat zijn om het oppervlak waarin zij voorkomen uit te breiden.

Nadat zich een biotoop met waterplanten heeft kunnen vestigen, is er tijd nodig om alle hogere en lagere dieren hun niche in dit milieu te laten innemen. Naarmate de biodiversiteit groter wordt, is het risico op een volgende algenbloei minder.

Als blauwalgen overmatig in het zwemwater aanwezig zijn, is het zwemwater niet veilig en wordt een negatief zwemadvies uitgebracht. Zwemmen in zwemwater waar blauwalg voorkomt is ten zeerste af te raden tenzij het zwemwater elke dag of zelfs meerdere malen per dag wordt getest op het gehalte aan toxinen (gif).

Vergiftiging door blauwalgen komt via de mond tot stand of kan doordringen door de huid. Ernstige vergiftigingen doen zich bij volwassenen zelden voor. Kleine kinderen zijn kwetsbaarder, omdat zij eerder water binnenkrijgen en sneller ziek worden door vergiftiging. Dit geldt ook voor honden, die altijd met open bek zwemmen. Binnen twaalf uur na het zwemmen in water met blauwalgen kunnen mensen last krijgen van hoofdpijn, huiduitslag, maagkramp, misselijkheid, braken, diarree, koorts, een pijnlijke of rode keel, oorpijn, oogirritaties, loopneus of gezwollen lippen. Deze verschijnselen houden ongeveer vijf dagen aan en verdwijnen vanzelf.

Huiduitslag krijgt men door in water te zwemmen waar de blauwalg zich aan het vermenigvuldigen is door het ineens optredende warme weer of door alleen maar continuïteit in de hete dagen.

De verschijnselen van uitslag ten gevolge van blauwalg bestaan uit kleine rode bultjes die lijken op zonne-allergie-bultjes. Deze bultjes kunnen ook een groot rood waas vormen en enorm jeuken. Men kan het beste de lichaamsdelen waar de uitslag optreedt een aantal malen per dag insmeren met vochtinbrengende "after sun" waardoor de huid minder snel uitdroogt en minder jeukt. Is de jeuk echt ondragelijk, stap dan onder een vrij warme douche en sproei met het water op de plekken waar de uitslag voorkomt en de jeuk trekt een beetje weg, wat zeer verlichtend werkt. Daarna weer insmeren met "after sun" of een ander huidsmeermiddel. Ook helpt mentholpoeder zeer goed tegen de jeuk.
De eerste dagen na de irritatie moeten zon en met blauwalg besmet water vermeden worden.

Behandeling van het water met een verdunde oplossing van waterstofperoxide heeft zeer goede resultaten opgeleverd. Drie dagen na behandeling is de blauwalg niet meer schadelijk aanwezig. Wel moet nog gecontroleerd worden of het toxinegehalte inmiddels ook voldoende verlaagd is.


</doc>
<doc id="79057" url="https://nl.wikipedia.org/wiki?curid=79057" title="Internationale tandnummering">
Internationale tandnummering

De internationale tandnummering is een ISO 3950-systeem dat aan elke tand en kies in de mond van een mens een nummer toekent dat uit twee cijfers bestaat. De mond wordt in vier mondkwadranten verdeeld:
De eenheden bepalen over welke tand het in het desbetreffend kwadrant gaat (nummering gaat van het midden naar achteren):
Bij het voorstellen in schema's worden de tanden voorgesteld zoals de patiënt zijn gebit aan de tandarts toont, dus rechts en links verwisseld.
De tandarts noemt de cijfers meestal een voor een, dus niet "achtendertig" maar "drie acht".
Voor wat het melkgebit betreft gebeurt de nummering op een vergelijkbare manier, met dien verstande dat de nummering van de kwadranten verschilt. De eenheden bepalen over welke tand het in het desbetreffend kwadrant gaat.
Het voordeel van deze nummering is dat archivering en informatie-uitwisseling over een bepaalde tand, ondubbelzinnig wordt.


</doc>
<doc id="79063" url="https://nl.wikipedia.org/wiki?curid=79063" title="Kraakbeen">
Kraakbeen

Kraakbeen (Klassiek Latijn: "cartilago" ; Oudgrieks: χόνδρος "chóndros" ) is een speciale vorm van bindweefsel met een elastisch karakter als gevolg van eigenschappen van de extracellulaire matrix. Kraakbeen kan grote druk weerstaan (stootkussenfunctie), maar heeft weinig trekvastheid, in tegenstelling tot bot. 

Kraakbeen is te vinden in vele gebieden van het lichaam, met inbegrip van het articulaire oppervlak van de botten, de ribbenkast, het oor, de neus, de bronchiale buizen en de tussenwervelschijven. 

Ongeveer vijf procent van het kraakbeen bestaat uit gespecialiseerde cellen, die voortdurend extracellulaire matrix produceren. Deze intercellulaire component bestaat voornamelijk uit water en is opgebouwd uit een netwerk van collageenvezels met proteoglycanen, hyaluronan en elastinevezels. Afhankelijk van de relatieve hoeveelheden van deze componenten kan deze tussenstof dik viskeus zijn of gel-achtig. 

Kraakbeen wordt ingedeeld in hyalien, fibreus en elastisch kraakbeen.

In tegenstelling tot ander bindweefsel bevat kraakbeen bij volwassenen geen bloedvaten of zenuwen. 
Chondrocyten zijn kraakbeencellen die ingebed liggen in holtes (lacunae) binnen de kraakbeenmatrix. 
De chondrocyten worden gevoed via diffusie, zo worden ook afvalstoffen afgevoerd. De druk die bij belasting ontstaat, genereert de benodigde pompwerking. Vanwege het ontbreken van bloedvaten groeit en herstelt kraakbeen langzamer dan andere bindweefselsoorten.

Als kraakbeencellen komen chondrocyten, chondroblasten en chondroclasten voor. Chondroblasten zijn de voorlopercellen van chondrocyten. Ze stammen af van mesenchymale stamcellen en produceren de actieve vorm van de kraakbeencellen daar, aangezien ze alle componenten van de kraakbeenmatrix kunnen synthetiseren. Zodra ze deze synthesefunctie ingesteld hebben, differentiëren ze zich naar "chondrocyten", de eigenlijke kraakbeencellen. De chondrocyten zijn kleiner dan de chondroblasten, kogelvormig, bezitten een ronde celkern en bevatten veel water, vet en glycogeen. Hun aantal, toestand en dichtheid is voor iedere kraakbeensoort specifiek. 

Chrondrocyten produceren permament de bestanddelen van de kraakbeenmatrix, zoals collageenvezels (dat als "netwerk" functioneert), proteoglycanen, hyaluronan en elastinevezels en produceren tevens enzymen die zorgen voor het opruimen ervan als ze zijn opgebruikt. 





De aanvoer van voedingsstoffen en de afvoer van afvalstoffen vindt plaats over een beschermend omhulsel (perichondrium), dat het kraakbeen (uitgezonderd gewrichtskraakbeen) als een soort huid omhult. Bij gewrichtskraakbeen vindt dit plaats via de synoviaalvloeistof in de gewrichtsspleet. Als de kraakbeenmatrix beschadigd raakt, neemt de lengte van de glycosaminoglycanen af, evenals hun binding aan andere biopolymeren, zoals collageen. Hierdoor kan er minder water in het kraakbeen vastgehouden worden, wat ten koste gaat van de stootkussenfunctie.





</doc>
<doc id="79192" url="https://nl.wikipedia.org/wiki?curid=79192" title="Bergwegziekenhuis">
Bergwegziekenhuis

Het Bergwegziekenhuis lag aan de rand van de wijk Liskwartier in Rotterdam en werd in 1908 gesticht als aanvulling op het inmiddels te kleine Coolsingelziekenhuis als gevolg van de snelle bevolkingsgroei van Rotterdam na 1850.

Door een fusie met het Eudokia ziekenhuis ontstond het IJsselland Ziekenhuis dat werd gebouwd in Capelle aan den IJssel. Aan het eind van de 20e eeuw werd het Bergwegziekenhuis afgebroken en vervangen door sociale woningbouw.

Er zijn vele verhalen te vinden op het internet over het Bergwegziekenhuis. Onder andere werd hier in 1940 de Duitse bevelvoerder van de luchtlandingstroepen Kurt Student geopereerd, nadat hij, kort na de capitulatie, ernstig aan het hoofd gewond was geraakt door een Duitse kogel.




</doc>
<doc id="79214" url="https://nl.wikipedia.org/wiki?curid=79214" title="Radiologie">
Radiologie

Radiologie is het medisch specialisme dat zich bezighoudt met het opzoeken van de aard en de plaats van een ziekte, letsel of aandoening door middel van stralen of golven. De meest gebruikte stralen zijn de röntgenstralen of X-stralen (röntgenfoto's, CT-scan), maar tegenwoordig wordt ook meer en meer gebruikgemaakt van geluidsgolven (echografie) en magnetische velden (NMR, MR of MRI (-scan)).

De radioloog is de arts die gespecialiseerd is in het verrichten van onderzoek en het stellen van een diagnoses met behulp van stralen of apparaten die de weefsels en organen van het lichaam zichtbaar maken. Tevens heeft de radioloog de beschikking over chirurgische technieken om via kleine toegangspoorten, zoals een klein sneetje in een ader/slagader of de buikholte, aandoeningen in het lichaam te behandelen. Hierbij gebruikt hij vaak dottertechnieken.

De radioloog kan met röntgen- en ander onderzoek vaststellen of een lichaamsdeel of orgaan ziek of gezond is. Als de behandelende huisarts of medisch specialist niet met zekerheid kan zeggen wat een patiënt mankeert, laat hij in overleg met de radioloog een "foto" maken. De diagnose en het advies van de radioloog is meestal bepalend.

De radiodiagnostisch laborant is een hbo-opgeleide medewerker van de afdeling radiologie, die de meeste apparaten (zoals conventionele röntgenapparatuur, CT-scanner, MRI-scanner) bedient.

In het Militair Hospitaal Koningin Astrid in Neder-Over-Heembeek is het Belgisch Museum voor Radiologie gevestigd.


</doc>
<doc id="79360" url="https://nl.wikipedia.org/wiki?curid=79360" title="Oogprothese">
Oogprothese

Een oogprothese, ook wel kunstoog genoemd, is een prothese ter vervanging van een oog. Hoewel lang niet alle kunstogen van glas zijn wordt de benaming glazen oog ook nog wel gebruikt. Kunstogen waarmee de drager daadwerkelijk kan zien, bestaan vooralsnog niet.

De eerste vermelding van de toepassing van een glazen oog dateert van 1579 toen in de oogkas van een patiënt, een in Venetië vervaardigde glazen knikker werd aangebracht. Moderne oogprotheses worden gemaakt van glas of van kunststof. Ze zijn niet meer volledig bolvormig maar vervangen slechts het zichtbare deel van de oogbol. De rest van de oogkas is gevuld met littekenweefsel.

Geavanceerdere prothesen vervangen de oogbol door een kunststof bol waaraan de oogspieren weer worden bevestigd, zodat het oog meebeweegt. Hierop wordt dan een losse schaal geplaatst die kan worden verwisseld en die gemodelleerd is op de kleur van het andere oog.



</doc>
<doc id="79363" url="https://nl.wikipedia.org/wiki?curid=79363" title="Halitose">
Halitose

Halitose, foetor ex ore, ademgeur of mondgeur zijn benamingen voor slecht ruikende adem. Slechte adem is een sociaal probleem dat zowel voor patiënt als behandelaar een taboe vormt.
De termen "foetor ex ore" en "halitose" komen uit het Latijn: "foetor" = stank, "ex" = uit, "ore" (ablatief van "os") = mond; "halitus" = adem of geur, "osis" = abnormaal).

85 procent van de gevallen van halitose is van orale oorsprong en kan worden veroorzaakt door:


Idealiter wordt halitose causaal behandeld. Dit houdt in dat de oorzaak van de slechte adem wordt aangepakt.
Bij een orale oorsprong van de halitose adviseert men een perfecte mondhygiëne, spoelen met chloorhexidine (dit mag slechts korte tijd gebruikt worden) en het gebruik van een tongschraper.


</doc>
<doc id="79374" url="https://nl.wikipedia.org/wiki?curid=79374" title="Brug (tandheelkunde)">
Brug (tandheelkunde)

Een tandheelkundige brug is een constructie ter vervanging van een of meer afwezige natuurlijke gebitselementen, bevestigd op naburige elementen. Een klassieke brug bevat een in één stuk gegoten metalen structuur (in een goudlegering of in een edelstaal legering) met erboven een porselein of een kunsthars bedekking .

De elementen die de ontbrekende tanden vervangen wordt de pontic genoemd. De tanden die de brug houden worden de pijlertanden genoemd. De pijlertanden worden door de tandarts beslepen.

In feite bestaat een brug uit minimaal twee kronen met ertussen minimaal één ponticelement. Implantaten kunnen ook als pijler gebruikt worden.
Men kan de bruggen indelen enerzijds volgens het materiaal waaruit ze gemaakt zijn of anderzijds volgens hun vorm.



Een brug ter vervanging van voortanden in de onderkaak kan met de Prummelklem worden bevestigd.


</doc>
<doc id="79505" url="https://nl.wikipedia.org/wiki?curid=79505" title="Disulfiram">
Disulfiram

Disulfiram (thiuramdisulfide) is een ontwenningsmiddel dat wordt gebruikt bij de behandeling van alcoholisme. Het zorgt ervoor dat de patiënt na alcoholinname geconfronteerd wordt met onaangename effecten zoals braken, hoofdpijn, versnelde hartslag, hevige transpiratie en rood aanlopen. Men heeft het gevoel doodziek te zijn. De werking van het middel is gebaseerd op de angst voor de zeer onaangename effecten na de inname van alcohol. Voor patiënten met hartklachten zijn andere middelen beschikbaar omdat de hartslag zeer hoog kan oplopen bij het gebruik van disulfiram. Het voorschrijven van het middel is alleen zinvol als de verslaafde gemotiveerd is te stoppen met drinken en daarbij een extra steun in de rug wenst.

Disulfiram is sinds 1948 internationaal op de markt. Het is op recept verkrijgbaar in tabletvorm onder de merknamen Antabus en Refusal. Om te ervaren hoe de werking is wordt soms na inname onder medische begeleiding een 'proefdronk' gedaan. Overigens wordt door veel ontwenningklinieken het middel niet of nauwelijks gebruikt. Veel verslavingsdeskundigen zijn van mening dat met het middel niet bereikt wordt dat men de drank op eigen kracht kan laten staan. 

Disulfiram kan bereid worden door oxidatie van natriumdi-ethyldithiocarbamaat met di-jood:

Dithiocarbamaat



</doc>
<doc id="79559" url="https://nl.wikipedia.org/wiki?curid=79559" title="Monsanto (bedrijf)">
Monsanto (bedrijf)

Monsanto is een Amerikaans multinationaal biotechnologisch bedrijf, dat producten voor de landbouw produceert. De hoofdzetel van het bedrijf is te vinden in Creve Coeur, Missouri. Het is een marktleidend bedrijf van genetisch gemodificeerde zaden en van de herbicide glyfosaat, die het op de markt brengt onder de naam 'Roundup'.

Het bedrijf is opgericht in 1901 door John Francis Queeny en tegen 1940 was het een grote producent van verschillende soorten plastic, waaronder polystyreen en synthetische vezels. Enkele vermeldenswaardige daden van Monsanto en hun wetenschappers als chemisch bedrijf zijn onder meer baanbrekend onderzoek naar katalytische asymmetrische hydrogenering en Monsanto was het eerste bedrijf dat op grote schaal leds produceerde. Ook heeft het bedrijf in het verleden controversiële producten geproduceerd zoals DDT, pcb's, Agent Orange en een type somatostatine.

Monsanto werd in 1901 in St. Louis, Missouri opgericht door de Ier John Francis Queeny. Met 5000 dollar begon hij in een oud warenhuis de kunstmatige zoetstof sacharine te produceren. Het bedrijf noemde hij naar de familienaam van zijn vrouw. De eerste klant was Coca Cola. Later ging het bedrijf ook cafeïne en vanilline produceren, waarvan Coca Cola eveneens de belangrijkste afnemer werd. Sinds de jaren twintig produceert Monsanto ook voor de bulkchemie, onder meer pcb's en DDT. Monsanto was samen met Dow Chemical de belangrijkste producent van Agent Orange, een herbicide dat door het leger van de Verenigde Staten in de Vietnamoorlog als ontbladeringsmiddel werd ingezet.

Monsanto was een van de eerste bedrijven die een cel van een plant genetisch modificeerden, in samenwerking met drie academische teams (in 1983) en het was één van de eerste die veldproeven met genetisch gemodificeerde gewassen uitvoerden (in 1987). Het bedrijf bleef in de top tien van chemische bedrijven van de VS staan, tot het tussen 1997 en 2002 het leeuwendeel van hun chemische productie door middel van fusies en spin-offs afstootte, om daarna de focus van het bedrijf meer te verleggen naar de biotechnologie.

Monsanto kocht in 2005 voor US$ 1,4 miljard de conventionele zaadproducent Seminis en enkele weken later de katoenzaden-onderneming Emergent genetics voor US$ 300 miljoen. Halverwege 2008 nam Monsanto voor US$ 800 miljoen De Ruiter Seeds in Bergschenhoek over.

In België heeft Monsanto productiefaciliteiten in Antwerpen en Gent en een onderzoekscentrum in Waver. In Nederland heeft het bedrijf vestigingen in Bergschenhoek (De Ruiter Seeds), Enkhuizen (Seminis) en Wageningen (Seminis).

Monsanto is wereldwijd actief en telde in het gebroken boekjaar dat liep tot 31 augustus 2016 20.800 vaste medewerkers en ruim 3000 tijdelijke krachten. Het bedrijf behaalt een omzet van ongeveer US$ 15 miljard op jaarbasis. In de boekjaren 2014 tot en met 2016 gaf het bedrijf gemiddeld US$ 1,6 miljard uit aan Onderzoek & Ontwikkeling ofwel ruim 10% van de omzet.

De activiteiten zijn verdeeld over twee onderdelen:

In 1970 ontdekte John E. Franz, een chemicus van Monsanto, glyfosaat. Monsanto is de grootste producent van glyfosaat herbicide in de VS en brengt het op de markt onder de merknaam Roundup. Roundup wordt gebruikt om onkruid uit te roeien, in het bijzonder eenjarige, breedbladige onkruiden en grassen die concurreren met commerciële gewassen. Het laatste patent van Monsanto met betrekking tot glyfosaat is in 2000 vervallen en het product wordt dan ook wereldwijd door verschillende bedrijven geproduceerd. Ongeveer 10% van de totale omzet van Monsanto komt van hun Roundup-herbicide, het is dan ook wereldwijd één van de meest gebruikte herbiciden, zowel professioneel als particulier. In Nederland wordt het middel Roundup door organisaties als staatsbosbeheer en natuurmonumenten op zeer beperkte schaal en als uiterste redmiddel gebruikt bij de bestrijding van de invasieve exoot Amerikaanse vogelkers ("Prunus serotina") in de Nederlandse bossen.

Glyfosaat is goedgekeurd door regulerende organen wereldwijd en is minder toxisch dan alle herbiciden die het vervangen heeft. Volgens Greenpeace is glyfosaat wel schadelijk voor de menselijke gezondheid en het milieu. Volgens de Vlaamse natuurorganisatie Natuur en Bos wordt het ecologisch evenwicht verstoord wanneer gewasbeschermingsmiddelen zoals Roundup in akkerranden en bermen worden gebruikt, wat verstrekkende gevolgen zou hebben voor de bermvegetatie, het insectenleven en de biodiversiteit.

Vanaf 2012 bestaat het productgamma van Monsanto uit landbouw- en groentenzaden. Voor bepaalde zaden gebruikt Monsanto genetische technologie om ze resistent te maken tegen herbiciden zoals glyfosaat. Doordat boeren het onkruid kunnen bestrijden met glyfosaat hoeft er in het veld geen plaats vrij gehouden te worden om onkruid te kunnen wieden. Daardoor kunnen plantrijen dichter op elkaar gezet worden en kan de productie per hectare worden verhoogd. In de VS hebben boeren dit systeem wijdverbreid aangenomen. Ongeveer 90% van alle in de VS geplante maïs, soja, katoen, suikerbiet en koolzaad is glyfosaatresistent. Monsanto was ook bezig met de ontwikkeling van tarwe met glyfosaatresistentie, maar hiermee zijn ze in 2004 gestopt vanwege bezorgdheden omtrent de buitenlandse markt.

Ongeveer 50% van de omzet van Monsanto hangt af van de gehele Roundup productlijn, inclusief zaden. Het patent op het eerste type Roundup Ready gewas dat Monsanto uitbracht (sojabonen) verviel in 2014. Monsanto heeft licenties van hun patenten aan andere zaadfabrikanten verdeeld die ook glyfosaatresistantie in hun producten invoeren. Ongeveer 150 bedrijven hebben een licentie, inclusief Syngenta en Dupont.

Monsanto verhandelt een lijn van zaden waarin een gen van de bacterie bacillus thuringiensis (Bt) is geplaatst. Met dit gen maakt de plant een kristallijn, insectendodend eiwit aan waardoor het niet aangetast wordt door insecten en dus geen insecticiden gebruikt hoeven te worden. Zo verkoopt Monsanto zaden voor Bt-aardappelen, Bt-maïs, Bt-sojabonen en Bt-katoen. Ook verkoopt Monsanto zaden die meerdere modificaties bevatten ("stacked traits"). Bijvoorbeeld katoen met het Bt-gen dat ook resistent is tegen glyfosaat. Eén van deze, in samenwerking met Dow, heet "SmartStax". In 2011 heeft Monsanto het "Genuity"-merk gelanceerd om deze producten in onder te brengen.

Vanaf 2012 produceerde Monsanto volgende zaden: Roundup Ready Luzerne (Alfalfa); Roundup Ready Koolzaad; katoen, Roundup Ready, Bt, of beide eigenschappen; Hybride Sorgo; sojabonen met verschillende profielen, de meeste als Roundup Ready; Roundup Ready suikerbieten; een breed scala aan tarwe, die vaak het niet-transgene "clearfield" imazamox-tolerant zijn, van BASF.

In 2012 was Monsanto de grootste leverancier van de wereld van groentenzaden, waarbij ze US$ 200 miljoen aan zaden verkochten. 95% van hun onderzoek voor groentenzaden is conventioneel kweken en het bedrijf concentreert zich op smaakverbetering van verschillende groenten. Volgens hun website verkopen ze "4000 verschillende zaadsoorten in 20 verschillende groenten".

Van de gewassen die door Monsanto met gentechnologie zijn vervaardigd, zijn vijf (NK 603 maïs, MON863 maïs, GT73 koolzaad en MON863 X MON810 maïs) toegelaten in acht lidstaten van de Europese Unie (BE, DE, DK, ES, FR, NL, SE, UK). In Europa verkoopt Monsanto enkel MON810 maïs die resistent is tegen de plaag "Europese maïsboorder". Volgens een rapport van het ISAAA gaat het om minder dan één procent van de Europese maïsproductie.

Na protesten heeft Monsanto besloten om in Europa geen goedkeuring meer te vragen voor zaden die met gentechnologie zijn geproduceerd. In plaats daarvan wil ze in Europa haar activiteiten in de conventionele zaadmarkt uitbreiden.

Monsanto produceerde tot 1977 pcb's, hittegeleidende vloeistoffen. Tot dat moment kwam 99% van de productie van alle pcb's voor de industrie van de VS uit fabrieken van Monsanto. De pcb's werden verkocht onder merknamen zoals Aroclor en Santotherm. Pcb's werden in het begin enthousiast onthaald omwille van de noodzaak die in de elektrische wereld bestond om duurzamere en veiligere (dan ontbrandbare minerale olie) koel- en isolatievloeistof voor industriële transformatoren te gebruiken. Pcb's werden ook algemeen gebruikt als stabilisator in het produceren van flexibele pvc-coatings voor elektrische kabels en in elektronische componenten om de weerstand van het pvc tegen hitte en vuur te verbeteren. Van deze stoffen was in het begin al geweten dat ze zeer giftig waren maar er werd aangenomen dat ze slechts beperkt met het milieu in aanraking zouden komen. Een aantal leden van de pcb-familie heeft dioxine-achtige (giftige) eigenschappen. pcb's kunnen leverschade veroorzaken, het optreden van kanker bevorderen, geboorteafwijkingen veroorzaken en het afweersysteem aantasten. Ook kunnen ze de hormoonhuishouding verstoren. Verminderde vruchtbaarheid kan hiervan het gevolg zijn. Pas toen lekken bij transformatoren en giftigheidsproblemen in de nabijheid van fabrieken optraden, werd de duurzaamheid en giftigheid als groot probleem beschouwd.

Monsanto ontwikkelde en verkocht bovendien somatotropine, ook bekend als rBST en rBGH. Het is een synthetisch hormoon dat wordt ingespoten bij koeien waardoor de melkproductie toeneemt met 11-16%. Monsanto heeft deze bedrijfstak in oktober 2008 in zijn geheel verkocht aan Eli Lilly voor 300 miljoen dollar. Het gebruik van rBST is controversieel. Voornamelijk vanwege de effecten op koeien en hun melk. In sommige markten wordt melk van koeien die niet behandeld zijn met rBST verkocht met labels die vermelden dat de melk zonder rBST aangemaakt is. Deze melk is populair bij de consument. Als reactie op dit label begon AFACT (American Farmers for the Advancement and Conservation of Technology), een pro-BST groep opgericht uit melkfabrikanten en vroeger verbonden met Monsanto, te lobbyen om zulke labels te bannen. AFACT hield de positie dat een afwezigheid van een label misleidend kan zijn en wil zeggen dat melk van koeien behandeld met rBST minderwaardig is. De organisatie AFACT is opgeheven in 2011.

Enkele journalisten van Fox News die over het groeihormoon en de schadelijke effecten probeerden verslag te doen, werden naar eigen zeggen tegengewerkt door hun station, eigendom van Rupert Murdoch. Zij wilden onder meer aan de orde stellen, dat het groeihormoon kankerverwekkend is, dat het enkel op ratten was getest in een periode van 90 dagen en dat de Food and Drug Administration (FDA) het product goedkeurde hoewel het in 18 landen was verboden. Rupert Murdoch is de eigenaar van veel tv-stations, onder meer in Florida. De tegenwerking hield verband met het mogelijke verlies aan reclame-inkomsten. De verslaggevers hebben nadien een klacht ingediend tegen hun ex-werkgever Fox News wegens het "intentioneel verspreiden van onjuiste en vervormde nieuwsberichten".

Aspartaam werd in 1965 bij toeval ontdekt door een medewerker van G.D. Searle & Company, een bedrijf dat in 1985 door Monsanto gekocht zal worden. G.D. Searle & Company bezat het patent op de kunstmatige zoetstof aspartaam. In 1981 werd aspartaam voor het eerst goedgekeurd voor gebruik in bepaalde droge voedingsmiddelen door het Amerikaanse agentschap voor voedsel, toevoegingen daarvan en medicijnen, de FDA. Het zal echter nog duren tot 1996 voordat aspartaam in alle voedingsmiddelen wordt goedgekeurd. De CEO en president van G.D. Searle & Company was destijds Donald Rumsfeld. Hij werd later bekend als de minister van defensie onder George W. Bush. Sinds 2000 produceert Monsanto geen aspartaam meer. Dit bedrijfsonderdeel, onder de naam Nutrasweets, werd toen verkocht aan J.W. Childs.

Een ander product, de rubberverzachter Ethoxyquine, heeft voor een voedingsschandaal gezorgd toen het in de jaren negentig toegepast ging worden als conservator in huisdierdroogvoeders en er zich bij huisdieren en gefokte rashonden en raskatten gezondheidsproblemen voordeden die de eigenaren weten aan de chemicaliën. Ethoxiquine mag niet als conserveermiddel in voor menselijke consumptie bestemd vlees gebruikt worden en wordt door de diervoederindustrie inmiddels steeds minder als conserveermiddel toegepast. In Amerika is het zowel voor menselijke als dierlijke consumptie verboden als additief.

Ook is Monsanto de producent van het bestrijdingsmiddel Alachloor.

Monsanto was tevens een pionier in het toepassen van het businessmodel van de biotechnologische industrie op de landbouw. In dit model wordt geïnvesteerd in onderzoek en ontwikkeling en wordt er winst gemaakt door patenten. De toepassing van dit model door Monsanto op de landbouw, samen met de groeiende vraag naar het globale, uniforme kwekersrecht, zorgde ervoor dat dit in conflict kwam met de toen gangbare praktijk van boeren om hun zaden te bewaren, te hergebruiken, delen en eigen soorten aan te maken. Het patenteren van zaden wordt door tegenstanders bekritiseerd als "biopiraterij" en wordt door hen als een gevaar voor de biodiversiteit beschouwd. Door haar invloedrijke betrokkenheid als multinational, is Monsanto het middelpunt geworden van kritiek op het gebruik van gentechnologie in de landbouw.
Vandana Shiva is groot tegenstander van Monsanto en zijn ggo-zaden. In 2006 vertelde zij dat Monsanto schuldig is aan genocide. Volgens haar zouden de ggo-zaden van Monsanto zorgen voor de zelfmoord van boeren in India. In de film Bitter Seeds wordt het verkoopbeleid van Monsanto aangewezen als oorzaak van zelfmoord onder lokale boeren in India. Uit een analyse van het tijdschrift Nature blijkt dat de zelfmoorden al gaande waren voordat Monsanto in het land actief werd. In de documentaire "Web of Life" wordt door Vandana Shiva de combinatie van Roundup met Roundup Ready-zaden genoemd als een oorzaak van de afname van de biodiversiteit en het ontstaan van monocultuur.

Monsanto heeft haar "Roundup Ready-zaden" gepatenteerd. Monsanto heeft een kliklijn waarop verdenkingen van inbreuk op het octrooirecht gemeld kunnen worden. Een Canadese rechtszaak die veel media-aandacht genereerde was het geschil Monsanto vs Schmeiser.


</doc>
<doc id="79586" url="https://nl.wikipedia.org/wiki?curid=79586" title="Leger des Heils">
Leger des Heils

Het Leger des Heils (Engels: "The Salvation Army") is een evangelisch kerkgenootschap, dat op 2 juli 1865 onder de naam "East London Revival Society" door William Booth in Londen werd opgericht en zich sinds die tijd verspreid heeft over honderdachtentwintig landen.
Het Leger des Heils combineert de verkondiging met het praktiseren van de geloofsovertuiging in de vorm van directe maatschappelijke hulpverlening aan diegenen in de samenleving die geen helper hebben, zoals daklozen, prostituees en verslaafden. Het Leger heeft een organisatiemodel dat enigszins lijkt op dat van een krijgsmacht, en de bestuurders hebben "militaire" rangen. Hoofd van het Leger is generaal André Cox (sinds 2013).

Het Leger des Heils formuleert de eigen missie als volgt:
Het doel van het Leger des Heils is:
Er is binnen het Kerkgenootschap Leger des Heils veel aandacht voor de persoonlijke bekering: “Alle leden van de organisatie belijden door de genade Gods gered te zijn van de schuld en de macht van de zonde. Zij zijn er zich van bewust, dat zij zijn "gered om te redden", soldaten, die strijden om anderen voor Christus te winnen. Vandaar de aanvallende methoden van het Leger."
De opwekkingssamenkomsten spelen een grote rol; vroeger ook de straatprediking. Het beeld van de heilssoldaat die langs de cafés gaat om de "Strijdkreet" aan de man te brengen is nog wel bekend, maar behoort toch grotendeels tot het verleden. Vroeger vond straatevangelisatie op veel grotere schaal plaats. Met muziek en zang trok het legerkorps door de straten en op straathoeken en pleinen werd de blijde boodschap verkondigd.

Het Leger werft, al predikend in Christus' naam, soldaten voor haar strijd tegen ongeloof, onverschilligheid en zonde, maar ook tegen nood, leed, ellende en verpaupering, en tegen geldaanbidding en materialisme.

Het Leger des Heils wordt wel het kerkgenootschap van de opgestroopte mouwen genoemd: er was en is zeer veel aandacht voor hulp aan de (geestelijk en maatschappelijk) ontspoorde medemens, waarbij de strijd tegen het alcoholisme in industriesteden historisch is. Heden ten dage zijn het daklozen, verslaafden, prostituees en eenzamen die op de steun van het Leger des Heils kunnen rekenen, veelal daar waar het werkterrein van andere instellingen eindigt. Internationaal was en is het werk in ontwikkelingslanden belangrijk.

De oprichting van de "East London Revival Society" (later "East London Christian Mission", daarna kortweg "The Christian Mission" en vanaf 1878 "The Salvation Army") door William Booth vindt plaats op 2 juli 1865 in Oost-Londen. De boodschap die het echtpaar Booth brengt (ook Williams echtgenote Catherine Mumford is actief evangeliste) slaat aan, al worden ze soms bekogeld met straatvuil, rotte eieren en dode ratten. Een paar jaar later, in 1868, zijn er in Londen al 13 evangelisatie-posten. Een van de eerste zalen die in gebruik werden genomen was de People’s Mission Hall, een gebouw waar 1500 mensen konden samenkomen om naar de prediking te luisteren, maar waar per dag ook 5000 liter "soep" kon worden gemaakt: volgens William Booth hadden hongerige magen geen oren. Gaandeweg kwamen een uniform en een pet in gebruik waarop driemaal de letter S te zien was: "Soup, Soap and Salvation". Voor het aanhoren van het evangelie, het verhaal over Jezus, de "redder", werd indien nodig ook het vuil van de straat met "zeep" weggewassen.

Maart 1880 landde commisioner Railton, vergezeld van zeven vrouwelijke officieren, in New York, en had het Leger zijn eerste vestiging overzee. Soldaten werden ter plekke geworven. Zo ook in andere landen: Frankrijk (1881 onder aanvoering van Catherine (de Maréchale) Booth, de oudste dochter van William en Catherine), India (1882), Zuid-Afrika (1883). Toen William Booth in 1912 stierf was het leger in tientallen landen gevestigd.

In 1887 startte het Leger des Heils een offensief in Nederland. Drie personen speelden een belangrijke rol:
Op 8 mei vond de eerste evangelisatie-bijeenkomst plaats in een zaal aan de Gerard Doustraat in Amsterdam. Er knielden die dag zestien mannen en vrouwen neer aan de zondaarsbank. In september van datzelfde jaar reikte commissioner Smith in Amsterdam de vlag uit aan een korps van meer dan honderd heilssoldaten. Na een jaar waren er al 7 korpsen, ondanks de grote tegenstand die hier en daar werd ondervonden.

België volgde in 1889.

Toen na enkele jaren het maatschappelijk werk bekend raakte, won het Heilsleger snel aan sympathie. Aan het begin van de 20e eeuw waren er in Nederland al 60 korpsen en 18 maatschappelijke inrichtingen.
Op 1 september 1921 splitste een kleine groep zich uit onvrede met de leiding in Engeland af en richtte het Nederlandsch Leger des Heils op, dat op 30 maart 2003 opgeheven werd. In de provincies Groningen, Friesland en Drenthe vond een herstart plaats onder de naam Noordelijk Heilsleger. Tot op heden werken de twee organisaties, het Noordelijk Heilsleger en het Leger des Heils, gescheiden van elkaar. De verschillen zijn onder andere het ontbreken van de karakteristieke "S" op de uniformen van de leden van het Nederlandse Leger des Heils/Noordelijk Heilsleger. In het Noorden is het sergeant Wildeman die het Noordelijk Heilsleger en het Nederlands Leger des Heils een gezicht gegeven heeft. Doordat hij al ruim 40 jaar met zijn collectebus in de Groninger binnenstad collecteert – en deels ook door zijn controversiële optreden – geniet hij regionale en in enige mate ook nationale bekendheid. Op 11 november 1976 werd het Nationaal Kruisleger opgericht, voornamelijk vanwege theologische meningsverschillen met het Leger des Heils.

In 1962 telde het Leger des Heils in Nederland 108 korpsen en 59 inrichtingen. In 1978 waren er 100 korpsen en 75 inrichtingen, centra en bureaus.

Vooral "majoor" Bosshardt (laatstelijk 'luitenant-kolonel', maar in de volksmond nog steeds 'majoor') en haar "Goodwill-centrum" in Amsterdam hebben het Leger des Heils na de oorlog een gezicht gegeven. Ze werd een nationale figuur toen ze op 19 februari 1959 op de televisie verscheen. Ze werd bekend als "een van de weinigen die spontaan door Juliana werden gezoend" en als de heilsofficier die samen met Beatrix de "Strijdkreet" verkocht in Amsterdamse kroegen op 28 april 1965. "Majoor" Bosshardt overleed op 25 juni 2007 op 94-jarige leeftijd.

In Nederland had het Leger des Heils in 2002 77 kerkelijke gemeenten die "korpsen" heten en 7234 leden, in 2007 had het Leger des Heils 73 korpsen en 6437 leden. In 2008 waren er nog 6361 leden waarvan 4618 (-101 tov 2007) heilssoldaten en 525 (+31) jeugdleden. 1218 (-6) waren adherentlid.

In maart 2009 werden de korpsen Vlissingen en Middelburg samengevoegd tot één korps voor Walcheren. Ook in maart 2009 maakte het Leger des Heils bekend voornemens te zijn het korps in Assen te willen sluiten vanwege slecht bezochte kerkdiensten waardoor de kosten niet opwegen tegen de baten. Het aantal korpsen nam in 2009 af tot 71. In november 2009 is tot een verdere afname besloten vanwege de nijpende financiële situatie; ruim 10 korpsen zullen worden omgebouwd naar buitenposten of dienstencentra. Het ledental nam in 2009 af naar 6205.

In 2010 is het ledenaantal met circa 350 leden afgenomen naar 5863 leden. Het aantal korpsen nam af naar 50. In acht jaar tijd zag het Leger des Heils het aantal leden in Nederland met bijna 20 procent afnemen. In 2013 stabiliseerde de daling in het aantal leden. Er was slechts een afname van 3 leden. In 2014 groeide het aantal met 9 tot een totaal van 5422 leden. In 2015 nam het ledenaantal af naar 5299 leden.

Met 66% is het merendeel van de leden vrouwelijk.

Het Leger des Heils kent dezelfde hiërarchische structuur als elk ander leger. Aan het hoofd van de internationale organisatie staat een generaal. De huidige generaal is Andre Cox. In Nederland is de leiding over het Kerkgenootschap momenteel in handen van commissioner Hans van Vliet. 

De actieve leden van het Leger heten heilssoldaten, en dragen veelal een uniform. Zij zijn belijdende leden. Ze ondertekenen een Verbond van een Heilssoldaat (Krijgsartikelen) met daarin opgenomen de Leerstellingen van het Leger des Heils. Mensen die het Leger des Heils als hun geestelijk thuis zien, maar niet het verbond kunnen of willen ondertekenen, kunnen adherent worden. Jeugdleden worden jongsoldaat genoemd. Ze volgen jongsoldatenlessen en hebben een belofte ondertekend.

De leden zijn georganiseerd in "gevechtseenheden", korpsen genaamd, die meer beogen te zijn dan een kerkelijke "gemeente", namelijk in de eerste plaats een post van het Leger des Heils, opgericht ter verbreiding van het evangelie. Verantwoordelijk voor het korps is de korpsofficier. Heilssoldaten die verantwoordelijk zijn voor onderafdelingen worden plaatselijk officier genoemd. Hier valt te denken aan het jeugdwerk, de muzikale activiteiten, de vrouwenbond en de seniorenclub.

Het Leger des Heils verleent medewerking aan de IKON. Het Leger des Heils is lid van de Raad van Kerken in Nederland.

De opvang van en hulpverlening aan dak- en thuislozen in zijn algemeen, en mensen zonder helper in het bijzonder wordt in Nederland verleend door de Stichting Leger des Heils Welzijns- en Gezondheidszorg (W&G). W&G in Nederland is verdeeld in 12 regionale werkeenheden, ieder met een directeur. Deze werkeenheden worden aangestuurd vanuit het hoofdkwartier te Almere, waar de bestuurder en het nationale management zetelt. In heel Nederland werken volgens de telling van 2010 ca. 5000 mensen bij W&G. De algemeen directeur is envoy drs. Cornel Vader. De gesubsidieerde zorg heeft een jaarlijkse omvang van ca. 360 miljoen euro.

Iedere zondag komen de heilssoldaten, adherenten en belangstellenden samen in de korpsen (evangelisatieposten/gemeenten). De samenkomsten van het Leger des Heils kenmerken zich door enthousiaste samenzang en een duidelijk, praktijkgerichte overdenking. In de samenkomsten kan een ieder die dat wil getuigen van zijn geloof in God.

De samenkomsten staan onder leiding van de korpsofficier. De samenzang wordt vaak begeleid door een brassband. Vroeger werden veel tamboerijns gebruikt. In sommige korpsen zijn zangkoren (zangbrigades) die een bijdrage leveren.

Een belangrijk onderdeel van de samenkomst is de zogenaamde "nabidstond". Na de overdenking kan men knielen aan de zondaarsbank, tegenwoordig ook vaak heiligingstafel genoemd, Aan deze tafel voor in de zaal kan men knielen om te bidden. Van oudsher was dit een plaats waar zondaars een bekeringsgebed uitspraken, vergeving vroegen voor hun zonden en hun leven aan God gaven.

Op 27 mei 2007 is tijdens de jaarlijkse landelijke ontmoetingsdag een nieuwe liederenbundel gepresenteerd. Op 7 juni 2007 is deze bundel aan de pers gepresenteerd. Vanaf 1 september 2007 wordt deze nieuwe bundel in de samenkomsten gebruikt.

De geloofsbelijdenis van het Leger des Heils is vastgelegd in elf leerstellingen. Deze worden in Nederland vanaf 1887 naast de krijgsartikelen ondertekend door mensen die heilssoldaat van het Leger des Heils wensen te worden. De elf leerstellingen zijn letterlijk als volgt gedefinieerd:


Begin 2007 schreef Dagblad De Pers over beschuldigingen van fraude afkomstig van oud-cliënten van het Leger des Heils. De organisatie zou maandelijks ruim honderd euro te veel inhouden op uitkeringen, en tevens uit naam van thuislozen een vergoeding voor psychische zorg innen, terwijl dergelijke hulp niet nodig was, en ook niet geleverd zou zijn. Het Leger des Heils zelf verwierp alle beschuldigingen, en stelde dat alleen zorg die is aangevraagd en geleverd zou worden gedeclareerd. Uiteindelijk bleek uit onderzoek van een onafhankelijke onderzoekscommissie onder leiding van dr. A. Mosterd dat deze beschuldigingen volledig ongegrond waren.

Eind 2007 schreef het Haarlems Dagblad over cliënten van Leger des Heils pension De Hoeksteen, waarvoor zonder toestemming specialistische hulp zou zijn aangevraagd. Volgens Edo Paardekooper Overman, de woordvoerder van de bewoners, zou de AWBZ indicering gedaan zijn om financiële nood van het Leger op te lossen. Het Leger des Heils stelde dat er niets gebeurd zou zijn wat niet door de beugel kan, bewoners zouden niet voor niets in een pension zitten, en de aanvraag zou met alle bewoners besproken en door iedereen ondertekend zijn. Volgens Paardekoper heeft niet iedereen getekend, en zouden bewoners zich gestigmatiseerd voelen.

Onderscheid op basis van seksuele geaardheid en levensovertuiging heeft tot gevolg gehad dat het Leger des Heils in verschillende landen onder vuur is komen te liggen van actiegroepen en mensenrechtenorganisaties. In Nederland is dit onderscheid op levensovertuiging door sollicitanten tweemaal voor de Commissie gelijke behandeling gebracht. Deze oordeelde in beide gevallen dat het Leger des Heils wel onderscheid maakte, maar geen bij Nederlandse wet verboden onderscheid. In zowel de Verenigde Staten als Noorwegen heeft de behandeling van mensen met een homoseksuele geaardheid tot gevolg gehad dat sympathisanten en donateurs hun steun introkken. In 1989 werd het Amerikaanse Leger des Heils in de zaak Jamie Dodge veroordeeld wegens illegale en ongrondwettelijke discriminatie.

De twee zaken voor de Commissie Gelijke Behandeling speelden in 1996 en 1997. In het eerste geval betrof het een sollicitant op de functie medewerker keuken. Waarbij als standpunt werd ingenomen dat een christelijke levensovertuiging niet relevant zou zijn. In de tweede zaak ging het om een sollicitant op de functie invalkracht Sociaal Pedagogisch Werker. Deze stelde geen belijdend christen te zijn, maar geen enkele belemmering te zien om binnen het Leger des Heils te kunnen functioneren. Het Leger des Heils, die van medewerkers een christelijke levensovertuiging eist, verweerde zich in beide gevallen aan de hand van voorbeelden waarbij dit wel noodzakelijk zou zijn. Zoals het voorlezen uit de bijbel, en hardop bidden. Daarbij verwees het Leger des Heils naar artikel 5 van de Algemene Wet Gelijke Behandeling die een uitzondering maakt voor instellingen op godsdienstige of levensbeschouwelijke grondslag. De commissie oordeelde in beide gevallen dat het Leger des Heils weliswaar onderscheid heeft gemaakt op grond van godsdienst, maar dat dit bij wet is toegelaten.

In 2005 weigerde het Leger des Heils twee moslima's in dienst te nemen. De vrouwen wilden deelnemen aan een integratieproject, en waren al als vrijwilliger bij de organisatie betrokken. Toenmalig minister De Geus van Sociale Zaken en Werkgelegenheid was het niet eens met dit aanstellingsbeleid, en dreigde twee ton subsidie in te trekken. Het woord geloofsdiscriminatie stelde hij niet in de mond te willen nemen. I. Voorham van het Leger des Heils verweet minister De Geus ervan het Leger des Heils te discrimineren, door te eisen dat de organisatie twee moslima's in dienst neemt. Het conflict werd beslecht door een regeling waarbij de moslima's toch bij het Leger des Heils aan de slag gingen, maar op de loonlijst van de Welzijnsstichting van de gemeente Schouwen-Duiveland werden geplaatst.

Het Leger des Heils in de Verenigde Staten kwam in 2001 in opspraak na een gelekt intern document, met daarin een verzoek aan de Bushregering dat discriminatie van homoseksuelen mogelijk zou maken. Dit door een uitzondering op lokale antidiscriminatiewetgeving voor instellingen op religieuze grondslag. In ruil daarvoor zou het Leger des Heils lobbyen voor wetgeving die het geven van overheidsgeld aan sociale programma's van religieuze groeperingen makkelijker moest maken. Hoewel uit het document bleek dat er vergaande toezeggingen zouden zijn gedaan, werd dit ontkend door het Witte Huis, die het verzoek publiekelijk afwees op de dag dat het geheel in de media kwam. Een woordvoerder van het Leger des Heils stelde dat de groep niet probeerde toestemming te krijgen voor discriminatie, maar slechts wetgeving wilde om seksueel actieve homoseksuele medewerkers aan te kunnen pakken, en het betalen van ziektekostenvergoedingen aan partners van medewerkers met een homohuwelijk te voorkomen. David Smith, een woordvoerder van de Human Rights Campaign, stelde dat homoseksuele en lesbische mensen ook belastingbetalers zijn, en dat dit geld niet naar religieuze groepen moet gaan om discriminatoire praktijken tegen hen te bekostigen.

In Noorwegen heeft nieuws over het uitsluiten van homoseksuele en lesbische medewerkers van deelname aan officiële gelegenheden, tot gevolg gehad dat een groep Noorse artiesten de steun introk. Dit door niet langer gratis op te treden tijdens het jaarlijkse geldinzamelingsevenement tijdens de kerst. In de Verenigde Staten heeft de weigering ziektekostenvergoedingen voor partners van medewerkers met een homoseksuele relatie landelijke protesten tegen het Leger des Heils tot gevolg gehad.

In Nederland wordt er in de praktijk zeer pragmatisch met homoseksualiteit omgegaan, gezien ook de ruimte die leden met een homoseksuele geaardheid hebben binnen de organisatie.




</doc>
<doc id="79641" url="https://nl.wikipedia.org/wiki?curid=79641" title="Gebitselement">
Gebitselement

Een gebitselement is een tand of een kies.

De gebitselementen vormen samen het gebit. Verschillende zoogdieren hebben permanente gebitten en melkgebitten van verschillende samenstelling. meestal worden snijtanden, hoektanden, valse en ware kiezen onderscheiden, die kunnen worden aangegeven door middel van een tandformule die de samenstelling van een kwadrant aangeeft, dus bij volwassen mensen: 2-1-2-3.

Bij de mens worden in de tandheelkunde de gebitselementen aangeduid met een kengetal bestaande uit het kwadrant gevolgd door een nummer, waarbij geteld wordt vanaf de middellijn. De kwadranten zijn genummerd 1 t/m 4 (en 5 t/m 8 voor het melkgebit), waarbij:

Het element 48 is dus de verstandskies rechtsonder, en 11 de snijtand rechtsboven. Voor meer informatie over deze nummering, zie internationale tandnummering.


</doc>
<doc id="80016" url="https://nl.wikipedia.org/wiki?curid=80016" title="Tandzijde">
Tandzijde

Tandzijde, ook wel "floss" of "flosdraad" genoemd, bestaat uit zijden of nylon geweven draadjes die met een waslaag omgeven zijn. Tandzijde dient om de interdentale ruimtes (dit zijn de ruimtes tussen twee tanden) te reinigen en cariës te voorkomen.

Een draad van ongeveer 40 cm wordt rond beide wijsvingers gedraaid tot er een 10 cm draad tussen de beide vingers overblijft. Deze flosdraad, goed gespannen tussen beide wijsvingers en duimen, wordt door het contactpunt van twee tanden gebracht. Dan wordt de draad eerst naar voren getrokken zodat de draad zich in een V-vorm rond het tussenvlak van de voorste tand kan glijden. Met een zagende beweging wordt dat vlak dan tot juist onder het tandvlees gereinigd. Daarna wordt de draad naar achteren in V-vorm getrokken, en op dezelfde manier wordt het tussenvlak van naar achtergelegen tand gereinigd. Deze bewerking wordt dan voor alle tanden uitgevoerd.

Wanneer de bewerking op een juiste manier uitgevoerd wordt dan zal de tandpapil niet gekwetst worden. Het chronisch kwetsen van de tandpapil is niet enkel slecht voor de tandpapil zelf maar kan ook bacteriën in de bloedbaan brengen. Mensen met een kunsthartklep moeten daarom uiterst voorzichtig flossen.De tandzijde bestaat in verschillende diktes. Ze is nu ook als brede platte tape te verkrijgen


</doc>
<doc id="80037" url="https://nl.wikipedia.org/wiki?curid=80037" title="Anesthesioloog">
Anesthesioloog

Een anesthesioloog, ook wel anesthesist of narcotiseur, is een medisch specialist die zich bezighoudt met het geven van anesthesie aan patiënten die een operatie of een pijnlijk, belastend onderzoek moeten ondergaan en bij vitaal bedreigde patiënten die spoedeisende hulp nodig hebben. De anesthesioloog houdt zich bezig met de vitale functies zoals de ademhaling, de circulatie, het bewustzijn, de temperatuurregulatie, elektrolyt- en hormoonbalans en/of ernstige pijn. Deze functies worden gecontroleerd, bewaakt, ondersteund en zo nodig overgenomen.

Het veiligstellen van de luchtweg en ademhaling, het monitoren en sturen van de circulatie, het bewaken van de lichaamstemperatuur en het geven van adequate pijnstilling behoren tot de belangrijkste taken van een anesthesioloog. De toediening van de medicijnen die de anesthesioloog hiervoor gebruikt berusten op drie pijlers: een slaapmiddel (hypnoticum) een (sterke) pijnstiller (analgeticum) en een spierverslapper (spierrelaxans).

In overleg met de patiënt zoekt de anesthesioloog naar de methode van voorkeur: algehele anesthesie of loco-regionale anesthesie, het tijdelijk uitschakelen van een lichaamsonderdeel (bijvoorbeeld door middel van spinale anesthesie, epidurale anesthesie, plexusanesthesie). Dit is niet alleen afhankelijk van het soort onderzoek of operatie, maar ook van de patiënt. Hiervoor wordt de patiënt pre-operatief beoordeeld tijdens het pre-operatief spreekuur (POS) door de anesthesioloog, om zo de veiligste en adequate manier van anesthesie te kunnen toepassen.

Naarmate het vak zich uitbreidde en ontwikkelde werd de officiële naamgeving overgenomen uit de Angelsaksische landen waar men onderscheid maakt tussen "nurse anesthetist", een hoogwaardig opgeleide verpleegkundige met grote eigen bevoegdheden, en "anesthesiologist" (Amerikaans Engels) of "anaesthetist" (Brits Engels), de gespecialiseerde arts.

Anesthesioloog wordt men door na de algemene artsenopleiding de vijfjarige specialisatie anesthesiologie te volgen. Van de vijfjarige opleiding werkt men vier jaar in een van de acht Academische Ziekenhuizen of het Sint Antonius Ziekenhuis te Nieuwegein. Daarnaast brengt men een jaar door in een opleidingsziekenhuis voor de zogenoemde perifere stage. 

Net zoals in Nederland wordt men anesthesioloog of anesthesist door na het behalen van het artsendiploma een vijfjarige specialisatie anesthesiologie-reanimatie te vervolledigen. Een additioneel jaar kan nog gebruikt worden om bijkomende specialisatie te bekomen in urgentiegeneeskunde, intensieve zorgen of pijntherapie.

Naast de algemene anesthesioloog zijn er diverse specialisaties mogelijk. 
De belangrijkste zijn de anesthesioloog-intensivist, die een eigen register heeft via het G.I.C., de Gemeenschappelijke Intensivisten Commissie en de anesthesioloog-pijnbestrijder, die zich voornamelijk bezighoudt met chronische pijn en een eigen register heeft binnen de Nederlandse Vereniging voor Anesthesiologie (NVA).
Daarnaast kan men zich specialiseren in de kinderanesthesie of thoraxanesthesie (hart- en longchirurgie), waarbij geen apart register aanwezig is.
Tevens kan men werkzaam zijn in de spoedeisende geneeskunde als MMT-arts in een traumateam).



</doc>
<doc id="80056" url="https://nl.wikipedia.org/wiki?curid=80056" title="Ronde zonnedauw">
Ronde zonnedauw

De ronde zonnedauw ("Drosera rotundifolia") is een vleesetende plant uit de zonnedauwfamilie ("Droseraceae").

De plant staat op de Nederlandse Rode lijst van planten als algemeen voorkomend, maar zeer sterk afnemend en wordt daarom wettelijk beschermd.

De plant vangt kleine insecten (voornamelijk vliegen) en spinnen. Het doet dit door middel van bladeren die voorzien zijn van klierharen waarop aan het uiteinde een druppeltje kleverige afscheiding zit (de 'dauw'). Als een vliegje op het blad landt kleeft het vast, het blaadje rolt zich vervolgens langzaam op om de prooi te verteren.

Zoals veel vleesetende planten komt zonnedauw voor in moerasgebieden op zeer natte plaatsen op uitgespoelde stikstofarme grond, meestal op of vlak naast veenmos. De plantjes zijn maar enkele centimeters groot en worden gemakkelijk over het hoofd gezien.

Door het verdwijnen van zijn biotoop is zonnedauw in Nederland zeldzaam.
Er bestaan nog enkele soorten zonnedauw, waarvan er twee ook in Nederland voorkomen, nl. de kleine zonnedauw ("Drosera intermedia") en de lange zonnedauw ("Drosera anglica"). De laatste is in Nederland nog veel zeldzamer, omdat hij vooral gedijt in venen met opstijgend mineraalrijk water.

De ronde zonnedauw is een kensoort voor de klasse van de hoogveenbulten en natte heiden ("Oxycocco-Sphagnetea").

De plant werd in de fytotherapie gebruikt bij problemen aan de ademhalingswegen. Ook zou hij verzachtend werken bij spierkramp en urine-afdrijvend zijn. In de reguliere geneeskunde wordt van de plant geen gebruik gemaakt. Er zijn geen onderzoeken bekend die deze geclaimde werkingen ondersteunen. Daarentegen is er wel enig bewijs ("in vitro") voor een anti-inflammatoir (ontstekingremmend) effect en een antispasmodisch effect (op krampen van gladde spieren). De zeldzaamheid van de plant in Nederland maakt praktische toepassing hiervan echter onmogelijk. Per behandeling zou een vindplaats moeten worden uitgeroeid. De grondlegger van de homeopathie, Samuel Hahnemann, beschreef "Drosera rotundifolia" in "Materia Medica Pura".


</doc>
<doc id="80208" url="https://nl.wikipedia.org/wiki?curid=80208" title="Kaliumcyanide">
Kaliumcyanide

Kaliumcyanide of cyaankali (KCN) is het uiterst giftige kaliumzout van waterstofcyanide (HCN). De stof komt voor als een wit kristallijn poeder met een amandelachtige geur, dat zeer goed oplosbaar is in water. Het heeft eigenschappen analoog aan natriumcyanide, maar is in oplossing sterker gehydrolyseerd (sterkere cyaangeur).

Kaliumcyanide kan bereid worden door reactie van waterstofcyanide met kaliumhydroxide:

Een oudere synthesemethode stoelt op de reactie van koolstofmonoxide en ammoniak met kaliumcarbonaat bij hoge temperatuur:

In het laboratorium wordt het bereid door kaliumhexacyanoferraat(III) te verhitten met zwavelzuur. Daarbij ontstaat waterstofcyanide dat door een oplossing van kaliumhydroxide in ethanol wordt geborreld. Het witte kaliumcyanide slaat vervolgens neer.

Een alternatieve synthesemethode is de reductie van kaliumcyanaat met koolstof:

Kaliumcyanide bezit een kubische kristalstructuur en behoort tot ruimtegroep "m"-3"m". De lengte van de eenheidscel bedraagt 648,02 pm.

Kaliumcyanide is een sterk en snelwerkend vergif dat inwerkt op de celademhaling. Het is extreem dodelijk doordat het de celademhaling verstoort door binding met cytochroomoxidase (complex IV van de oxidatieve fosforylering). Daarenboven bindt het, net zoals koolstofmonoxide, zeer sterk aan ijzer in hemoglobine in het bloed, zodat het zuurstoftransport doorheen het lichaam verhinderd wordt.

Wanneer kaliumcyanide in aanraking komt met een zuur, wordt het uiterst toxische blauwzuur gevormd:

Daarom wordt kaliumcyanide-afval altijd opgeslagen bij de basen. De meest efficiënte methode om kaliumcyanide onschadelijk te maken is door behandeling met waterstofperoxide:

Vanwege de snelle werking wordt het regelmatig toegepast bij zelfdoding en moord. Om deze reden is het in de meeste landen slechts onder strikte voorwaarden en vergunningen verkrijgbaar. De dodelijke dosis voor een mens is minder dan een gram: de LD ligt op 2,857 milligram per kilogram lichaamsgewicht. Het vergif werkt zeer snel (enkele minuten).

Zoals alle kaliumzouten is ook kaliumcyanide goed oplosbaar in water. Eventueel in het water aanwezig koolzuurgas maakt hieruit makkelijk het nog giftiger blauwzuurgas vrij:

Cyanide komt meestal voor in de vorm van waterstofcyanide en van de zouten natrium- en kaliumcyanide. Waterstofcyanide wordt gebruikt als ontsmettingsmiddel en als voorloper in chemische syntheses. Cyaniden zijn in de chemische industrie regelmatig benodigde grondstoffen en reagentia. Zo wordt goud onttrokken aan ertsen door het te complexeren met cyanide-liganden:

Verder wordt het gebruikt bij hittebehandeling van metalen en galvanisering.

Kaliumcyanide wordt in de organische chemie vaak aangewend als koolstofnucleofiel.




</doc>
<doc id="80217" url="https://nl.wikipedia.org/wiki?curid=80217" title="Arseen(III)oxide">
Arseen(III)oxide

Arseen(III)oxide, ook wel rattenkruit genoemd, is een oxide van arseen, met als brutoformule AsO. De stof komt voor als een toxisch, wit, kristallijn poeder, dat redelijk goed oplosbaar is in water.

Arseen(III)oxide gold lang als een ideaal vergif, deel van het beruchte gif Aqua Tofana, omdat het vrijwel niet aan te tonen was, niet vies smaakte en de verschijnselen niet meteen aan vergiftiging deden denken. Er werd vroeger beweerd dat Napoleon hiermee vergiftigd was (inmiddels is duidelijk dat alle mensen uit de tijd van Napoleon blootstonden aan hoge doses arseen en zijn verbindingen). Sinds de ontdekking van de marshtest is een vergiftiging met arseen(III)oxide eenvoudig op te sporen; zelfs na lange tijd blijft het arseen nog aantoonbaar.

Tegenwoordig is het door middel van massaspectrometrie een van de eenvoudigst op te sporen vergiften, als men maar aan de mogelijkheid van vergiftiging denkt; arseen is immers een chemisch element en kan niet vergaan of verdwijnen.

Arseen(III)oxide wordt ook gebruikt als oertiterstof om kaliumpermanganaat te stellen.


</doc>
<doc id="80286" url="https://nl.wikipedia.org/wiki?curid=80286" title="Gastro-enterologische aandoening">
Gastro-enterologische aandoening

Gastro-enterologische aandoeningen zijn aandoeningen van het maag-darmstelsel en de organen die met de spijsvertering te maken hebben.



</doc>
<doc id="80375" url="https://nl.wikipedia.org/wiki?curid=80375" title="Lasoog">
Lasoog

Een lasoog, fotokeratitis, sneeuwblindheid of caecitas nivalis een vorm van hoornvliesontsteking ontstaan door blootstelling van het oog aan ultraviolette stralen, in Nederland of Vlaanderen meestal door lassen zonder beschermingsmasker, maar ook wel door te lang onder een hoogtezon te zitten zonder bescherming en in het gebergte of in poolgebieden door te lang in de zon over sneeuw te kijken. De buitenste laag (epitheel) van het doorzichtige deel van het oog (cornea) wordt door de ultraviolette straling beschadigd.

Aan het oog is door de onderzoeker opvallend weinig te zien behalve dat het oogwit soms wat rood gekleurd is door vaatverwijding maar het voelt pijnlijk tot zeer pijnlijk aan en de patiënt verdraagt licht meestal slecht.
Een belangrijk kenmerk is ook dat de ogen aanvoelen of ze minder vocht bevatten zodat iedere knippering van de oogleden het oog "schuurt" en daardoor pijn doet, zelfs het licht bewegen van de oogbol (ergens anders heenkijken) kan pijnlijk zijn.

Het geneest vanzelf in 1 à 2 dagen. Eventueel kan eenmalig een pijnstillende oogdruppel gegeven worden. Omdat dit de genezing eerder vertraagt dan bevordert moet het bij eenmaal blijven. De patiënt kan verder pijnstillers gebruiken en zal het liefst met een (eventueel vochtige) doek over de ogen in het donker willen liggen.


</doc>
<doc id="80515" url="https://nl.wikipedia.org/wiki?curid=80515" title="Hyperthyreoïdie">
Hyperthyreoïdie

Er is sprake van Hyperthyreoïdie wanneer er een teveel aan schildklierhormoon in het bloed aanwezig is. In tegenstelling tot wat vaak wordt gedacht, is hyperthyreoïdie zelf geen ziekte maar het gevolg van een onderliggende aandoening.

Een te grote hoeveelheid schildklierhormoon kan het gevolg zijn van het innemen van schildklierhormoontabletten (thyreotoxicosis factitia), maar is in de meeste gevallen het gevolg van een aandoening waardoor de schildklier te actief is geworden. Aan hyperactiviteit van de schildklier kunnen een aantal ziekten ten grondslag liggen. De meest voorkomende oorzaak is een aandoening waarbij het lichaam van de patiënt antistoffen tegen de eigen schildklier vormt en heet de ziekte van Graves. De antistoffen die het lichaam dan maakt, grijpen aan op bepaalde receptoren van de schildklier, hetgeen vervolgens leidt tot een te grote activiteit van de schildklier. Wanneer dit gebeurt, zal de schildklier, zonder dat de hersenen de schildklier hiertoe aanzetten (wat normaal het geval is), heel veel hormoon gaan aanmaken.
Van de ziekte van Graves is sprake als er te veel schildklierhormoon in het bloed aanwezig is en daarbij de eerder genoemde antistoffen kunnen worden aangetoond in het bloed. Wanneer de ziekte langer bestaat kunnen er ook lichamelijke verschijnselen en uiterlijke kenmerken optreden die kenmerkend zijn voor de Ziekte van Graves. Klassieke verschijnselen van deze ziekte zijn: (struma), uitpuilende ogen (exoftalmus) en een te snelle hartslag (tachycardie). Dit heet de Merseburger trias, naar de woonplaats van Von Basedow. De ziektebeelden die hyperthyreoïdie geven hebben overeenkomstige symptomen, waardoor ze grotendeels een overlappend spectrum vormen.

De schildklier ("glandula thyreoïdia") is een klein vlindervormig orgaan dat normaliter aan de voorkant van de hals gelegen is (net onder de adamsappel). Een normaal functionerende schildklier gebruikt jodium opgenomen uit voedsel, om schildklierhormoon mee te maken. Van dit hormoon bestaan twee varianten: T4 en T3 en hebben een activerende rol in de stofwisseling. Er zijn diverse aandoeningen die ten grondslag liggen aan een te grote of te kleine schildklierhormoonsynthese.

De volgende ziekten of processen kunnen hyperthyreoïdie tot gevolg hebben:

De schildklierhormonen thyroxine en tri-joodthyronine regelen de intensiteit van de stofwisseling. Bij een teveel aan schildklierhormonen zal de stofwisseling worden aangespoord, wat zich uit in de volgende klachten:


In het geval van de eerder beschreven ziekte van Graves zijn er nog een aantal kenmerkende symptomen. Dit zijn onder andere de struma (krop) die soms wordt gezien, een vergroting van de schildklier. De opengesperde ogen (exopthalmus) die de patiënt vaak een gejaagde blik geven zijn geen uiting van gejaagdheid, maar van een toenemend volume van de achter de ogen gelegen weefsels. Hierdoor komt de oogbol wat naar voren (ook wel het teken van Von Gräfe of Marty Feldman-effect genoemd). In extreme gevallen kunnen de ogen zelfs niet goed meer worden gesloten. Ook kan er sprake zijn van een typische zwelling van het onderhuidse bindweefsel (myxoedeem), dit voornamelijk op de schenen.

Wanneer er sprake is van een teveel aan schildklierhormoon en de hierbij behorende klachten moet allereerst de oorzaak worden gevonden. Vaak zal er een bloedtest worden gedaan om te kijken naar de hoeveelheid TSH (schildklierstimulerend hormoon) en T4 (schildklierhormoon). Wanneer de schildklier zelf te hard werkt, bij de ziekte van Graves of bijvoorbeeld een toxisch adenoom, zal er in het bloed een heel hoog gehalte aan T4 worden gevonden, maar heel weinig TSH. Dat komt doordat de hypofyse geen TSH meer maakt als er genoeg (of te veel) schildklierhormoon is. Ook kan worden gekeken of er speciale antistoffen in het bloed aanwezig zijn die zijn gericht tegen de schildklier.

Naast bloedtests wordt er bij onderzoek naar de oorzaak van hyperthyreoïdie soms ook gebruikgemaakt van nucleair geneeskundig onderzoek. Bij dit onderzoek, dat schildklierscintigrafie heet, wordt radioactief jodium-123 aan de patiënt toegediend dat in de schildklier wordt opgenomen. Via een nucleair scan kan er nu berekend worden hoeveel jodium er opgenomen wordt. 

De behandeling van klachten die voortkomen uit een teveel aan schildklierhormoon is volledig afhankelijk van de oorzaak hiervan. Indien er sprake is van de ziekte van Graves is het mogelijk de werking van de schildklier medicamenteus te blokkeren (met carbimazol). Hierbij moet dan vaak wel schildklierhormoon worden bijgegeven omdat er anders een tekort ontstaat. Na meestal een jaar kan de behandeling worden gestaakt om te zien of er weer een normale schildklierwerking ontstaat. In ongeveer de helft van de gevallen blijkt de schildklier dan nog steeds te actief en kan een deel hiervan worden verwijderd (operatief) of worden "kapotgemaakt" door middel van therapie met radioactief jodium.
Indien er sprake is van een toxisch adenoom (een klein deel van de cellen die te actief werken), kan er worden gekozen voor radiotherapie. Radioactief jodium wordt dan in hoge dosis toegediend waarna het door voornamelijk de "zieke" cellen zal worden opgenomen. De straling van het radioactieve jodium vernietigt hierbij deze cellen zonder verdere schade aan het omliggende weefsel aan te richten. Dit is een veilige en goede methode om deze oorzaak van hyperthyreoïdie te behandelen, waarna in veel gevallen geen andere therapie meer nodig is. 

Ook homeopathische middelen worden bij hyperthyreoïdie wel toegepast, voor de werking bestaat echter geen enkel wetenschappelijk bewijs.



</doc>
<doc id="80519" url="https://nl.wikipedia.org/wiki?curid=80519" title="Ziekte van Hashimoto">
Ziekte van Hashimoto

De ziekte van Hashimoto of struma lymphomatosa is een auto-immuunziekte waarbij de schildklier ontstoken raakt. Een gevolg daarvan is uiteindelijk hypothyreoïdie, na aanvankelijk vaak een periode met versterkte schildklierwerking (hyperthyreoïdie). De ziekte werd ontdekt door Hakaru Hashimoto.

Het begint klinisch vaak met een niet-pijnlijke vergroting van de schildklier of een gezwollen gevoel in de hals. De schildklier voelt rubberachtig, soms knobbelig aan maar is niet gevoelig. Bij ontdekking werkt bij 20% de schildklier te langzaam terwijl bij de overige 80% de schildklier normaal werkt.
Bij de ziekte van Hashimoto gaat iets mis in het lichaam zelf: het lichaam maakt namelijk antistoffen aan die tegen de eigen schildklier werken, schildklierautoantistoffen.
Deze antistoffen, anti-TPO en anti-TG, kunnen worden aangetoond in een ziekenhuislaboratorium in het bloed om de diagnose te stellen.
De ziekte komt vaker voor bij vrouwen dan bij mannen en vooral bij vrouwen tussen de 30 en 50 jaar. De ziekte kan familiair voorkomen, in dat geval gaat hij vaak samen met andere hormonale afwijkingen. 

Een teveel aan jodium kan hyperthyreoïdie veroorzaken of de ziekte van Hashimoto verergeren. Medicijnen of voedingsmiddelen die jodium bevatten kunnen de ziekte van Hashimoto veroorzaken bij hiervoor gevoelige personen.<br>Zie ook het artikel over bakkerszout.



</doc>
<doc id="80533" url="https://nl.wikipedia.org/wiki?curid=80533" title="Ziekte van Graves">
Ziekte van Graves

De ziekte van Graves is een auto-immuunziekte, waarbij hyperthyreoïdie optreedt.

Traditioneel wordt deze geassocieerd met zwelling van de schildklier (struma), uitpuilende ogen (exoftalmus) en een te snelle hartslag (tachycardie). De combinatie heet de Merseburger trias, (naar de woonplaats van Von Basedow).
Het gelijktijdig voorkomen van alle drie deze symptomen is echter betrekkelijk zeldzaam. Doorgaans staat één van de symptomen op de voorgrond.

Door een onbekende oorzaak maakt het lichaam bij patiënten met de ziekte van Graves antistoffen die werken op een bepaald onderdeel van de schildklier. Deze antistoffen (TSI) stimuleren de TSH receptoren op de schildklier, receptoren die normaal geactiveerd worden wanneer het lichaam te weinig schildklierhormoon heeft. Doordat deze antistoffen nu de TSH receptoren stimuleren wordt de schildklier continu aangezet tot het maken van schildklierhormoon, ook al is dit voor een normale werking van het lichaam niet nodig.

Schildklierhormoon is een hormoon dat in het lichaam processen aanstuurt die te maken hebben met het verkrijgen van energie (bijvoorbeeld bij sporten of stress). Doordat er nu te veel van dit hormoon wordt aangemaakt, waardoor een zogenaamde hyperthyreoïdie ontstaat, heeft de patiënt onder andere het gevoel erg gejaagd te zijn, veel te zweten en hartkloppingen te hebben. Een ander verschijnsel dat de patiënt vaak opmerkt, is een zwelling van de schildklier, die in het midden aan de voorzijde van de hals te voelen is, dit wordt struma genoemd.

De schildklierhormonen thyroxine en tri-joodthyronine regelen de intensiteit van de stofwisseling. Bij te veel aan schildklierhormonen zal de stofwisseling worden aangespoord, wat zich uit in de volgende klachten:


Omdat het te veel hebben van schildklierhormoon (hyperthyreoïdie), meerdere oorzaken kan hebben moeten er enkele onderzoeken worden gedaan om een goede diagnose te kunnen stellen. Allereerst zal bij de verdenking van hyperthyreoïdie, bloedonderzoek worden gedaan om te kijken of er ook daadwerkelijk hoge waarden van de schildklierhormonen in het bloed kunnen worden gezien. Er wordt bij dit bloedonderzoek meestal naar twee hormonen gekeken:

TSH is een hormoon dat wordt aangemaakt door een gebied centraal in de hersenen dat de hypofyse wordt genoemd. Wanneer in het bloed te weinig schildklierhormoon (FT4) aanwezig is, wordt dit gedetecteerd door de hypofyse waarna TSH wordt gemaakt. Dit TSH zal dan binden aan de TSH-receptor van de schildklier waarna deze meer schildklierhormoon gaat maken.

Omdat in het geval van de ziekte van Graves er te veel FT4 in het bloed aanwezig is zal de hypofyse dit detecteren. Het gevolg hiervan is dat de hypofyse stopt met het maken van TSH. De artsen zien in de uitslagen van het bloedonderzoek dus een heel laag TSH.

FT4 is de vrij in het bloed voorkomende variant van een van het schildklierhormoon T4. Dit hormoon komt in het bloed ook gebonden aan andere moleculen voor en heet dan gewoon T4, hier wordt in het bloedonderzoek alleen niet naar gekeken. FT4 is een hormoon dat na omzetting in bepaalde cellen in het lichaam zorgt voor een grotere energieproductie. Dit kan nodig zijn wanneer het lichaam bijvoorbeeld hard moet werken tijdens sporten, stress of andere inspannende momenten. Maar ook als het lichaam in rust is heeft het een bepaalde hoeveelheid schildklierhormoon nodig. 

Bij de ziekte van Graves worden de eerder genoemde TSH-receptoren als het ware aangevallen door de antistoffen van het lichaam. De hierdoor actief wordende TSH receptoren zorgen voor een activatie van de schildklier waardoor deze heel veel schildklierhormoon gaat produceren. In het bloed wordt daarom dus een veel te grote hoeveelheid FT4 gezien. 

Bij lichamelijk onderzoek kan daarnaast in sommige gevallen nog zwelling onder de huid van scheenbenen worden gezien (peridermaal myxoedeem), de eerder genoemde struma, en het naar voren komen van de ogen (exophthalmus). Deze klinische verschijnselen worden tegenwoordig echter niet veel meer gezien omdat ze pas voorkomen bij een vergevorderd stadium van de aandoening. Mensen met klachten consulteren tegenwoordig veel sneller een arts waardoor de ziekte al in een eerder stadium kan worden behandeld.

Om hyperthyreoïdie door de ziekte van Graves te behandelen wordt in de praktijk eerst altijd gekozen voor een medicamenteuze blokkering van de schildklier. Deze schildklierblokkerende middelen, die thyreostatica worden genoemd, remmen de aanmaak van schildklierhormoon, waardoor na enkele weken de klachten verminderen en vaak zelfs verdwijnen. Dat het enkele weken duurt voordat het effect heeft, komt door het feit dat er nog een voorraad schildklierhormoon aanwezig is die ondanks de medicatie zal vrijkomen. Deze thyreostatica, waarvan carbimazol en thiamazol (ook bekend als Strumazol) de belangrijkste zijn, worden vervolgens in een dusdanige dosering gegeven dat in het bloed een normale hoeveelheid FT4 bereikt wordt.

Na een jaar zal vervolgens worden gekeken of de blokkering van de schildklier ervoor heeft gezorgd dat deze ook weer normaal is gaan functioneren (of er genezing is opgetreden). Dit is in de meeste gevallen niet het geval waarna er twee vervolgbehandelopties zijn:

Het gevolg van deze behandelingen is dat er minder schildklierweefsel over is om schildklierhormoon te produceren waardoor er dus minder schildklierhormoon zal zijn in het bloed. Vaak wordt er met deze behandelingen echter te veel schildklierweefsel verwijderd of kapot gemaakt. Het gevolg is te weinig schildklierproductie of hypothyreoïdie. Omdat ook dit klachten geeft moet er vervolgens worden gezorgd voor aanvulling van het nu missende schildklierhormoon.
Om dit te bewerkstelligen zullen levenslang schildklierhormoontabletten (thyrax) moeten worden geslikt.



</doc>
<doc id="80563" url="https://nl.wikipedia.org/wiki?curid=80563" title="Litteken (lichaam)">
Litteken (lichaam)

Een litteken is een blijvend zichtbare afwijking, meestal van de huid, die resteert na genezing van een wond. Bij genezing van een wond wordt de verbroken continuïteit van het orgaan hersteld door vorming van bindweefsel (in een proces genaamd Fibrose), dat op microniveau niet meer dezelfde organisatie heeft als het oorspronkelijke weefsel en dus meestal een zichtbare afwijking zal vormen.

Chirurgen proberen littekens zo onopvallend mogelijk te houden door langs de splijtlijn van de huid te snijden en door de ontstane wondranden met hechtingen netjes tegen elkaar te leggen, zodat de hoeveelheid te vormen bindweefsel om de wond te laten genezen minimaal is. Bij grote open wonden, bij weefseldefecten of bij complicaties zoals infectie wordt het litteken meestal groter. Dit is niet altijd te vermijden: 'de chirurg maakt de snee, maar de natuur maakt het litteken'.
Soms is een litteken wat verheven: de huid is daar wat dikker. Men denkt daarom vaak dat littekens sterk zijn. Dat is niet waar: een litteken zal nooit de sterkte van de oorspronkelijke huid evenaren.

Bij mensen met een gekleurde huid is de kans op hypertrofische littekens en keloïdvorming groter.

Scarificatie is het bewust aanbrengen van littekens, bijvoorbeeld met behulp van een scherp voorwerp. Het woord komt van het Engelse "scar" wat litteken betekent.

Er zijn verschillende methodes om iets aan ongewenste littekens te doen. Invasieve methodes zijn onder andere (cosmetische) operaties, steroïdeninjecties, radiotherapie, cryotherapie, of lasertherapie. Er zijn ook non-invasieve methodes, zoals siliconentherapie (gel of sheets) of druk-/compressietherapie. 

Invasieve methodes zijn vaak pijnlijk, niet altijd makkelijk in gebruik of geven niet de gewenste resultaten. In de internationale richtlijn voor littekenbehandeling wordt silliconentherapie als eerste keus behandeling gezien. Siliconentherapie maakt de littekens vlakker, zachter en meer elastisch, vermindert ook de roodheid en de jeuk en maakt het litteken minder pijnlijk. Siliconentherapie is klinisch bewezen, wordt veelvuldig met veel succes toegepast en wordt aanbevolen door toonaangevende specialisten over de hele wereld. Daarnaast wordt deze methode op recept volledig vergoed. Siliconentherapie is verkrijgbaar in de vorm van gel en sheets (pleisters).

Het woord wordt soms verklaard als "lid-teken", "teken op een ledemaat", maar waarschijnlijker is de oorsprong "lik-teken", "teken op het lichaam", vergelijk ons woord "lijk" voor lichaam.


</doc>
<doc id="80566" url="https://nl.wikipedia.org/wiki?curid=80566" title="Panaritium">
Panaritium

Panaritium of fijt is een zeer sporadisch voorkomende verergering van een nagelriemontsteking (paronychia) naar een ontsteking van de gehele vinger. 

Onbehandeld kan panaritium onderliggend bot, gewricht en pees aantasten. Behandeling bestaat uit het openen van het abces en meerdere keren per dag weken in sodabadjes of biotex zonder bleek. Soms, bijvoorbeeld bij suikerziekte, slechte doorbloeding of verminderde afweer, wordt ook antibiotica voorgeschreven. Berucht is het ontstaan van een flegmone (holte met pus) als de ontsteking niet tijdig wordt ontlast.

De chronische vorm (langer dan 6 weken) wordt meestal veroorzaakt door een infectie met de schimmel "Candida albicans". Ook bij de chronische vorm is de huid aan beide kanten van de nagel rood, pijnlijk en opgezet, waarbij de omliggende nagelriem verloren kan gaan. De nagel zelf kan wit verkleuren.


</doc>
<doc id="80626" url="https://nl.wikipedia.org/wiki?curid=80626" title="Edward Brongersma">
Edward Brongersma

Edward Brongersma (Haarlem, 31 augustus 1911 – Overveen, 22 april 1998) was een Nederlands politicus, advocaat, rechtsgeleerde en criminoloog. Namens de Partij van de Arbeid was hij van 1946 tot 1950 en van 1963 tot 1977 lid van de Eerste Kamer der Staten-Generaal. Brongersma was een doorbraaksocialist en stond bekend als pleitbezorger voor de acceptatie van pedofielen, een groep waartoe hij zelf ook gerekend kon worden. Hij was voorvechter van de liberalisering van de zedelijkheidswetgeving. Aan het einde van zijn leven kwam hij ook in de publiciteit als voorstander van euthanasie en een vrijwillig gekozen dood.

Brongersma werd geboren als zoon van een vooraanstaande familie, zijn vader was oogarts. Zijn ouders waren kerkelijk ongebonden en leefden volgens strikte humanistische levensopvattingen. De jonge Edward volgde van 1917 tot 1923 de openbare lagere school te Haarlem. Hij had in zijn jeugd een innige band met zijn enige, zeven jaar oudere broer. Deze voelde zich in zijn jeugdjaren sterk aangetrokken tot de Katholieke Kerk en trad rond 1924 in als benedictijn in de Sint-Paulusabdij te Oosterhout. Dit beïnvloedde Brongersma dusdanig dat hij zich in 1929, vlak voor zijn achttiende verjaardag en een week na het behalen van zijn einddiploma gymnasium-β aan het Stedelijk Gymnasium te Haarlem, bekeerde tot het katholicisme.

Hij studeerde vervolgens rechten aan de Universiteit van Amsterdam en behaalde zijn doctoraal in 1935. Daarna was hij tot 1937 medewerker op een advocatenkantoor in Haarlem en werkte hij aan zijn proefschrift over de Portugese grondwet van 1933 en het Portugese corporatisme van António de Oliveira Salazar, die hij in die tijd zeer bewonderde en die in katholieke kringen van die tijd hoog aanzien genoot. In 1940 promoveerde hij cum laude in de rechtsgeleerdheid aan de Katholieke Universiteit Nijmegen. Zijn 584 pagina's dikke proefschrift droeg als titel "De opbouw van een corporatieven staat. Het nieuwe Portugal" en werd uitgegeven bij Uitgeverij Het Spectrum. In hetzelfde jaar verscheen een tweede druk, en ten slotte in 1942 een derde herziene uitgave. Dit proefschrift bleef tot begin jaren zeventig een standaardwerk in het Nederlands taalgebied. In de jaren veertig diende het onder andere als inspiratiebron voor de Nederlandsche Unie.

Van 1940 tot 1950 had Brongersma samen met een compagnon een praktijk als advocaat te Amsterdam. Na de Tweede Wereldoorlog maakte hij een snelle carrière in de politiek en als jurist. Hij werd een voorstander van de doorbraak, het doorbreken van de traditionele politieke zuilen, die hun basis hadden in de confessionele godsdiensten. Er zou politiek geen scheiding moeten zijn tussen christenen en niet-christenen, tussen werknemers en werkgevers; katholieken moesten uit hun isolement komen. Brongersma sloot zich aan bij de in 1945 opgerichte Partij van de Arbeid en werd één van de voorlieden van de progressief-linkse katholieken binnen deze partij. Verreweg de meeste katholieken bleven echter politiek verenigd binnen de KVP, de traditionele partij van de katholieke zuil.

In 1946 verscheen van Brongersma de brochure "De bekrompenheid van het katholicisme" (geschreven in oorlogstijd), waarin hij betoogde dat de bekrompenheid van het katholicisme een vooroordeel was en dat het katholicisme juist het tegendeel van bekrompen was. Door zijn pleidooi voor een ruimdenkend katholicisme gold hij in katholieke confessionele kringen dan ook reeds snel als dissident. In de jaren vijftig voelde hij zich steeds meer aangetrokken tot het humanisme, daarmee in wezen terugkerend naar de overtuigingen van zijn ouders. Hij brak uiteindelijk officieel met de rooms-katholieke Kerk in 1968, tijdens een oecumenisch congres in Sigtuna (Zweden) waar hij namens de Sint-Willibrordvereniging aan deelnam.

In 1946 werd hij namens de PvdA lid van de Eerste Kamer. Gedurende dat lidmaatschap was hij aanvankelijk de woordvoerder van zijn fractie op het terrein van buitenlandse zaken. In deze periode was hij tevens lid van de Provinciale Staten van Noord-Holland en zat hij voor de PvdA in de gemeenteraad van Heemstede. Als jurist maakte hij tegelijkertijd deel uit van de hoofdredactie van het Nederlands Juristenblad, waarin hij met regelmaat publiceerde.

In juli 1950 moest hij plotseling al zijn functies neerleggen. Naar buiten toe werd verklaard dat dit was wegens gezondheidsredenen, hetgeen zo in die tijd gebruikelijk was bij "gevoelige kwesties". Alleen Joop Lücker, toenmalig hoofdredacteur van "de Volkskrant", hield zich niet aan deze "code". Hij plaatste een bericht op de voorpagina waarin hij meldde dat Brongersma was gearresteerd, overigens zonder de redenen daarvan te vermelden. Dit werd hem van verschillende kanten zeer kwalijk genomen, ook door hooggeplaatsten in de politiek en van het bisdom Haarlem. Op het moment van de arrestatie was immers ook nog niet zeker of daadwerkelijk een veroordeling zou volgen. Andere bladen namen het bericht van "de Volkskrant" over.

Brongersma was op 8 juli 1950 gearresteerd wegens zijn seksuele relatie met een 16 of 17-jarige jongeman in zijn woonplaats (Haarlem resp. Heemstede). In die tijd gold voor homoseksuele contacten, in tegenstelling tot heteroseksuele, nog een leeftijdsgrens van 21 jaar (artikel 248bis van het Wetboek van Strafrecht). Brongersma werd op grond van dit artikel veroordeeld en kwam voor een psychiatrisch onderzoek terecht in de Psychiatrische Observatie Kliniek te Utrecht, het huidige Pieter Baan Centrum. Vervolgens zat hij zijn straf uit in de Koepelgevangenis in Haarlem. Hij kwam vrij op 3 mei 1951.

Na zijn detentie dachten velen dat zijn carrière nu gebroken was. Hij vestigde zich in Utrecht en volgde vanwege zijn homoseksualiteit therapeutische behandelingen; eerst bij prof. Kempe en vervolgens bij prof. Pieter Baan. Hij vervolgde in die tijd zijn loopbaan als journalist en publicist en werkte daarbij met name veel voor "de Volkskrant", als juridisch medewerker, zulks op verzoek van hoofdredacteur Joop Lücker.

In die tijd bleef hij ook politiek actief en van 1953 tot 1956 maakte hij deel uit van het gewestelijk bestuur van de PvdA in Utrecht.
Hij ondervond veel steun om een comeback te kunnen maken. Dit leidde ertoe dat hij in 1956 werd aangesteld als directeur van het Maatschappelijk Buurtwerk in Haarlem (1956-1960).
In 1950 was hij als gevolg van zijn veroordeling geroyeerd als lid van de Nederlandse Orde van Advocaten. Na een eerste mislukte poging in 1956 werd hij bij een tweede poging in 1959 weer tot de Orde van Advocaten toegelaten. Daardoor kon hij zijn beroep weer uitoefenen. Hij vestigde zich als zelfstandig advocaat, officieel tot zijn pensionering in 1980, hoewel hij ook daarna nog zaken in behandeling nam.

Naast zijn praktijk als advocaat, was hij van 1960 tot 1967 als wetenschappelijk hoofdmedewerker verbonden aan het Criminologisch Instituut van de Rijksuniversiteit Utrecht, waar hij nauw samenwerkte met professor Willem Pompe.
In 1963 verzocht de Partij van de Arbeid hem terug te keren in de Eerste Kamer voor een tweede periode, deze duurde tot zijn pensionering in 1977. Hij voerde in de Senaat het woord over justitie-aangelegenheden en was van 1969 tot 1977 voorzitter van de Vaste Commissie voor Justitie.

Brongersma werd vooral bekend door zijn publicaties en stellingname met betrekking tot de liberalisering van de zedelijkheidswetgeving, waarnaar zijn bijzondere interesse uitging. Hij speelde een belangrijke rol bij de afschaffing in 1971 van artikel 248bis van het Wetboek van Strafrecht, het artikel op grond waarvan hij zelf in 1950 was veroordeeld. De strafbaarstelling van homoseksuele contacten werd verlaagd van 21 naar 16 jaar, een gelijkstelling met de leeftijdsgrens voor heteroseksuele contacten.

Hij zag gedurende zijn leven de overheersende maatschappelijke opvattingen over seksualiteit sterk veranderen. De koninklijke onderscheiding (Ridder in de Orde van de Nederlandse Leeuw) die hem op 29 april 1975 door koningin Juliana werd toegekend, illustreert volgens sommigen dat door de schrapping van artikel 248bis het verleden in de jaren zeventig anders werd beoordeeld.

Brongersma bleef een openbaar pleitbezorger van seksuele contacten tussen minderjarigen onderling en tussen meerderjarigen en minderjarigen. Hij wilde nog verder gaan en bepleitte een verdere verlaging van deze leeftijdsgrenzen en een grotere vrijheid voor jeugdigen om seksuele relaties, ook met volwassenen, aan te kunnen gaan. Met name trad hij in het strijdperk voor een grotere vrijheid voor hen - zowel minder- als meerderjarigen - die zich seksueel aangetrokken voelen door jongeren van het eigen geslacht. Zo ver is het echter nooit gekomen.

Rond bovengenoemde thema's heeft hij gedurende zijn hele leven omvangrijke wetenschappelijke collecties opgebouwd, bestaande uit een bibliotheek en een archief. Deze bracht hij in 1979 onder in een naar hem genoemde Dr. Edward Brongersma Stichting, die als statutaire doelstelling had: "de bevordering van de wetenschappelijke bestudering en publicaties m.b.t. seksuele relaties tussen volwassen en jeugdigen". In 1992 werd de doelstelling verbreed tot "de bevordering van onderzoek naar de seksueel-emotionele gezondheid van kinderen en jeugdigen". Kort na de dood van Brongersma ontstond heibel binnen het driekoppige stichtingbestuur over de belegging van de erfenis van de oud-senator.

Na zijn dood in 1998 ontstond er ook commotie rond zijn collecties, nadat een gedeelte daarvan met beeldmateriaal door het Openbaar Ministerie in beslag was genomen. Er bevonden zich afbeeldingen tussen die werden aangemerkt als kinderporno. Sinds een wetswijziging in 1996 was het "in voorraad hebben" daarvan bij de wet verboden.

Na zijn pensionering in 1977 wijdde Brongersma zich geheel aan de verwezenlijking van de doelstelling van zijn stichting. Hij publiceerde o.a. zijn magnum opus "Loving Boys" (in twee delen, 1987 en 1990) en breidde zijn collecties verder uit. Na zijn overlijden werd de gehele nagelaten sociaal-seksuologische collectie en zijn particulier archief ondergebracht in het Internationaal Instituut voor Sociale Geschiedenis (IISG) te Amsterdam, maar zonder het beeldmateriaal dat in beslag was genomen. Het bestuur van zijn stichting continueerde de werkzaamheden en wijzigde in 2003 de naam van de stichting in "Fonds voor Wetenschappelijk Onderzoek Seksualiteit".

Edward Brongersma stierf in 1998 op 86-jarige leeftijd door euthanasie, omdat hij in zijn laatste jaren uiteindelijk levensmoe geworden was. Zijn gezondheid had hem in de steek gelaten en hij vereenzaamde nadat zijn beste vrienden hem waren ontvallen.

De omwentelingen in de jaren tachtig en daarna, als reactie op de seksuele revolutie van de jaren zeventig, stemden hem bovendien somber. Aanvankelijk hadden zijn pleidooien voor de liberalisering van de zedelijkheidswetgeving en de rechten van pedofielen, zowel nationaal als internationaal een positieve weerklank gevonden. Maar allengs rees er maatschappelijke kritiek op die liberalisering.

Na zijn euthanasie laaide in Nederland een discussie op of mensen die levensmoe zijn, zomaar hun leven met hulp van een arts zouden mogen beëindigen. Brongersma, die sinds 1984 een euthanasieverklaring had en in 1996 een mislukte zelfmoordpoging deed, had van zijn huisarts Flip Sutorius na diverse lange gesprekken een dodelijk drankje gekregen. De arts werd in 2002 door de Hoge Raad schuldig bevonden aan hulp bij zelfdoding, maar kreeg geen straf opgelegd.


Op Brongersma's naam staan talrijke publicaties, in de periode van ca. 1935 tot 1998 in totaal circa duizend boeken en artikelen. Deze handelen over uiteenlopende maatschappelijke en levensbeschouwelijke onderwerpen, zoals strafrecht, staatsrecht, criminologie, filosofie, godsdienst, seksuologie, zedelijkheidswetgeving, maar ook over literaire onderwerpen.

Een selectie van zijn publicaties, in chronologische volgorde:


</doc>
<doc id="80642" url="https://nl.wikipedia.org/wiki?curid=80642" title="Luigi Galvani">
Luigi Galvani

Luigi Galvani (Bologna, 9 september 1737 – aldaar, 4 december 1798) was een Italiaans arts en natuurwetenschapper. In 1780 ontdekte hij dat de poot van dode kikkers kon laten stuiptrekken met behulp van elektriciteit.

Galvani was in eerste instantie van plan om theologie te gaan studeren en toe te treden tot een klooster, maar zijn familie haalde hem over om dat idee los te laten. Op advies van zijn vader ging hij in 1755 geneeskunde studeren aan de universiteit van Bologna, waar hij in 1759 afstudeerde. In 1762 werd hij gepromoveerd tot doctor en benoemd tot docent anatomie aan de universiteit en professor verloskunde aan het onafhankelijke "Instituut van Kunst en Wetenschap".

In 1762 trad hij in het huwelijk met Lucia Galeazzi, de enige dochter van professor Dominico Gusmano Galeazzi van de universiteit van Bologna, waarvan Galvani in 1772 voorzitter werd. Ze was een moderne vrouw en een wijs en aangenaam gezelschap, Galvani's raadgeefster en ze hielp mee bij zijn experimenten. Ze zou op 47-jarige leeftijd in 1788 kinderloos komen te overlijden, tien jaar voor Galvani's dood.

In juni 1796 werd Bologna bezet door het leger van Napoleon, maar doordat de religieuze Galvani weigerde trouw te zweren aan de Cisalpijnse Republiek werd hij verbannen uit de universiteit. Hij mocht geen les meer geven en verloor hierdoor zijn inkomen en zijn ouderdomspensioen. Galvani overleed thuis op 61-jarige leeftijd. Hij ligt begraven naast zijn vrouw bij het klooster "Corpus Domini".

Hoewel Galvani niet de eerste was, ontdekte hij in 1780 dat spieren in een geprepareerde kikkerpoot samentrokken onder invloed van statische elektriciteit; een fenomeen dat later galvanisme genoemd zou worden. Met een verkregen elektriseermachine en een Leidse fles was Galvani begonnen met experimenteren van spierstimulatie via elektriciteit. Toen hij in 1786 de kikkerpoot die aan een metalen haak hing aanraakte met een ander metaal zag hij dat deze bewoog. Hij meende toen – ten onrechte – de "dierlijke elektriciteit" te hebben ontdekt, welke de levenskracht zou zijn die alles liet bewegen.

Galvani wist ook spiersamentrekking teweeg te brengen door elektrostatische vonken in nabijheid van de kikkerpoot en ondervond dat dit effect sterker werd naarmate de zenuwen werden verlengd met lange metalen draden. Waarschijnlijk was dit het eerste geval van spierstimulatie via "radiografische besturing".

Galvani's experimenten zouden ertoe leiden dat de batterij werd uitgevonden. Niet door Galvani, die ervan overtuigd was dat de elektriciteit afkomstig was uit de spieren en zenuwcellen, maar door zijn landgenoot Alessandro Volta. Deze wist te herleiden dat de elektriciteit afkomstig was uit de overgang tussen de twee verschillende metalen, en ontwikkelde hieruit de "Zuil van Volta".

Pas een halve eeuw later werden door experimenten van onder andere Leopoldo Nobili (1834), Carlo Matteucci (1842) en Emil du Bois-Reymond (1848) aangetoond dat er elektrische stroompjes door de zenuwen lopen die in het lichaam zelf worden opgewekt en de spieren laten bewegen. Zoals Galvani al dacht bleek hieruit dat 'dierlijke elektriciteit' toch bestaat.

Als groot aanhanger zou zijn neef Giovanni Aldini ervoor zorgen dat Galvani's werkzaamheden wereldwijd bekend werden, onder andere door in heel Europa publiekelijk dierlijke en menselijke lichaamsdelen te elektrificeren, ofwel het laten bewegen van afgehakte lichaamsdelen door middel van elektrische stromen uit batterijen. Naar Galvani zijn vernoemd de galvanische cel, het galvanisatieproces en de galvanometer - hoewel hij van deze laatste niet de uitvinder is.



</doc>
<doc id="80725" url="https://nl.wikipedia.org/wiki?curid=80725" title="Shakenbabysyndroom">
Shakenbabysyndroom

Shakenbabysyndroom (letterlijk "syndroom van de door elkaar geschudde baby") zijn de tekenen die een baby kan vertonen ten gevolge van het schudden met de baby. Het kan gevolg zijn van fysieke mishandeling.

Vaak wordt de baby door elkaar geschud uit onmachtsgevoel bij de ouder of de persoon aan wie de verantwoordelijkheid werd overgedragen. Dit gebeurt meestal naar aanleiding van het onophoudelijk huilen van de baby. Wanneer de baby niet tot bedaren gebracht kan worden, wil men dit proberen te bekomen door hem te schudden.

Vooral het hoofd van een baby is erg broos en kwetsbaar omdat het naar lichaamsversverhouding erg groot is en de nekspieren van het jonge kind nog erg onontwikkeld zijn. Wanneer de baby zodanig geschud wordt dat het hoofdje heen en weer beweegt, kan het schudden beschadigingen van hersenen, bloedvaten en zenuwen veroorzaken, met blijvende letsels of met de dood tot gevolg.

Elk jong kind dat - heftig of niet - op deze wijze wordt geschud, gedurende 5 seconden of langer, dient onmiddellijke medische hulp te krijgen.
Volgende medische vaststellingen kunnen wijzen op shakenbabysyndroom:

De gevolgen van bloedvat-, hersenweefsel- of zenuwbeschadiging bij het shakenbabysyndroom zijn blijvend. Toch kan snelle medische hulpverlening het verergeren van de gevolgen voorkomen, bijvoorbeeld door snel behandelen van het hersenoedeem.

Mogelijke gevolgen zijn:



</doc>
<doc id="80787" url="https://nl.wikipedia.org/wiki?curid=80787" title="Syndroom van Waardenburg">
Syndroom van Waardenburg

Het syndroom van Waardenburg is een zeldzame erfelijke aandoening die voorkomt bij zowel de mens als andere zoogdieren en is genoemd naar de Nederlandse oogarts Petrus Johannes Waardenburg.

Er bestaan minstens vier verschillende typen. De aandoening is overerfbaar volgens een dominant patroon. Type 2 werd reeds onderverdeeld in vier subtypen, omdat verschillende genen als oorzaak vastgesteld werden. Zo zijn nu reeds een tiental genen gekend die hiermee in verband gebracht kunnen worden. Ook van type 4 zijn er reeds meerdere loci in het menselijk genoom gevonden die tot dit syndroom aanleiding geven. 

Mogelijke symptomen:
Niet alle onderstaande kenmerken treden bij alle aangedane personen op.

Bij de hond komt de afwijking incidenteel voor bij overwegend tot compleet witte dieren. Hier treden de volgende kenmerken op: één of twee ogen waarvan de iris gedeeltelijk een pigmentlaag mist waardoor ze blauw zijn en/of unilaterale of bilaterale doofheid of slechthorendheid. Fokkers van rashonden die overwegend wit zijn, bijvoorbeeld de Dalmatiër, beperken de incidentie door mogelijke fokdieren met een BAER-test te screenen op doofheid. Ook bij rassen waar compleet of grotendeels gekleurde dieren voorkomen, zoals de Jackrussellterriër, wordt de BAER-test gebruikt en daarnaast vermijdt men kruisingen tussen overwegend witte exemplaren.

Bij de kat komt de afwijking enkel incidenteel voor bij compleet witte dieren. Hier treden de volgende kenmerken op: één of geheel of gedeeltelijk blauwe ogen en/of unilaterale of bilaterale doofheid. Fokkers van kattenrassen waar compleet wit (dominant gen W waarvan dit één van de epigenetische bij-effecten kan zijn incidenteel) voorkomt testen hun witte fokdieren via de BAER test en kruisen deze niet met andere witte exemplaren.

Ook bij paardenrassen met vrij veel wit in de vacht, bijvoorbeeld pinto's, komt het syndroom incidenteel voor.



</doc>
<doc id="80805" url="https://nl.wikipedia.org/wiki?curid=80805" title="Petrus Johannes Waardenburg">
Petrus Johannes Waardenburg

Petrus Johannes Waardenburg (Nijeveen, 3 juni 1886 – 23 september, 1979) was een Nederlands oogarts en geneticus naar wie het syndroom van Waardenburg is genoemd.

Hij studeerde geneeskunde en oogheelkunde aan de Universiteit van Utrecht en promoveerde op een proefschrift over de erfelijke basis van fysiologische en pathologische eigenschappen van het oog. Hij was zeer geïnteresseerd in erfelijke oogziekten, en verrichtte, zelf vader van een eeneiige tweeling, ook onderzoek bij tweelingen. Hij was een van de eersten die al in 1932 suggereerde dat het syndroom van Down wel eens een gevolg van een chromosoomafwijking zou kunnen zijn, wat pas 27 jaar later werd bevestigd.

Tijdens de bezetting in de Tweede Wereldoorlog was hij een uitgesproken en onbevreesd tegenstander van de nazi's. 

In 1947 introduceerde hij het syndroom dat later naar hem werd genoemd. Zijn onderzoek begon al in 1922 en was voor die tijd revolutionair vanwege de opzet en aannames die hij deed. Zijn vergelijkend onderzoek naar de incidentie en vererving bij de kat en de mens was baanbrekend.

Op 66-jarige leeftijd werd hij in 1952 hoogleraar in de genetica in Leiden aan het Nederlands Instituut voor Preventieve Geneeskunde. 



</doc>
<doc id="80931" url="https://nl.wikipedia.org/wiki?curid=80931" title="Forensische tandheelkunde">
Forensische tandheelkunde

De forensische tandheelkunde is het gedeelte van de tandheelkunde die zich bezighoudt met rampen- of gerechtelijke identificatie van slachtoffers.

Ook kan deze discipline helpen tot de identificatie van de dader in geval van gerechtelijke identificatie en dit door het bestuderen van beetsporen op het slachtoffer.

Voor de identificatie van het slachtoffer worden de gegevens van het tandheelkundig dossier vergeleken met de tandkaart en de röntgenfoto's die van het slachtoffer gemaakt werden. Ook kan de leeftijd bepaald worden aan de hand van de gegevens van gebit en schedel. In geval het schedels betreft, wordt er soms aan gezichtsreconstructie gedaan, vroeger met klei maar nu eerder met behulp van de computer.

In Nederland zijn er per politieregio forensisch odontologen aangesteld. Deze zijn tevens verenigd in het Landelijk Overleg Forensische Odontologie (LOFO), waarvan de Nederlandse Maatschappij tot bevordering der Tandheelkunde (KNMT) de secretariële werkzaamheden uitvoert. Tevens maken forensisch odontologen deel uit van het Rampen Identificatie Team.


</doc>
<doc id="80943" url="https://nl.wikipedia.org/wiki?curid=80943" title="Brueghelsyndroom">
Brueghelsyndroom

Het Brueghelsyndroom (ook syndroom van Brueghel) is een medisch probleem met volgende combinatie van symptomen: oromandibulaire dystonie (verkramping van mond en kaken) en aanvallen van blefarospasmen (verkramping van de oogleden). Het beeld van een patiënt met dit syndroom was gelijkend op de man uit het schilderij "De Gaper" van Pieter Brueghel de Oude, waarnaar het syndroom genoemd is.

Ook de naam syndroom van Meige wordt gebruikt, naar de Franse neuroloog Henri Meige, die het syndroom in 1910 voor het eerst beschreef.

Het probleem is van neurologische aard.


</doc>
<doc id="80986" url="https://nl.wikipedia.org/wiki?curid=80986" title="Blefarospasme">
Blefarospasme

Blefarospasme (van het Griekse βλέφαρον, ooglid, en σπασμός, kramp) of ooglidkramp is de medische benaming voor het symptoom van het krampachtig sluiten van een of beide oogleden.

Dit sluiten van de oogleden is het gevolg van een onbedwingbare kramp van de musculus orbicularis oculi, de spier die ook in de normale situatie de oogleden kan doen sluiten.

De oorzaken hiervoor kunnen zowel intrinsiek als extrinsiek zijn. De kramp ontstaat meestal door een pijnlijke aandoening van de oogbol, zoals bij beschadiging van het hoornvlies, wanneer er een vuiltje in zit of bij ontsteking. Ook aantasting van oogzenuwen of oogspieren kan hiertoe aanleiding geven. Dit symptoom komt onder andere voor bij het syndroom van Brueghel.

Een behandelmethode is door het inspuiten van een kleine hoeveelheid botuline toxine waardoor de spieren rond het oog verlammen.


</doc>
<doc id="81027" url="https://nl.wikipedia.org/wiki?curid=81027" title="Biofilm">
Biofilm

Een biofilm is een laag micro-organismen omgeven door zelfgeproduceerd slijm vastgehecht aan een oppervlak. Deze slijmlaag wordt ook ECM oftewel "extracellulaire matrix" of glycocalyx genoemd. Extracellulaire matrix kan tot 90 procent van de biomassa van een biofilm omvatten, de rest is bacteriën. Daar een extracellulaire matrix veel water bevat, is een met biofilm bedekte ondergrond gelatineus en slipperig. Nadien vangt de extracellulaire matrix andere bacteriën. Ook die beginnen te vermenigvuldigen en bouwen hun extracellulaire matrix.

Biofilms komen vaak voor in de natuur. Tandplak is daar een voorbeeld van. De bacteriën die in een biofilm leven kunnen totaal andere eigenschappen krijgen dan de vrijlevende micro-organismen. Celdichtheid-afhankelijke genexpressie ("quorum sensing") is één van de factoren die daarvoor verantwoordelijk is. Voor de industrie kan biofilmvorming hinderlijk zijn wegens het dichtslibben van leidingen; naast verstoppingen en klontervorming kan dit ook tot corrosie leiden. In de geneeskunde kunnen ze moeilijk bestrijdbare besmettingen veroorzaken; in katheters, maar ook in de luchtpijp van mucoviscidosepatiënten. In voedselproducerende instellingen zoals fabrieken en keukens bemoeilijken ze het schoonmaken. Ook in waterleidingen, waterfilters en ventilatiekanalen komen biofilms voor.

Bacteriën in biofilms zijn beter bestand tegen toxische stoffen zoals antibiotica en detergenten. Hoewel men eerst dacht dat dit kwam doordat deze producten moeilijk zouden kunnen doordringen in deze slijmlaag, blijkt dit meestal niet het geval. Langzamere groeisnelheden in biofilms, de activatie van stresstolerantiemechanismen en de inductie van een resistent 'biofilm'-fenotype kunnen redenen zijn waarom biofilmcellen beter bestand zijn tegen toxische stoffen. 

Er zijn echter ook positieve kanten aan biofilmvorming: in waterzuiveringsinstallaties wordt vervuild water over filters geleid die begroeid zijn met een biofilm die schadelijke organische componenten aan het water onttrekt en afbreekt. Ook een biofilter werkt met een biofilm.


</doc>
<doc id="81029" url="https://nl.wikipedia.org/wiki?curid=81029" title="Taaislijmziekte">
Taaislijmziekte

Taaislijmziekte - andere benamingen zijn cystische fibrose (CF), mucoviscidose of fibrosis cystica (FC) - is een recessief overerfbare ziekte, waarbij slijm dat op diverse plaatsen in het lichaam wordt afgescheiden abnormaal taai is. De belangrijkste plaatsen waar het taaie slijm wordt gevormd zijn de longen, het maag-darmkanaal, de lever, de alvleesklier en de teelballen.

De symptomen kunnen zich al tijdens de zuigelingenleeftijd manifesteren, veelal door groeiachterstand en chronische luchtweginfecties. Vooral door de luchtweginfecties hebben patiënten een duidelijk geringere levensverwachting dan normaal. De verminderde productie van alvleesklierenzymen veroorzaakt daarbij een vertraagde groei, een vettige diarree en een tekort aan vet-oplosbare vitaminen. Bij jongens kan onvruchtbaarheid optreden. Bij pasgeborenen is er vaak sprake van een stofwisselingsstoornis, aangeduid als meconiumileus.

CF is een aandoening van de exocriene klieren, gekenmerkt door de afscheiding van taai (viskeus) slijm ("mucus"), vandaar de naam "taaislijmziekte" of "mucoviscidose". De Engelstalige benaming "cystic fibrosis" (CF), die vaak wordt 'vertaald' naar het taalkundig minder juiste "cystische fibrose", verwijst naar de toename van bindweefsel (fibrose) in de slijmvliezen die bezet worden door met kleverig vocht gevulde holten (cysten).

In 1938 publiceerde Dorothy Hansine Andersen een artikel over CF. Hierin beschreef zij de kenmerken van de ziekte zoals deze zich in de alvleesklier, de longen en spijsvertering openbaarde.
Zij uitte daarbij ook de veronderstelling dat CF een recessief erfelijke ziekte is, en gebruikte voor het eerst pancreas enzym om kinderen te behandelen. In 1952 ontdekte Paul di Sant' Agnese afwijkingen in het zweet-elektrolyt van CF-patiënten. In het volgende decennium werd een zweettest ontwikkeld, en verder verbeterd. Interessant is dat reeds omstreeks 1700 in Duitse en Zwitserse handboeken werd gewaarschuwd: "Wehe dem Kind, das beim Kuß auf die Stirn salzig schmekt, er ist verhext und muss bald sterben," dat vertaald luidt: "Wee het kind dat bij kussen van het voorhoofd zoutig smaakt, want het is gedoemd en zal snel sterven", waaruit bleek dat men al vroeg het verband inzag tussen de ziekte en het hoge zoutgehalte van het zweet. CF-patiënten hebben altijd een verhoogd zoutgehalte, met name natriumchloride in hun zweet. Als eerste screeningstest wordt deze zweettest nog vaak toegepast alvorens wordt overgegaan op DNA-onderzoek.

Carl von Rokitansky beschreef een geval van foetale dood ten gevolge van meconiumperitonitis. Hierbij ontstaat een ontsteking van het buikvlies (peritonitis) door een breuk in de darmwand. Dit is een complicatie van meconiumileus (darmobstructie door meconium), dat met CF is geassocieerd. Meconium ileus werd het eerst in 1905 beschreven door Karl Landsteiner. In 1936, publiceerde Guido Fanconi een artikel waarin het verband werd beschreven tussen meconium ileus, fibrose van de alvleesklier en bronchiëctasie.

In 1988 werd de eerste mutatie van CF, ΔF508 op chromosoom 7 ontdekt door Francis Collins, Lap-Chee Tsui en John R. Riordan. In daaropvolgend onderzoek vond men wel 1000 verschillende mutaties die konden leiden tot CF. In 1989 vond een team van onderzoekers onder leiding van Lap-Chee Tsui in het Hospital for Sick Children in Toronto het gen dat CF veroorzaakt. Hierbij lokaliseerden zij met behulp van eiwitmarkers en gen linkage studies de mutatie in het CF gen op chromosoom 7. Daarna werd ten slotte met speciale technieken het gen geïdentificeerd en zijn DNA sequentie vastgesteld.

Het is de meest voorkomende autosomaal recessieve genetische aandoening in West-Europa: ongeveer 1 op 32 personen van de blanke bevolking is heterozygoot drager van de ziekte zonder het zelf te weten. Bij een drager treden dan ook geen ziekteverschijnselen op. Ouders die beide drager zijn hebben een kans van 1 op 4 dat zij een kind krijgen met cystic fibrosis.
Op grond van deze getallen zou bij blanke bevolkingsgroepen 1 op 4096 (1/32 × 1/32 × 1/4) geboorten worden getroffen. Mede door erfelijkheidsadvisering en zwangerschapsonderbreking komt CF in de praktijk minder voor, nl. 1 op 4750.
In Nederland worden per jaar ongeveer 40-45 mensen met deze aandoening geboren. Geschat wordt dat er in 2008 ongeveer 1300 patiënten zijn met cystic fibrosis.

Het relatief vaak vóórkomen van heterozygoot dragerschap van het CF-gen wordt waarschijnlijk verklaard door een positief selectie-effect, waardoor dragers een evolutionair voordeel hebben. Er bestaat een vermoeden dat zij een kleinere kans hebben aan diarreeziekten (zoals cholera) te overlijden.

De afwijking wordt veroorzaakt door een defect gen dat codeert voor een eiwit dat het transport van chloride-ionen door de celmembraan regelt. ("Cystic Fibrosis Transmembrane conductance Regulator" (CFTR)). Dat eiwit bevindt zich in de membranen van slijmproducerende cellen en zorgt normaal voor het transport van chloride-ionen. (Het CFTR-eiwit is een cAMP-gereguleerd Cl-kanaal.) Als dit transport wel normaal functioneert gaat er water mee met de getransporteerde ionen (osmotisch effect) waardoor het door de cel afgescheiden slijm dunner blijft.
Verlies van de CFTR-functie leidt tot afscheiding van taaier slijm (verhoogde viscositeit), wat er op zijn beurt toe leidt dat de trilharen in de luchtwegen in dat slijm minder goed werken (verminderde mucociliaire klaring), waardoor gemakkelijker bacteriële infecties ontstaan.

Het gen voor de mucoviscidose-transmembraanregulator ligt op de lange arm van chromosoom 7 (7q31). Meestal (in 70% van de gevallen) gaat het om een deletie van een fenylalanine-codon op positie 508 (ΔF508).

Klinische symptomen worden gezien in organen waarbij slijmproductie een rol speelt, zoals de long, het maag-darmkanaal en urinevormende en geslachtsorganen. De patiënten ontwikkelen bronchitis of longontsteking.
Ook kunnen de afvoergangen van de alvleesklier verstopt raken wat voor spijsverteringsstoornissen zorgt. Hierdoor is vetopname in het spijsverteringskanaal minder goed mogelijk. Om dit te compenseren moet een CF-patiënt meer eten dan gemiddeld om op lichaamsgewicht te blijven. Ook vitamineopname kan zijn verstoord wat een verslechterde conditie tot gevolg heeft. Een van de vroegste openbaringen van de ziekte is een verstopping van de darmen (ook wel ileus genoemd) door meconium. Dit is de eerste ontlasting van het pasgeboren kind.

Verder hebben patiënten een te grote zoutafscheiding in het zweet (normaal wordt met zweet verloren chloride actief teruggepompt, wat bij CF niet goed lukt) en verlies van glucose in de urine.
De belangrijkste doodsoorzaak bij deze patiënten is ademhalingsfalen veroorzaakt door infectie met "Pseudomonas aeruginosa"-bacteriestammen. Deze stammen ondergaan een mucoïde conversie ('verandering van het slijm'): in de longen worden biofilms gevormd die ondoordringbaar zijn voor witte bloedcellen van het polymorfonucleaire type. Ook intensieve antibioticatherapie werkt dan steeds minder goed. De mucoïde conversie betekent een verergering van de ziekte en verslechtering van de prognose.
Antibiotica uit de groep van de macroliden (azitromycine, claritromycine e.a.) zijn niet in staat om de Pseudomonas te doden maar verstoren de "Quorum sensing" van de Pseudomonas (naast een aantal andere effecten). Door "Quorum sensing" is de bacterie in staat om te bepalen hoeveel andere bacteriën in de buurt zijn. Bij voldoende grote aantallen is dit een signaal tot onder meer het veranderen van het metabolisme en de productie van biofilms. Door het verstoren van deze "Quorum sensing" wordt de mucoïde conversie afgeremd en wordt de biofilm deels afgebroken. Hierdoor verbetert de overleving van CF-patiënten met een chronische Pseudomonas-infectie.

Een extra complicatie van de mucoïde conversie is het ontstaan van mutante bacteriestammen die resistent worden tegen antibiotica. Er bestaat een kans dat CF-patiënten elkaar hiermee besmetten. Om die reden is sinds 2005 in navolging van het buitenland een segregatiebeleid van kracht. Hierbij wordt CF-patiënten sterk ontraden onderling fysiek contact te hebben of bij onderlinge ontmoetingen strenge hygiëneregels aan te houden. Voor contact met gezonde mensen gelden geen speciale hygiëneregels omdat cystic fibrosis geen besmettelijke ziekte is.

Door nieuwe inzichten en verbeterde behandeling is de levensverwachting de laatste decennia wel sterk verbeterd: van de patiënten in de jaren 50 geboren haalden slechts 10% de volwassen leeftijd; van degenen die in de jaren 70 werden geboren haalden ca. 60% hun 25e verjaardag. De levensverwachting van de totale groep patiënten laat nog steeds een stijgende trend zien en is momenteel (2011) 40 tot 50 jaar, doch met grote verschillen per patiënt.

Al maken pasgeborenen met CF tegenwoordig een redelijke kans oud te worden, cystische fibrose blijft een ernstige ziekte met een sterk verschillend beloop. Er kan prenatale diagnostiek worden gedaan, met de mogelijkheid in het geval van een aangedane vrucht tot abortus te besluiten. Waarschijnlijk wordt hierdoor in Nederland per jaar momenteel (2005) de geboorte van ongeveer 10 nieuwe gevallen voorkomen. Een betrouwbare CF-test als onderdeel van de hielprik bij pasgeborenen is sinds 1 mei 2011 ingevoerd.
Het aantal volwassen patiënten in Nederland bedraagt inmiddels 600 (2007).

Hoewel CF een van de eerste ziekten is waarbij werd gedacht aan toepassing van gentherapie is dit nog niet gelukt; een van de problemen is dat het benodigde gezonde gen zo groot is dat het niet in een van de nu gebruikte virusvectoren past. Mensen met CF overlijden vooral door luchtwegproblemen.

De behandeling is er vooral op gericht de longen zo schoon mogelijk te houden en het slijm zo goed mogelijk te verwijderen. Dit kan door middel van sporten en fysiotherapie. Daarnaast is het zaak infecties in een vroeg stadium te signaleren en bestrijden. De meeste CF-patiënten worden zo veel mogelijk thuis behandeld. Bij terminaal longfalen wordt soms een longtransplantatie overwogen. In een onderzoek bij meer dan 500 van dergelijke gevallen publiceerden Amerikaanse onderzoekers echter in 2007 dat longtransplantatie bij kinderen met mucoviscidose slechts in zeer weinig gevallen (5/514, < 1%) een levensverlengend effect had.

Met een calorierijk dieet en aanvullende spijsverteringsenzymen (alvleesklierenzymen) kan een minder effectieve spijsvertering voor een groot deel worden gecompenseerd. Hiermee wordt getracht te voorkomen dat een patiënt terechtkomt in een neerwaartse spiraal van infecties–verminderde eetlust–ondervoeding–meer infecties etc.

Sinds 2012 is er ivacaftor op de markt. Het is het eerste geregistreerde geneesmiddel dat op cellulair niveau de oorzaak van taaislijmziekte aanpakt. Het werkt slechts bij 3 tot 5% van de populatie, die een bepaalde klasse III-mutatie dragen, voornamelijk de G551D-mutatie.




</doc>
<doc id="81033" url="https://nl.wikipedia.org/wiki?curid=81033" title="Slaapwandelen">
Slaapwandelen

Slaapwandelen (of somnambulisme) is rondwandelen terwijl men slaapt en waarbij het lijkt of men wakker is. Slaapwandelen wordt in de psychoanalyse geïnterpreteerd als een sluipweg van driften.

Het slaapwandelen geschiedt meestal in een halfbewuste toestand, waarin men zich wel bewust is van het eigen lichaam, maar de omgeving waarin men is, (gedeeltelijk) droomt, of via een droombewustzijn waarneemt. Meestal zijn de ogen van de slaapwandelaar tijdens zijn nachtelijke escapades gewoon open. Ook praten, zomaar of in reactie op anderen, is niet ongewoon, hoewel het gesprokene over het algemeen niet coherent is.

Dat men een slaapwandelaar niet zou mogen wekken is niet bewezen. Men moet echter voorzichtig zijn, omdat een slaapwandelaar gedesoriënteerd kan zijn, waarbij opvolgend handelen door een schrikeffect kan resulteren in zelfverwonding of verwonding van anderen. 

Een bijzondere vorm is de "REM Sleep Behavioral Disorder" waarbij de normale spierverslapping tijdens de remslaap uitblijft met als gevolg activiteiten tijdens de droomslaap. Deze stoornis komt voor bij de ziekte van Parkinson.

De activiteiten tijdens slaapwandelen zijn meestal onschuldig, zoals rechtop in bed zitten of door de kamer lopen, eten, schoonmaken, of masturberen (slaapseks). Soms kan een slaapwandelaar echter in zijn slaap overgaan tot activiteiten die gevaar kunnen opleveren zoals het huis verlaten, fietsen of autorijden. Slaapseks is onschuldig wanneer het bij masturbatie blijft of leidt tot seks met de partner, maar kan ook leiden tot aanranding en seks met minderjarigen. Zelfs mishandeling of moord zijn mogelijk.

In Dordrecht en elders in het Nederlands taalgebied werd, althans aan het eind van de negentiende eeuw, een slaapwandelaar wel als een "beeldwit" aangeduid, een term die gewoonlijk slaat op personen met bijzondere vermogens of op mythische figuren, zie Beeldwit (mythisch wezen) en Beeldwit (bijgeloof).


</doc>
<doc id="81051" url="https://nl.wikipedia.org/wiki?curid=81051" title="Amplification fragment length polymorphism">
Amplification fragment length polymorphism

Amplification Fragment Length Polymorphism (AFLP®) is een identificatietechniek om het genoom van bacteriën en fagen en alle andere denkbare organismen van elkaar te kunnen onderscheiden en genotyperen. Er wordt gebruikgemaakt van willekeurig gekozen primers die goede resultaten blijken te geven. De techniek is ontwikkeld en gepatenteerd door Keygene N.V.

Het is een combinatie van een restrictie/ligatie-reactie met een "polymerase chain reaction" (PCR). Na het isoleren van het DNA uit het staal wordt het DNA in stukjes geknipt met restrictie-enzymen. Tegelijkertijd worden stukjes kunstmatig gesynthetiseerd DNA (adapters) aan deze knipplaatsen geligeerd.

Voor de daaropvolgende PCR-reactie worden primers toegevoegd die de adaptersequentie herkennen. De DNA-fragmenten worden samen met de adapters vermenigvuldigd in de PCR-reactie. Men kan het aantal geamplificeerde restrictie-fragmenten regelen door aan de primers één of meerdere extra nucleotiden toe te voegen. Voor eenvoudige genomen zoals die van fagen worden primers zonder overhang gebruikt, zodat alle verkregen restrictie-fragmenten geamplificeerd worden.

Uiteindelijk kan de detectie van de geamplificeerde fragmenten gebeuren door capillair-elektroforese. Hierbij worden de fragmenten gescheiden tijdens migratie door een polymeer in een capillair. De eigenlijke detectie gebeurt met een laserstraal die de fluorescentie van de fluorescerend-gemerkte primers meet. Aan elk AFLP-product wordt een interne standaard toegevoegd zodat de lengte van de fragmenten berekend kan worden. Een andere methode van scheiden van fragmenten maakt gebruik van een polymere gel matrix waar de (radioactief) gelabelde monsters dmv een elektrische stroom doorheen worden getrokken. Detectie gebeurt dan door de hele gel te belichten tegen een fotografische plaat of een scanner die gevoelig is voor de radioactieve of fluorescerende signalen.


</doc>
<doc id="81079" url="https://nl.wikipedia.org/wiki?curid=81079" title="Natriumdodecylsulfaat">
Natriumdodecylsulfaat

Natriumdodecylsulfaat is een ionische oppervlakte-actieve stof. De stof staat ook bekend onder de naam natriumlaurylsulfaat en de Engelstalige namen "sodium lauryl sulfate" (SLS) en "sodium dodecyl sulfate" (SDS).

Natriumdodecylsulfaat wordt bereid door laurinezuur (dat meestal uit kokos- of palmolie geïsoleerd wordt) te sulfoneren met zwavelzuur en vervolgens te neutraliseren met natriumcarbonaat.

Natriumdodecylsulfaat is een sterk reinigende stof, zelfs in een sterke verdunning. Het vormt door de oppervlakte-actieve werking een stevig schuim. Oplossingen van natriumdodecylsulfaat zijn door toevoeging van enkele procenten keukenzout eenvoudig te verdikken.

De oppervlakte-actieve werking berust op het feit dat natriumdodecylsulfaat is opgebouwd uit een lipofiele koolstofketen en een polaire (hydrofiele) sulfaatgroep. Het is een olie/water-emulgator.

Natriumdodecylsulfaat wordt in Europa weinig in zuivere vorm gebruikt, het is voornamelijk een grondstof voor natriumlaurylethersulfaat. In zuivere vorm vindt het wel toepassing als reiniger en schuimvormer in tandpasta en sommige andere cosmetica en reinigingsmiddelen. In andere delen van de wereld (onder andere de Verenigde Staten) wordt het ook veel gebruikt in shampoo, douchegel en andere verwante producten. De INCI-naam is "Sodium Lauryl Sulfate".

In het laboratorium wordt natriumdodecylsulfaat gebruikt voor het denatureren van eiwitten voor het scheiden op grootte bij gelelektroforese, deze techniek wordt SDS-PAGE genoemd.

Natriumlaurylsulfaat is ook aanwezig in de meeste tandpasta's en zou tijdelijk de smaakreceptoren om de zoete smaak onderdrukken, waardoor bitter/zuur tijdelijk sterker kan overkomen (zoals bij het drinken van fruitsap na het poetsen van de tanden).

Een aantal studies wijzen erop dat natriumlaurylsulfaat aften kan veroorzaken. Echter, sommige studies vinden geen verband tussen SLS in tandpasta en aften.


</doc>
<doc id="81083" url="https://nl.wikipedia.org/wiki?curid=81083" title="Longblaasje">
Longblaasje

Pulmonaire alveolen of longblaasjes zijn alveolen in de longen. Het zijn de uiteinden van de luchtpijptakjes, waar de gaswisseling tijdens de ademhaling plaatsvindt. CO wordt er afgegeven aan de lucht en O wordt er opgenomen door het bloed. Ze bestaan uit alveolaire dekcellen en septale cellen.


</doc>
<doc id="81095" url="https://nl.wikipedia.org/wiki?curid=81095" title="Bacteriofaag">
Bacteriofaag

Een bacteriofaag of kortweg faag is een klein virus dat alleen een specifieke bacterie infecteert. Net als andere virussen, die eukaryoten besmetten, bestaan ze uit een buitenste eiwitmantel met daarin genetisch materiaal dat bij 95% van de bekende fagen uit DNA bestaat. Dit DNA is tussen 5 en 300 kbp groot. De meeste fagen (95%) hebben een "staart" die hen toelaat genetisch materiaal in hun gastheer te injecteren.

In de Lijst van virussen staan 200 soorten fagen, waarvan 133 soorten behoren tot de orde Caudovirales.

Fagen werden onafhankelijk van elkaar door Frederick Twort in 1915 en Félix d’Hérelle in 1917 ontdekt.

In 1915 ontdekte de Britse bacterioloog Frederick Twort een klein agens dat bacteriën infecteerde en doodde. Hij ging ervan uit dat dit agens één van de volgende zaken moest zijn:
Tworts werk werd onderbroken door het begin van de Eerste Wereldoorlog en gebrek aan geld.

Onafhankelijk daarvan meldde de Frans-Canadanese microbioloog Félix d'Hérelle, die op het Pasteur-instituut in Parijs werkte, op 3 september 1917 dat hij "een onzichtbare, antagonistische microbe van de dysenterie bacil" had ontdekt. Voor d’Hérelle was er geen twijfel aan wat hij had ontdekt: ""In een flits begreep ik het: wat de heldere vlekken had veroorzaakt, was in feite een onzichtbare microbe... een virus dat parasiteert op bacteriën."" D'Hérelle noemde het virus een bacteriofaag oftewel bacterie-eter (van het Griekse "phagein", wat ""eten"" betekent). Hij meldde ook een geval van een man die aan dysenterie leed en die genas als gevolg van therapie met bacteriofagen.

In 1923 bestudeerde George Eliava, hoofd van het centraal bacteriologisch laboratorium in Tbilisi in Georgië de cholerabacterie in monsters die hij nam uit de rivier de Mtkvari. Na drie dagen bleek de bacterie verdwenen en Eliava legde de link met de door d’Hérelle ontdekte bacteriofagen. d’Hérelle ging vervolgens met Eliava samenwerken in een nieuw instituut in Tbilisi, dat later ter ere van Eliava naar hem werd genoemd. d’Hérelle behandelde in 1919 met succes een uitbraak van kippentyfus met fagen die hij had geïsoleerd uit de uitwerpselen van kippen. Een jaar later werd de eerste mens met dysenterie met succes behandeld. Binnen een paar jaar hadden de wetenschappers meer dan twaalf fagen gevonden die vele bacteriële infecties konden bestrijden. Niettemin werd Eliava door Stalin tot vijand van het volk uitgeroepen en in 1937 geëxecuteerd, waarna d’Hérelle terug naar Parijs vluchtte.

Bacteriofagen werden onderdeel van de reguliere geneeskunde in de sovjetrepubliek Georgië. In de Verenigde Staten was de interesse gewekt van het farmaceutisch bedrijf Eli Lilly, die ze voor de markt ging ontwikkelen. Aanvankelijk waren de resultaten niet overtuigend; onderzoek en productie stopten zodra de antibiotica opkwamen. In de USSR bleef de therapie nog in zwang, en bacteriofagen werden nog regelmatig gebruikt voor wondbehandeling bij Russische soldaten in de Tweede Wereldoorlog. Ook werd zij succesvol ingezet tegen dysenterie en gangreen. Ook na de oorlog hielden Russische wetenschappers nog vast aan deze therapie, maar de Koude Oorlog verhinderde dat de onderzoeksresultaten hiervan het Westen bereikten.

Ondanks de opkomst van de superbacterie begon het onderzoek naar bacteriofagen in de USSR te verflauwen en tegen het midden van de jaren zeventig had het Eliava-instituut zijn deuren praktisch gesloten. De onderzoekers bewaarden de faagmonsters in de koelkasten thuis om te voorkomen dat ze verloren zouden gaan. In 1993 werd het instituut gesloten. Tegenwoordig is bacteriofaagtherapie alleen nog in zwang in Georgië en in mindere mate ook in Polen.

In het Westen begon door de opkomst van antibioticaresistente bacteriën de belangstelling voor bacteriofaagtherapie toe te nemen. Een aantal bedrijven werkt momenteel aan de massaproductie van fagen voor commerciële toepassing bij vee. Het bedrijf Intralytix (dat diverse ex-medewerkers van het Eliava-instituut in dienst heeft genomen) heeft in 2006 van de Food and Drug Administration een vergunning gekregen voor het toepassen van de door hen ontwikkelde faag voor de preventie van listeriose bij pluimvee (ListShield).

Fagen infecteren slechts bepaalde doelwitbacteriën, omdat ze de juiste aanhechtingsfactoren en de juiste metabolisme-beïnvloedende eigenschappen moeten hebben. 
Afhankelijk van hun vermeerderingscyclus, kunnen fagen in "lytische" en "lysogene" worden ingedeeld.
"Lytische" vermenigvuldigen explosief, waardoor de gastheerbacterie snel barst (lysis), terwijl "lysogene" fagen zich eerst gaan integreren in het genoom van de bacterie (profaag), waardoor ze bij elke bacterieceldeling mee vermenigvuldigd worden. 

Bij "stress"-omstandigheden voor de bacterie, kunnen de profagen gereactiveerd worden (het mechanisme berust op niet-specifieke signaalstoffen). Een voorbeeld is faag λ van E. coli. Door lysogene conversie kunnen deze profagen de eigenschappen van bacteriën wijzigen. Een bekend voorbeeld is de "Vibrio" bacteriestam die omgezet wordt in Vibrio cholerae door genen van een faag, zodat ze cholera-toxines produceren en dan pas gevaarlijk worden voor de volksgezondheid.

In de moleculaire biologie worden ze als cloning vector gebruikt om vreemd DNA in bacteriën in te brengen. 

Faagdisplay is een methode waarbij producten van grote aantallen genen getest kunnen worden op eiwit-interacties door het inbrengen van deze genbank in fagen.

Faagtherapie wordt aangezien als een alternatief voor antibiotica bij het bestrijden van bacteriële infecties.

Het grootste nadeel van bacteriofaagtherapie is dat de bacteriofaag gastheerspecifiek is. Er is bijvoorbeeld één specifieke "Escherichia coli" bacteriofaag nodig om de "E. coli"-bacterie te vernietigen. Een arts moet eerst weten welke bacterie de infectie heeft veroorzaakt voordat hij de patiënt kan behandelen. Er bestaat geen "breed spectrum" bacteriofaag, zoals bij antibiotica.

Het grote voordeel van bacteriofagen is echter hun vermogen tot evolutie door even snelle mutatie als hun prooi. Daardoor bestaat er voor bacteriofagen geen superbacterie die hen te slim af is - in elk geval niet voor lang - omdat de faag ook blijft muteren totdat hij weer de overhand heeft.



</doc>
<doc id="81098" url="https://nl.wikipedia.org/wiki?curid=81098" title="Centrum voor Onderzoek in de Diergeneeskunde en de Agrochemie">
Centrum voor Onderzoek in de Diergeneeskunde en de Agrochemie

Het Centrum voor Onderzoek in de Diergeneeskunde en de Agrochemie (CODA) is een Belgische Federale Wetenschappelijke Instelling waar onderzoek ten behoeve van de veilige voedselproductie en de dierengezondheid wordt verricht. De instelling is tweetalig en valt onder de Federale Overheidsdienst Volksgezondheid. Naast advies en dienstverlening, wordt ook aan fundamenteel onderzoek gedaan.


Sinds de jaren 1950 is het proefcentrum van het CODA gevestigd in Machelen. Ook in Ukkel bevinden er zich onderzoekslaboratoria.

Het CODA is ontstaan door koninklijk besluit van 20 juni 1997 waarbij het Nationaal Instituut voor Diergeneeskundig Onderzoek (NIDO) en het Instituut voor Scheikundig Onderzoek (ISO) fusioneerden.



</doc>
<doc id="81110" url="https://nl.wikipedia.org/wiki?curid=81110" title="Faagdisplay">
Faagdisplay

Een faagdisplay is een techniek om eiwitinteracties te selecteren.
De verschillende kandidaatsequenties worden in de faaggenomen ingebracht en tot expressie gebracht door die fagen te kweken op hun gastheerbacterie. De recombinante faagdeeltjes worden geïncubeerd ("biopanning") met de molecule waarvoor men een eiwitligand zoekt. Daarna worden de niet-gebonden deeltjes weggespoeld en worden de overblijvende fagen opnieuw vermenigvuldigd in hun gastheerbacterie. Men kan dit proces enkele malen herhalen. Uiteindelijk wordt de sequentie van het ingebracht stuk DNA bepaald. 
De faagdeeltjes betekenen de fysische link tussen fenotype en genotype.



</doc>
<doc id="81124" url="https://nl.wikipedia.org/wiki?curid=81124" title="Kroongalziekte">
Kroongalziekte

In de biologie is Agrobacterium tumefaciens de natuurlijke drager van het Ti-plasmide, dat autonome kankergezwellen (kroongallen) bij geïnfecteerde, tweezaadlobbige planten veroorzaakt (ook wel: Kroongalziekte) (de benaming "tume-faciens" is Latijn voor "tumor-makend"). Het is een staafvormige, gram-negatieve bacterie, die in de grond voorkomt. Het Ti-plasmide is 200 kilobaseparen groot.

Deze bacterie en zijn plasmide werden aan de UGent intensief bestudeerd door de professoren Marc Van Montagu en Jozef Schell, resulterend in het biotechnologisch gebruik van de gen-inbrengende eigenschappen.

Pathogene agrobacteriumbacteriën hebben net als alle bacteriën een plasmide. In dit geval is het een Ti-plasmide (Ti betekent tumor-inducerend) met ten minste 25 vir-genen, nodig voor de tumorvorming, waarbij virA en chvE andere vir-genen activeren. Het virA-proteïne vertoont autokinase-activiteit: het fosforyliseert zichzelf op een histidine-residu. Vervolgens fosforyliseert het virA-proteïne het virG-proteïne op zijn asparaginezuur-residu. Het virG proteïne is een cytoplasma-proteïne, afgelezen van het virG-Ti-plasmide gen. Het is een transcriptiefactor, dat de transcriptie van de vir-operons induceert. Het chvE-proteïne reguleert het tweede mechanisme dat vir-genen activeert. Het verhoogt de VirA-proteïne gevoeligheid voor fenolische stoffen.

Het vastmaken van de bacterie aan de plantenwortelcel gebeurt in twee stappen. Allereerst is er een zwak en omkeerbaar contact, dat gevolgd wordt door de aanmaak van cellulose draden, waarmee de bacterie zich verankert aan de wand van de plantencel en aan andere bacteriën, waardoor er een microkolonie van bacteriën ontstaat. Vier hoofdgenen zijn bij dit proces betrokken: chvA, chvB, pscA en att. De producten van de eerste drie genoemde genen zijn betrokken bij de vorming van de cellulose draden. Na de vorming van de cellulose draden wordt het buitenmembraaneiwit rhicadhesine aangemaakt, dat ook meehelpt aan de verankering van de bacterie aan de wand van de plantencel.

De transcriptie van het zogenaamde „virulentie“ of "vir"-gen wordt door assimilaten die door de plantenwortels worden uitgescheiden of door een secundaire plantenstof (1), dat uit de beschadigde plantendelen naar buiten treedt, geactiveerd (2). Uit het oogpunt van sommige bacteriestammen wordt wel gesproken van "positieve chemotaxis", omdat de bacteriën zich met hun zweepstaartjes naar de bron van de signaalstof bewegen. De secundaire stoffen worden herkent door het VirA-proteïne, dat een transmembraanproteïne en afgelezen wordt in het virA-gen op het Ti-plasmide. Assimilaten, zoals koolhydraten, worden herkend door het chvE-proteïne, een chromosomaal gen voor het aflezen van het proteïne dat zich bevindt in de periplasmische ruimte.

Mogelijke plantenstoffen, die "Agrobacterium" aanzetten tot een infectie, zijn:

Het geactiveerde "vir"-gen van de bacterie (3) bevindt zich op het Ti-plasmide en codeert voor een eiwit (4), dat de plant binnendringt (5) en in het plantengenoom een vreemd gen kan installeren. Met behulp van het "vir"-genproduct kan een ander deel van het DNA van het Ti-plasmide, het „transfer- of "t"-DNA“ in de plantencel overgedragen worden. Daarbij wordt het "t"-DNA als enkelstrengs DNA-molecuul met behulp van het bacteriële type IV secretiesysteem in de plantenwaardcel ingebracht. Dit "t"-DNA is aan het 5'-eind covalent aan het bacteriële VirD2-proteïne gebonden, dat door een bepaald eiwitmotief eraan bijdraagt, dat het enkelstrengs DNA naar de plantencelkern getransporteerd wordt (6, kernlokaliseringssignaal). Na overdracht naar de plantencel kan het "t"-DNA een interactie aan gaan met het eveneens door Agrobacterium overgedragen Virulentie eiwit VirE2. Op deze wijze wordt het t-complex gevormd dat naar de nucleus van de plantencel getransporteerd wordt. Bij "Arabidopsis thaliana" is bekend dat VirE2 met het planten VIP1-proteïne of zijn homologen kan reageren, nadat het door het planten MAP-kinase 3 gefosforyliseerd is. Het geactiveerde VIP1-proteïne fungeert vervolgens als adapter van de planten kernimportmachinerie (in het bijzonder importine alpha) en het bacteriële VirE2-proteïne en draagt nu ook bij aan het kerntransport van het "t"-complex. In de celkern moet de "t"-streng van de VirE2 en VIP1-proteïnen afgehaald worden. Dit gebeurt door het bacteriële VirF-proteïne, dat het proteïne van het bij de afbraak betrokken proteasom aanvoert. Nu kan het "t"-DNA in het genoom van de waard integreren. In eukaryotische cellen is het DNA alleen hier tegen afbraak beschermd en kan gerepliceerd en getranscribeerd worden. 

Als het DNA in de celkern is aangekomen wordt het in het plantengenoom geïntegreerd (7). De plaats van de insertie in het genoom van de waardplant is willekeurig. Promotoren, die door de plantencel worden herkend, zorgen ervoor dat het gen in de plant actief wordt. De overgedragen genen hebben ook een typisch eukaryotische structuur, ondanks dat ze van een bacterie afkomstig zijn.
De overgedragen genen zorgen ervoor dat de plantencel speciale aminozuren, zoals opine (octopine en nopaline), gaat produceren, die als voedsel voor de bacteriën dienen, maar voor de plant nutteloos zijn.

Voor de galvorming codeert het "t"-DNA gen voor de productie van auxine of indool-3-azijnzuur via het IAM-reactiepad (IAM = iterative annealing mechanism). Dit biosynthetisch reactiepad wordt niet door planten gebruikt voor de productie van auxine, waardoor de plant geen moleculaire middelen heeft voor de regulering hiervan en er constant auxine wordt geproduceerd. Ook komen er genen voor de productie van cytokininen in actie. Hierdoor wordt celdeling en galvorming gestimuleerd.


</doc>
<doc id="81137" url="https://nl.wikipedia.org/wiki?curid=81137" title="Snoezelen">
Snoezelen

Snoezelen (ook wel zintuigactivering, gevoelsactiviteit, primaire activering en sensomotorische stimulatie genaamd) is een activiteit die aangeboden wordt aan mensen met een, meestal ernstige of zeer ernstige, verstandelijke beperking of gevorderde dementie. De cliënt wordt gedurende kortere of langere tijd in een ruimte gelegd, waar gedempt licht, zachte muziek, geuren en meubilair dat een ontspannen houding toelaat, zoals een zitzak, een kalmerende invloed uitoefenen. Achtergrond is dat veel mensen meervoudig gehandicapt zijn, waardoor het moeilijk is om activiteiten te bedenken waar ze de dag mee doorkomen.

Er bestaan 2 benaderingen: een 24uurs-snoezelen en snoezelen in een aparte ruimte.

Snoezelen is een gebruikelijke behandeling in de zorgverlening aan dementerende mensen, mensen met een (ernstige) verstandelijke beperking en in het bijzonder onderwijs in heel Europa en daarbuiten. Het kan individueel of met een groep. Er kunnen zorgverleners bij zijn maar ook familieleden, waaronder soms ook broertjes en zusjes van een jonge cliënt.

Bij het snoezelen staan aangepaste hulpmiddelen ter beschikking, gecombineerd met een bonte verzameling van sfeermateriaal om meerdere zintuigen te kunnen prikkelen: (tactiel, met trillingen, visueel en auditief.)

Bij het snoezelen probeert men in te spelen op de gevoelsmatige behoeften van kleuters, mensen met een verstandelijke beperking en mensen met gevorderde dementie. Zowel bij individuele bewoners als bij groepen kan zo volgens voorstanders van snoezelen verveling worden tegengegaan, zintuiglijke waarneming worden verdiept, contact worden bevorderd en ontspanning mogelijk worden, al verschilt dit alles van persoon tot persoon.

Snoezelen gebeurt in een daartoe ingerichte ruimte, waarbij gebruikgemaakt wordt van uitnodigende hulpmiddelen die verwondering opwekken waardoor overactieve, onrustige en gespannen mensen kunnen ontspannen. 

Andere benamingen die soms voor een ‘snoezelruimte’ gebruikt worden zijn: muziekkamer, relaxatieruimte, klankruimte en klankschaalkamer.


Wetenschappelijk onderzoek over snoezelen is beperkt en maakt gebruik van uiteenlopende onderzoeksmethoden. Dikwijls zijn de primaire uitkomsten niet goed afgebakend, waardoor het moeilijk is om conclusies te trekken.


</doc>
<doc id="81178" url="https://nl.wikipedia.org/wiki?curid=81178" title="Lopen">
Lopen

Lopen is het zich stap voor stap voortbewegen door de benen te bewegen. Bij het vooruitbewegen verplaatst het lichaamsgewicht zich steeds naar het voorste been, ook wel "gecontroleerd vallen" genoemd. Het stappen op twee benen wordt ook wel bipedie genoemd. In België zegt men voor het zich op rustige wijze voortbewegen vaker "gaan" of "stappen" en wordt met "lopen" meestal hardlopen bedoeld.

Bij het zich voortbewegen worden de voeten intensief gebruikt. De anatomische bouw van de voet wordt gezien als uniek voor het rechtop kunnen staan van de mens en het voortbewegen op twee voeten. 

De menselijke voet bestaat uit een samenstelsel van 26 beenderen en 214 gewrichtsbanden. De holle bouw van de voet en de S-curve van de wervelkolom helpen om schokken ten gevolge van het zich voortbewegen op te vangen.

De gemiddelde snelheid van iemand die zich rustig voortbeweegt is ongeveer 4 km/h, afhankelijk van leeftijd, gezondheid en motief (met welke bedoeling wordt er gestapt). Iemand van tachtig jaar heeft tijdens zijn leven ongeveer 120.000 km te voet afgelegd.

Een mensenkind kan pas lopen vanaf ongeveer zijn 2e of 3de levensjaar. In het begin bestaat dit uit het lichaamsgewicht afwisselend op één been laten neerkomen en dan vlug het andere vooruitzetten. Geleidelijk ontwikkelt zich dat tot een rustig en met gevoel voor evenwicht stap voor stap de benen vooruitbewegen.

Een mens gebruikt bij het zich stap voor stap voortbewegen zijn armen om het evenwicht te behouden. Normaliter zwaaien de armen tegengesteld ten opzichte van de benen: linkerhand en rechtervoet gaan tegelijk naar voren. Dit wordt "kruisgang" genoemd.

Andere tweebenige dieren (zoals vogels) gebruiken hun kop om in evenwicht te blijven: hun kop beweegt bij iedere stap naar voren.
Dieren die op vier benen (poten) stap voor stap bewegen, hebben dit niet nodig omdat nooit slechts één been op de grond staat, altijd twee of meer. Wel is het zo dat de linker voorpoot tegelijk wordt verzet met de rechter achterpoot (en andersom). Wordt dit niet gedaan, dan noemt men dit telgang.



</doc>
<doc id="81191" url="https://nl.wikipedia.org/wiki?curid=81191" title="Boventoonzang">
Boventoonzang

Boventoonzang, (Mongools: "chuumi") ook "keelzang" genoemd, is een in Centraal of Noord-Azië ontwikkelde zangtechniek. Met name Mongolië en de Russische deelrepubliek Toeva staan bekend om hun keelzangers maar ook andere Turkse volkeren, zoals de Altai, Chakassen, Basjkieren, Kazakken en Oezbeken praktiseren deze zangtechniek en zelfs de Ainu van Japan, de Inuit van Alaska en Canada, de Saami van Lapland en de Xhosa van Zuid-Afrika kennen een vorm van boventoonzang, waaruit blijkt hoe oud deze zangkunst is.

Door heel bewust gebruik te maken van formanten is het mogelijk om naast de door de stembanden veroorzaakte grondtoon, de boventonen daarvan zo te versterken dat er als het ware een extra stem ervaren wordt.

Door bijvoorbeeld een (lage) toon te zingen en de mondstand te veranderen: oe – oo – uu – eu – ie hoort men bij gelijkblijvende grondtoon een stijgende melodie. Boventoonzang vraagt veel oefening, stembeheersing en concentratie. Bij het boventoonzingen moet men als het ware zingen vanuit de rug, waarbij een zeer ontspannen houding en een goed contact met de vloer belangrijk is.

Boventoonzingen wordt veel gebruikt in combinatie met klankschalen.

Het fenomeen komt voor in de film 'Genghis Blues' uit 1990 van regisseur Roko Belic over de reis van de blinde Amerikaanse zanger Paul Pena naar de Russische deelrepubliek Toeva.



</doc>
<doc id="81248" url="https://nl.wikipedia.org/wiki?curid=81248" title="Mescaline">
Mescaline

Mescaline is een alkaloïde afkomstig van onder andere de cactussen "Lophophora williamsii" (peyote), "L. diffusa", "Echinopsis pachanoi" en "Echinopsis peruvianus".
Het kan tegenwoordig ook synthetisch gemaakt worden. Mescaline is als recreatieve drug bekend onder de namen "mescalito", "mess", "wizz" en "cactus". Naast recreatief gebruik wordt mescaline voornamelijk door psychonauten gebruikt voor verlichting en verkenning van de geest.

In Mexico is deze stof reeds lang bekend. Hij werd vooral toegepast in sjamanistische rituelen.

Het effect van mescaline zou door gebruikers beschreven worden als een innerlijke reis door de geest, waarbij zowel de negatieve als positieve kanten van de geest uit een ander perspectief kunnen worden verkend. Sommige gebruikers zouden alles omgeven zien door een soort van cartoonesk licht.

In de sciencefictionfilm "The Matrix" (1999, regie Andrew en Lana Wachowski) wordt er op de vraag van hoofdpersonage Neo of zijn klant Choi het gevoel kent dat je niet zeker weet of je wakker bent of slaapt geantwoord: ""Constant, dat komt door de mescaline. De enige manier om te vliegen.""

Bekend is dat de zanger van The Doors, Jim Morrison, regelmatig experimenteerde met mescaline. Dit is ook te zien in de gelijknamige film "The Doors" uit 1991. De bandnaam is afgeleid van het boek "Doors of Perception" door Aldous Huxley. In het boek beschrijft Huxley zijn ervaringen met het gebruik van mescaline.



</doc>
<doc id="81254" url="https://nl.wikipedia.org/wiki?curid=81254" title="Fencyclidine">
Fencyclidine

Fencyclidine ( 1-(1-phenylcyclohexyl)piperidine, afgekort PCP) is een hallucinogeen en dissociatief middel. Het wordt ook wel "angel dust" of "hog" genoemd.

In 1926 werd de stof voor het eerst gesynthetiseerd, in 1963 werd ze gepatenteerd als verdovingsmiddel.
Deze toepassing werd al snel weer afgeschaft in verband met de vele voor de gezondheid schadelijke neveneffecten. Vanwege het effect op de psyche is het illegaal in de recreatieve sfeer in gebruik. In Nederland staat PCP op Lijst II van het Psychotrope Stoffen Verdrag.

Chemisch gezien is PCP een arylcyclohexylamine derivaat en farmacon, het maakt deel uit van de familie van dissociatieve drugs.
PCP werkt hoofdzakelijk als een NMDA receptor antagonist die de activiteit van de NMDA Receptor belemmert.
Andere NMDA receptor antagonisten zijn Ketamine, methoxetamine, tiletamine en dextromethorphan.

In de jaren 50 werd onderzoek gedaan naar PCP door het farmaciebedrijf Parke-Davis. Vanaf 1957 deed Parke-Davis klinische proeven en in 1963 werd PCP onder de merknaam "Sernyl" gepatenteerd als verdovingsmiddel bij chirurgische ingrepen. In 1965 werd het uit de handel genomen aangezien patiënten na verdoving met Sernyl last hadden van negatieve effecten zoals waanideeën en sterke opwinding. In 1967 werd PCP vervolgens door hetzelfde bedrijf onder de merknaam Sernylan geïntroduceerd als verdovingsmiddel voor dieren. Uiteindelijk werd het in 1978 ook voor dat doel verboden.

Vanaf de late jaren 60 werd PCP in illegaal gefabriceerd vanwege de hallucinogene werking. In de Verenigde Staten verscheen het in 1967 voor het eerst op straat onder namen als ‘angel dust’, ‘hog’, ‘super-weed’, ‘peace pill', 'crystal joint, en ‘THC’. PCP is vrij goedkoop en gemakkelijk te maken. In de jaren 70 werd het een steeds populairder drug, reden om het in de Amerika op de lijst van verboden middelen te plaatsen. Tussen 1973 en 1979 was er een piek in het gebruik, daarna was een afname te zien.

Het PCP molecuul bevat drie verschillende ring systemen, een benzeenring, een cyclohexaan en een piperidine ring.

Chemisch gezien is PCP een arylcyclohexylamine derivaat, het maakt deel uit van de familie van dissociatieve drugs. Dissociatieve drugs is een klasse van psychoactieve drugs, welke signalen verminderen of blokkeren van de hersenen naar het bewustzijn. Dissociatieven zijn uniek in hun werking, omdat ze zorgen voor hallucinogene effecten.

De belangrijkste eigenschap van PCP is dat het de activiteit van de NMDA receptor belemmert. Het werkt als een antagonist voor de NMDA receptor, andere NMDA receptor antagonisten zijn ketamine, tiletamine en dextromethorphan.
De N-methyl-D-Aspartate (NMDA) receptor bevindt zich op de dendrieten van neuronen, het ontvangt signalen in de vorm van neurotransmitters. Het is een grote prikkelopwekkende receptor in de hersenen. Bij een normale psychologische werking zal de geactiveerde receptor positief fluxen door het kanaal van de receptor. PCP komt het ion kanaal binnen vanaf de buitenkant van het neuron en zal reversibel binden aan een kant van het kanaal. Dit zal de flux van positieve ionen de cel in blokkeren. Hierdoor zal PCP de depolarisatie van neuronen remmen en het zal interfereren met het cognitieve en andere functies van het zenuwstelsel.
Op dezelfde manier zullen PCP en analogen de nicotinic acetylcholine receptor (nAChR) remmen. Sommige analogen (zie fig. 3) hebben een grotere potentie voor nAChR dan voor NMDAR.

PCP heeft meer dan 30 verschillende analogen die op dezelfde manier kunnen werken. De meest bekende van deze analogen zijn PCPy (1-(1-phenylcyclohexyl)pyrrolidine), PCE (N-ethyl-1-phenylcyclohexylamine) en TCP(1-(1-(2-Thienyl)cyclohexyl)piperidine). Deze verbindingen worden alleen minder gebruikt en gewaardeerd dan PCP.

PCP werd voor het eerst gesynthetiseerd in 1929 uit 1-piperidinocyclohexaancarbonitril (PCC). Dit is nog steeds de meest gebruikte synthesemethode voor illegale PCP.
De beginstoffen voor de synthese van PCP zijn cyclohexanon, piperidine, kaliumcyanide en fenylmagnesiumbromide. De eerste stap in de reactie naar PCP is de vorming van 1-Piperidinocyclohexaancarbonitril (figuur 4):

In deze reactie valt het stikstofatoom van piperidine het cyclohexanon aan door middel van een SN-mechanisme. Het lone-pair van het stikstofatoom valt aan op 1C atoom van cyclohexanon. Hierdoor verschuift de π-interactie van het zuurstofatoom naar het zuurstofatoom als lone-pair. Het stikstofatoom van piperidine laat (door een teveel aan bindingen) het waterstofatoom los, deze reageert dan met het negatief geladen zuurstofatoom en vormt een alcohol.
Het lone-pair van het koolstofatoom in cyanide valt ook aan op het 1C-atoom van cyclohexanon en zorgt ervoor dat de alcoholgroep wordt afgescheiden.
De intermediair cyclohexaancarbonitril reageert in stap twee door met fenylmagnesiumbromide. Deze organometaalverbing is een Grignardreagens. Een Grignardreagens is erg reactief doordat het koolstofatoom dat verbonden is met het magnesiumion zich gedraagt als een carbanion, wat erg nucleofiel is. In de reactie met cyclohexaancarbonitril reageert dit koolstofatoom met het 1C-atoom van de cyclohexaan. Door deze nucleofiele reactie gaat de binding met het nitrilgroep naar de koolstof van de nitrilgroep en het wordt afgescheiden als cyanide (figuur 5). Indien bij de synthese van PCP fenyllithium wordt gebruikt als benzeenringimporterende stof, vindt er een additie van de fenylgroep aan de nitrilgroep plaats, in plaats van een substitutie van de nitrilgroep.
De Grignard reactie is onomkeerbaar.

De reacties staan in figuur 6 nogmaals beschreven met elektronenoverdracht.

De uitvoering van de synthese is erg simpel. De experimentele uitvoering van de PCP-synthese staat beschreven in referentie 11. Het grote probleem bij de illegale synthese is echter het verkrijgen van de juiste stoffen. Piperidine is moeilijk ongezien te verkrijgen, en fenylmagnesiumbromide moet in eigen laboratorium worden gesynthetiseerd vanwege de strenge controle op deze stof door de overheden. De synthesemethodes van fenylmagnesiumbromide zijn ook beschreven in referentie 11.
Indien bij de synthese van PCP fenyllithium wordt gebruikt als benzeenring importerende stof, vindt er een additie van de fenylgroep aan de nitrilgroep plaats, in plaats van een substitutie van de nitrilgroep.

De beginstoffen van de synthese zijn vrijwel allemaal toxisch.
Fenylmagnesiumbromide is erg reactief met water en vormt bij de reactie met water benzeen en metaalhydroxiden.

De psychotische eigenschappen die PCP veroorzaakt heeft mogelijk te maken met het feit dat PCP kaliumkanalen blokkeert in dendrieten. In de dendrieten blokkeren twee typen kaliumkanalen door concentraties van PCP. Bij lage PCP concentraties blokkeert alleen een spanningsafhankelijk kaliumkanaal, waardoor de efflux van kalium wordt geremd. Dit gebeurt bij concentraties rond de 1 micromolair PCP. Het blokkeren van dit kanaal bij lage concentraties heeft mogelijk de psychotische effecten tot gevolg. Bij hogere concentraties blokkeert ook het andere kaliumkanaal. Hierdoor wordt de efflux van kalium dusdanig geremd dat het coma en zenuwtrekken veroorzaakt.
Deze kaliumkanalen zijn onderdeel van de NMDA-receptor (figuur 7). Door het blokkeren van de kaliumkanalen kan het membraan slechter depolariseren en kan de NMDA-receptor zijn taak niet goed uitvoeren.
PCP werkt ook direct of indirect (nog niet bekend) als dopamine-agonist. Dit houdt in dat PCP de dopamine-receptor activeert, waardoor er dopamine wordt vrijgegeven. Deze vrijgekomen dopamine geeft het ‘gelukkige’ gevoel dat PCP geeft.

PCP, 1-(1-phenylcyclohexyl)-piperidine wordt omgezet in:


Als PCP eenmaal in het bloed is opgenomen komt het terecht in een metabolisme, waaruit in fase 1 enkele geconjugeerde metabolieten ontstaan. De belangrijkste zijn PCHP en PPC, maar ook PCHAP is een metaboliet. De omzettingen van PCP naar PCHP en PPC zijn vergelijkbare mechanismen. Eerst wordt PCP in de lever gehydroxyleerd door microsomale P450 PCP hydroxylases. Deze hydroxylatie kan op verschillende plaatsen gebeuren. In het geval van PCHP aan de 4-C van piperidine, en in het geval van PPC aan de 4-C van cyclohexaan. De hydroxylatie van PCP naar (cis- en trans-)PPC worden in de mens voornamelijk gekatalyseerd door CYP3A4.
Ook de hydroxylatie naar PCHP wordt gekatalyseerd door een lid van de CYP3A-familie, welke dit is, is nog niet bekend. Wel is bekend dat de biotransformatie van PCP door genetische polymorfismen van cytochroom P450 vaak per individu verschilt in snelheid.
Het derde belangrijke metaboliet van PCP is PCHAP. Er zijn meerdere stappen voor nodig om dit product te krijgen, waarvan 2 hydroxylatiereacties. Als eerste wordt een koolstof die naast de stikstof in het piridinegedeelte van PCP gehydroxyleerd, waardoor de ring opent, en vervolgens oxidatie plaatsvindt aan die –OH groep, waardoor een keton ontstaat. Dan volgt een tweede hydroxylatie, waardoor er een carbonzuur ontstaat, zodat PCAHP gemaakt is. Uit testen met honden blijkt PCAHP in deze diersoort het voornaamste metaboliet te zijn, terwijl dit in de mens niet het geval is.
Niet alle opgenomen PCP komt in het metabolisme terecht. Omdat PCP zeer goed vetoplosbaar is, wordt het opgeslagen in lichaamsvet.

Het grootste gedeelte van de opgenomen PCP wordt afgebroken. Er is echter wel een deel dat direct wordt uitgescheiden door het lichaam. 5-10% van een binnengekregen dosis wordt door middel van biliaire excretie (uitscheiding via gal) afgevoerd. Waarschijnlijk wordt ook een klein deel (4-19%, afhankelijk van lichamelijke factoren) van de PCP uit het bloed gezuiverd door de nieren en via de urine uitgescheiden, dit is 4-6 uur na inname aantoonbaar. Van de geconjugeerde metabolieten van PCP wordt 25-30% via de urine uitgescheiden.
De afbraak van PCP is voor een deel afhankelijk van de manier van absorptie. Als het bijvoorbeeld binnengekregen wordt door het te roken, kan het door de hitte afgebroken worden in piperidine en 1-(1-phenyl)-1-cyclohexene (PC).

Pure PCP is een wit kristalachtig poeder dat oplosbaar is in zowel water als alcohol, verder heeft PCP een bittere, chemische smaak. Als het geen pure PCP is dan heeft het een geel, bruinachtige kleur en is het een kleverige massa. PCP kan gegeten, gerookt, geïnjecteerd of gesnoven worden. De populairste manieren zijn eten en roken. Bij roken wordt er vloeibare PCP op tabak of marihuana sigaretten gespoten. Als PCP wordt ingenomen in de vorm van een pil of capsule dan zal de effecten na 30 tot 60 minuten optreden en het kan 6 tot 24 uur duren. De effecten zullen echter sneller optreden als PCP wordt gerookt, namelijk na 2 à 5 minuten al en de effecten houden aan voor 4 tot 6 uur.

PCP heeft een groot aantal verschillende effecten die afhankelijk zijn van de hoeveelheid, manier van inname, persoonlijkheid en de verwachting van gebruiker. Er kunnen zowel psychologische als fysiologische effecten worden waargenomen.

"De korte termijn psychologische effecten:"

"Lange termijn psychologische effecten:"

"Korte termijn fysiologische effecten:"

"Lange termijn fysiologische effecten:"

Ontgifting na bijvoorbeeld een overdosis van PCP is in kleine mate mogelijk. Het lichaam zal zelf een groot deel van de ontgifting verzorgen, door metabolisme en excretie, maar het is mogelijk om de ontgifting te helpen.
PCP accumuleert in vloeistoffen waar de pH lager is dan 6. Dit komt doordat PCP wordt geïoniseerd in vloeistoffen met lage pH. Verandering van het pH van het bloed en urine kan hierdoor de excretie verhogen. De pH verandering in het bloed zorgt ervoor dat de PCP sneller uit het hersenvocht wordt opgenomen in het bloed, dus een lagere zuurgraad van het bloed kan hersenschade door PCP verminderen. Verlaging van pH van de urine zorgt ervoor dat de PCP in de urine achterblijft en kan worden uitgescheiden.
Verlaging van de pH van de urine kan bereikt worden door het geven van ammoniumchloride (NH4Cl). Wat ook helpt is bessensap, of sinaasappelsap te drinken, hierin zit namelijk veel vitamine C, ascorbinezuur, waardoor de pH van de urine daalt naar 5 of lager. De excretie van PCP neemt hierdoor toe. Ook benzodiazepines zoals valium kunnen helpen bij acute intoxicatie. Diazepam (Valium) houdt de rusteloosheid van de motoriek onder controle door de werking van PCP tegen te gaan. Diazepam bindt aan GABA receptoren die zich op neuronen bevinden, en versterkt de werking van signalen van (GABA) neurotransmitters, terwijl PCP als antagonist aan NMDA receptoren bindt en deze blokkeert.
Om eventuele verhoogde bloeddruk bij een acute PCP vergiftiging te verlagen kan diazoxide gebruikt worden.
Bij langdurig PCP-gebruik, bijvoorbeeld bij verslaving, zijn er verschillende doelen van behandeling die nagestreefd moeten worden. De patiënt moet ervan weerhouden worden zichzelf of anderen iets aan te doen. Hij moet ervan overtuigd worden om door te gaan met de behandeling (veel patiënten willen door hun verwarde gedachten niet). Ook moeten voorwerpen die de patiënt ergens toe aan kunnen zetten uit de buurt gehouden worden. Hieronder vallen ook mensen, die kunnen voor de patiënt namelijk als bedreigend overkomen. Verder zal de psychose van de patiënt verbeterd moeten worden, dat wil dus zeggen dat er vermindering moet komen in het hallucineren en vreemde doen en laten van de patiënt. Als laatste moet er verandering worden gebracht in het feit dat de patiënt zich rusteloos voelt en compleet in de war is met zijn of haar emoties en denken. De eerste drie doelen worden in het algemeen bereikt door de patiënt vast te houden en nauwkeurig in de gaten te houden in bijvoorbeeld een ziekenhuis. De laatste twee doelen kunnen bereikt worden door medicatie met bijvoorbeeld chlorpromazine, een antipsychoticum.



</doc>
<doc id="81273" url="https://nl.wikipedia.org/wiki?curid=81273" title="Hallucinogeen">
Hallucinogeen

Hallucinogenen zijn stoffen die hallucinaties kunnen opwekken. Het woord hallucineren is afgeleid van het Latijnse woord hallucinare, dat "ronddwalen in de geest" betekent. Tot deze groep behoren stoffen die op het centraal zenuwstelsel werken zoals verschillende soorten zenuwgif en drugs. De drugs met een hallucinogene werking worden ook wel psychedelische ("de psyche tonend"), entheogene ("het goddelijke genererend") of geestverruimende middelen genoemd. met name LSD, LSA, mescaline, psilocybine, dimethyltryptamine, ketamine, ibogaine, muscimol (het werkzame bestanddeel van de Vliegenzwam) en salvinorine-A (het werkzame bestanddeel van Salvia divinorum). Ook bij hoge doseringen cannabis en sommige kruiden zoals alsem kunnen hallucinaties optreden. Daarnaast kunnen veel giftige alkaloïden, zoals atropine en taxine, hallucinaties opwekken.

Middelen als MDA en MDMA (XTC) zijn zeker psychoactief, en kunnen in extreme gevallen ook hallucinaties veroorzaken (onder andere trillen van beeld, andere waarneming van licht/kleur etc.)

Er zijn ook planten die de waarneming van de omgeving drastisch vervormen en waanvoorstellingen teweegbrengen. Deze planten worden niet tot de psychedelische middelen gerekend, maar worden delirianten genoemd, zoals Datura. Dit is een Nachtschade die door sommige sjamanen en yogis toegepast wordt, maar door moderne psychonauten veelal wordt vermeden.

Een hallucinogeen middel, synthetisch of natuurlijk, stelt de gebruiker in staat de wereld op een nieuwe manier waar te nemen, waarbij begrippen als 'tijd' en 'ruimte' meestal wegvallen, en het ego vervaagt. Wanneer men na inname van een hallucinogeen middel de ogen sluit ziet men een voortdurend veranderende stroom intens gekleurde beelden voorbijkomen, ongeveer zoals in een droom of een mystiek visioen. Dit kan beangstigend zijn, maar kan de gebruiker ook in diepe beroering brengen of inzicht geven in zijn persoonlijke levenssituatie. Van groot belang bij het gebruik van hallucinogene middelen zijn de dosering, de omstandigheden van de gebruiker, en de plek waar men de psychedelische ervaring beleeft.

Een LSD trip kan zo'n 8 tot 12 uur duren. Omdat gewenning snel optreedt wachten de meeste gebruikers enkele dagen voordat ze het middel opnieuw innemen. In de praktijk blijken er maar weinig mensen te zijn die vaker dan eens per maand een hallucinogeen middel innemen.

Psilocybine, de werkzame stof in hallucinogene paddenstoelen ("paddo's") en DMT (de werkzame stof in ayahuasca), lijken qua effect op LSD, maar genereren sterkere visuele hallucinaties. Een paddenstoelentrip duurt zo'n 4 tot 8 uur, een ayahuasca ervaring zo'n 3 tot 5 uur. Ibogaïne, het belangrijkste werkzame bestanddeel van de West-Afrikaanse plant Tabernanthe iboga, geeft een ervaring die zo'n 8 tot 24 uur kan duren.

Al deze stoffen worden tot de tryptamine alkaloïden gerekend.

Mescaline daarentegen is een phenethylamine, en is de werkzame stof van Peyote, de heilige cactus van de Native American Church, en de San Pedro cactus.

Salvia divinorum geeft, wanneer het gerookt wordt, een zeer intense ervaring van enkele minuten, die door gebruikers beschreven wordt als wezenlijk verschillend van hallucinogene middelen als LSD, psilocybine, DMT en mescaline. Het kan ook gekauwd worden, en geeft dan een zachtere trip van enkele uren. Soms wordt zuivere DMT geïnhaleerd.

Het consumeren van afscheidingen van de huid van de Coloradopad ("Bufo alvarius") wordt soms gedaan vanwege de hallucinogene eigenschappen. De huid en het gif van deze pad bevat de psychoactieve stof 5-MeO-DMT en bufotenine. Dit is echter gevaarlijk omdat bufotenine een giftige stof is, die hevige misselijkheid en de dood kan veroorzaken.

Alle hallucinogene middelen kunnen een bad trip tot gevolg hebben. Men moet een moeilijke "fase" in een trip echter niet verwarren met een bad trip. Moeilijke momenten komen in vrijwel elke trip voor, maar alleen een trip die als een onophoudelijke stroom van ellende wordt ervaren kan een echte bad trip genoemd worden. Soms is een bad trip het gevolg van onnodige weerstand tegen de ervaring. Maar ook een slechte voorbereiding, verkeerd gezelschap of psychische problemen kunnen een bad trip in de hand werken.

Soms denken mensen dat je in een trip kunt blijven hangen, maar in de praktijk komt dit onder gewone gebruikers die geestelijk gezond zijn en voldoende slapen niet voor. Ook de zogenaamde 'flashbacks' zijn een zeldzaam fenomeen, en treden in de regel niet op wanneer men nuchter is, maar meestal na gebruik van een ander middel, bijvoorbeeld cannabis of MDMA.



</doc>
<doc id="81312" url="https://nl.wikipedia.org/wiki?curid=81312" title="Enzyminductie">
Enzyminductie

Met enzyminductie wordt in de farmacologie meestal bedoeld dat het gebruik van een geneesmiddel leidt tot de aanmaak van meer enzymen (veelal in de lever) waardoor dat middel wordt afgebroken of ontgift. De patiënt 'went' eraan. Dit treedt bijvoorbeeld op bij gebruik van alcohol en bij bepaalde anti-epileptica (middelen tegen epilepsie).

Behalve het middel dat de enzyminductie veroorzaakt worden dan soms ook andere middelen die men aan de patiënt toedient sneller afgebroken, als het metabole afbraakpad van die middelen van dezelfde enzymen gebruikmaakt. Bij het voorschrijven moet men daar soms op bedacht zijn.

In zijn algemeenheid wordt in de biochemie met enzyminductie bedoeld dat een organisme als reactie op het voorhanden zijn van bepaalde stoffen enzymen gaat fabriceren om die stoffen te metaboliseren. Het gaat dus om een biologisch aanpassingsproces waarbij het organisme de mogelijkheid heeft de eiwitsynthese selectief te sturen aan de hand van heersende omstandigheden.


</doc>
<doc id="81676" url="https://nl.wikipedia.org/wiki?curid=81676" title="Chloride">
Chloride

Algemeen zijn chloriden verbindingen waarin chloor in de oxidatietoestand -1 voorkomt. Het chloride-ion is het negatief geladen ion Cl. Het ontstaat wanneer een neutraal atoom van het element chloor één elektron opneemt.

De zouten van waterstofchloride (HCl) worden eveneens chloriden genoemd. Een voorbeeld hiervan is keukenzout of natriumchloride met de formule NaCl. Keukenzout lost in water op en vormt dan Na en Cl ionen.

Ook covalente chloriden zijn mogelijk. Enkele voorbeelden zijn fosforpentachloride, stikstoftrichloride en siliciumtetrachloride. Dizwaveldichloride (SCl) wordt gebruikt bij de vulkanisatie van rubber.

Chloriden kunnen, evenals de andere halogeniden, zich gedragen als liganden en complexe verbindingen vormen met verschillende metaalionen tot CoCl, CoCl, FeCl of met covalente halogeniden tot BCl. Er kunnen eveneens gemengde complexe verbindingen gevormd worden samen met andere liganden zoals [Co(NH)Cl]. 

In de organische chemie worden chloorhoudende verbindingen ook (soms verkeerdelijk) aangeduid met de term (organo)chloride. Vooral voor de in de industrie veel gebruikte verbindingen als vinylchloride (chlooretheen), methylchloride (chloormethaan) en methyleenchloride (dichloormethaan) blijven deze verouderde namen hardnekkig standhouden.

Chloriden worden beschouwd als een ongewenste stof omdat ze staal kunnen doen roesten, zelfs als rond dat staal een beschermlaag werd aangebracht omdat de chloriden waterdamp door de beschermlaag heen trekken door middel van osmose. Een veelgebruikte test om om de hoeveelheid chloriden na te gaan is het gebruik van zilvernitraat. Door zilvernitraat of salpeterzuur toe te voegen aan het mengsel zal er een reactie plaatsvinden die resulteert in de vorming van zilverchloride. Dit veroorzaakt een vertroebeling van het mengsel, dat tot melkachtig wit kan gaan. Door vergelijking met standaardresultaten kan men dan zo de hoeveelheid chloriden bepalen. Deze testen worden bijvoorbeeld uitgevoerd na de voorbehandeling van staal oppervlakken om er zeker van te zijn dat coatings die bescherming moeten bieden onderwater niet voortijdig falen door osmotisch blisteren. Dit gebeurt bijvoorbeeld op de romp van schepen, in tanks of in beton om zeker te stellen dat excess chloriden niet voortijdig de wapening doen roesten.

De concentratie chloride kan bepaald worden door middel van een bloedonderzoek of een urineonderzoek. De concentratie van chloride is nauw gekoppeld aan de concentratie natrium in het lichaam. Natrium wordt door de nier actief opgenomen via een transporter waarbij het chloride soms passief volgt, zoals bijvoorbeeld in het proximale deel van de lis van Henle, of actief zoals in het distale deel van de lis van Henle. Verlaagde concentraties gaan vaak samen met een hyponatriëmie en kunnen veroorzaakt worden door overmatig verlies van chloride ionen bijvoorbeeld na braken of overmatig zweten zonder voldoende zoutinname of bij brandwonden. Verhoogde concentraties worden gevonden bij uitdroging, na suppletie met NaCl, nierziekten zoals renale tubulaire acidose, en bij hyperparathyreoïdie door fosfaatverlies in de urine.
In zeldzame gevallen wordt de concentratie chloride in zweet bepaald door middel van een zweettest bij de verdenking of ter uitsluiting van de ziekte cystische fibrose. Bij de ziekte cystische fibrose is de concentratie chloride in het zweet verhoogd. Een eenmalige bevinding is niet voldoende om de ziekte vast te stellen, hierna zal nog verder onderzoek worden gedaan bijvoorbeeld DNA onderzoek om de diagnose te bevestigen dan wel uit te sluiten.

De methode die gebruikt wordt om chloride in bloed of urine te meten is spectrofotometrie, ion-selectieve elektrode of vlamspectrofotometrie. De normaal toegelaten referenties van chloor in het bloed bij volwassenen is 95 tot 105 milli-equivalenten (mEq) per liter. Om de oorzaak van de verandering in de chloride concentratie te achterhalen is het van belang deze te interpreteren in het licht van de andere elektrolyten zoals natrium, kalium en bloedgas analyse. Hierbij kan het uitrekenen van de anion gap behulpzaam zijn.



</doc>
<doc id="81884" url="https://nl.wikipedia.org/wiki?curid=81884" title="Proef van Engelmann">
Proef van Engelmann

De proef van Engelmann was de proef waarmee de Duitse fysioloog Theodor Wilhelm Engelmann (1843–1909) in 1883 het absorptiespectrum van chlorofyl wilde bepalen.

Hij nam:

Hij liet het licht door het prisma in regenboogkleuren breken. Hij zette de alg zo dat de algendraad verschillende soorten licht kreeg; de bacteriën lagen willekeurig verspreid langs de draadalg. Na enige tijd belichten zag hij dat ter hoogte van het rode en blauwe licht de zuurstofbehoevende bacteriën sterk in aantal waren toegenomen, terwijl dat helemaal niet zo was t.h.v. het groene licht. 

Zo werd indirect aangetoond dat het chlorofyl in de spiraalvormige chloroplasten van de draadalg enkel zuurstof produceren onder invloed van rood en blauw licht.



</doc>
<doc id="81921" url="https://nl.wikipedia.org/wiki?curid=81921" title="Snurken">
Snurken

Snurken of ronchopathie is een geluid dat gedurende de slaap wordt voortgebracht door trillende zachte delen van de neusholte, mond en keel. 

Snurken kan door mensen die binnen gehoorafstand ook willen slapen als bijzonder irritant ervaren worden. Het kan bij hen ook het slaap verstoren, maar ook de snurker zelf kan door zijn snurken een slechte nachtrust hebben. Ernstige snurkklachten kunnen een aanwijzing zijn dat iemand last heeft van korte ademstilstanden gedurende de nacht (slaapapneu). Deze ademstilstanden leiden vaak tot het (bijna) wakker worden waardoor de slaap sterk wordt verstoord. Het komt meer voor bij mannen dan bij vrouwen en treed vaker op in de leeftijdsgroep 40 tot 60 jarige. Er zijn medische technieken om snurken te verminderen. In eerste instantie zal een arts ernaar streven om de luchtwegen goed open te houden gedurende de slaap, en daarmee het trillen van weke delen voorkomen.

Er zijn twee bekende vormen van snurken. De meest voorkomende is het snurken vanuit de keel (mond). Deze vorm treedt op, omdat in de slaap de spieren (inclusief de tong) ontspannen en het verhemelte in de luchtweg. Bij sommige mensen is de orofarynx (deel van de keelholte) zo nauw dat deze bij het inademen bijna dicht gaat. Deze vernauwing zorgt ervoor, dat de slaper door zijn mond begint te ademen. Doordat de slaper zijn mond opent glijdt de tong naar achter richting de keel en de luchtweg wordt hierdoor nog nauwer. De lucht door de vernauwde luchtweg laat de huig en andere slappe delen van de mond en keel trillen. Dit veroorzaakt het snurkende geluid. Je herkent dit geluid aan de zogenoemde keelklank. Snurken kan ook vanuit de neus ontstaan, als gevolg van een te nauwe neusholte. Het geluid dat hierbij vrijkomt heeft een zogenaamd geknepen nasale toon. 


KNO-website over snurken en slaapapneu


</doc>
<doc id="81958" url="https://nl.wikipedia.org/wiki?curid=81958" title="Pathogeen">
Pathogeen

Een pathogeen is een ziekteverwekker van biologische oorsprong. Vergiften worden in het algemeen geen pathogenen genoemd. Pathogenen kunnen op vele manieren worden ingedeeld. Pathogeen in de bijvoeglijke betekenis wil zeggen de mate waarin een stof of organisme besmettelijk is ofwel in staat is een ziekte te veroorzaken.



Pathogenen worden op verschillende wijzen overgedragen: 

Om verspreiding van een ziekte te voorkomen is van belang te weten wat de verspreidingswijze is. Het Panamakanaal werd pas mogelijk nadat men erachter kwam dat de malaria die de arbeiders velde, verspreid werd door muggen. Nadat hiertegen maatregelen waren genomen in de vorm van horren, klamboes en insecticiden, verdween het malariaprobleem vrijwel geheel. Vandaag de dag is aids een ziekte waarvan de verspreiding voorkomen kan worden sinds de manier van overdracht van het virus (via bloed en seksueel contact) bekend is.

Gedrag dat de kans verlaagt dat aanwezige ziekteverwekkers zullen worden overgedragen wordt meestal hygiëne genoemd. Voorbeelden van hygiënische maatregelen: 



</doc>
<doc id="81995" url="https://nl.wikipedia.org/wiki?curid=81995" title="Secundaire geslachtskenmerken">
Secundaire geslachtskenmerken

Secundaire geslachtskenmerken zijn lichamelijke kenmerken die zich pas ontwikkelen in de puberteit. De lichamelijke veranderingen, zoals de amboseksuele beharing, de ontwikkeling van lichaamsdelen en het vervormen van het lichaam verschillen naargelang het geslacht. 

Kenmerkend voor beide geslachten is de ontwikkeling van het okselhaar ("pubonche") en de transformatie van het vellushaar van de onderbenen en onderarmen tot donkerdere stuggere beharing (arm- en beenhaar).

Typerend voor vrouwen:
Typerend voor man:



</doc>
<doc id="82010" url="https://nl.wikipedia.org/wiki?curid=82010" title="Selffulfilling prophecy">
Selffulfilling prophecy

Een zelfvervullende voorspelling of selffulfilling prophecy is een voorspelling die direct of indirect leidt tot het uitkomen van die voorspelling. De socioloog Robert K. Merton definieerde het begrip als volgt:
"De zelfvervullende voorspelling is in aanvang een "foute" definitie van de situatie die een nieuw gedrag oproept waardoor de oorspronkelijke foute kijk "waar" wordt. Deze schijnbare juistheid van de voorspelling houdt een foute voorstelling van zaken in stand. De voorspeller zal namelijk datgene wat uiteindelijk gebeurd is aanvoeren als bewijs dat hij van begin af aan gelijk had."

De term "self-fulfilling prophecy" werd al gebruikt in het midden van de 19e eeuw,
maar het thema van de zelfvervullende profetie is al ouder en is terug te vinden in de mythologie van de Griekse en Indiase oudheid. De Griekse god Kronos bijvoorbeeld probeerde aan een onheilsprofetie te ontkomen door zijn eigen kinderen op te eten, maar riep daardoor dat onheil juist over zichzelf af.

De zelfvervullende voorspelling is een van de mogelijke gevolgen van het Thomas-theorema dat weergeeft dat wanneer mensen situaties als werkelijk definiëren, die situaties werkelijke gevolgen hebben. Dit is ook terug te zien in het Rosenthaleffect, genoemd naar een belangrijk psychologisch experiment, uitgevoerd door de psycholoog Robert Rosenthal van Harvard in 1966. Rosenthal nam intelligentietesten af van leerlingen, maar vervalste de uitkomsten willekeurig. Hij gaf deze uitkomsten aan de leerkracht. De leerlingen die volgens de vervalste tests als "intelligent" aangemerkt waren, behaalden betere resultaten op school dan degenen die als "minder intelligent" golden. Een verklaring voor dit verschijnsel is dat de leraar meer van zijn "intelligente" leerlingen verwachtte en er onbewust meer aandacht aan besteedde, waardoor hij ze bevoordeelde en ze daadwerkelijk beter gingen presteren.

Het tegenovergestelde van de zelfvervullende voorspelling is de zelfweerleggende voorspelling.

Binnen de klinische psychologie is het verschijnsel "selffulfilling prophecy" een bekend verschijnsel. Zo hebben volgens de cognitieve gedragstherapie mensen die lijden aan een klinische depressie of angststoornissen de neiging om negatieve voorspellingen te doen over zichzelf, de toekomst en de wereld om hen heen, die ze door een focus op negatieve gebeurtenissen in het algemeen vaak daadwerkelijk zien uitkomen. Een voorbeeld is de gedachte "De wereld is slecht, en het zal slecht aflopen met de mensheid". Iemand met een depressie zal daarna alleen maar bewijzen zien dat deze voorspelling inderdaad klopt. Binnen de cognitieve gedragstherapie wordt deze voorspelling vervolgens uitgedaagd en getest op zijn houdbaarheid, in de verwachting dat er een rationeler alternatief voor geformuleerd kan worden die minder depressief of angstig maakt.

Voorspellingen in economische zaken:

Voorspellingen door paragnosten, zieners, profeten:

Mislukking voorspeld door negatief zelfbeeld:


</doc>
<doc id="82015" url="https://nl.wikipedia.org/wiki?curid=82015" title="Stockholmsyndroom">
Stockholmsyndroom

Het stockholmsyndroom is het psychologisch verschijnsel dat soms optreedt tijdens een gijzeling. Het verschijnsel houdt in dat de gegijzelde sympathie voor de gijzelnemer krijgt.

De benaming komt van de Norrmalmstorg-overval op de "Kreditbanken" aan het Norrmalmstorg in Stockholm en de daaropvolgende gijzeling van 23 tot 28 augustus 1973. De gegijzelden namen het voor hun gijzelnemers op, zelfs nog ná de zesdaagse gijzeling. Tijdens de verhoren hielden ze zich in ten voordele van de gijzelnemers. De criminoloog en psychiater Nils Bejerot, die de politie toen bijstond, gaf uiteindelijk de naam aan dit verschijnsel.

Aangenomen wordt dat het stockholmsyndroom tot ontwikkeling kan komen in een omstandigheid waar de gijzelnemer absolute controle over de gijzelaar(s) kan uitoefenen en binnen die absolute controle voorziet in de basisbehoeften van het slachtoffer, bijvoorbeeld door het geven van voedsel of beschutting. Voor buitenstaanders is dit een paradoxale situatie, omdat het ook bij de gegijzelde bekend is dat hij zich slechts in een afhankelijke situatie bevindt als gevolg van de acties van de gijzelnemer.


Wanneer gijzelnemers sympathie voor de wil en behoeften van de gijzelaars ontwikkelen wordt dit het syndroom van Lima of limasyndroom genoemd. Het syndroom is vernoemd naar een gijzeling in de Japanse ambassade in Lima in Peru (17 december 1996 tot 22 april 1997). Tijdens de gijzeling lieten de gijzelnemers willekeurig gevangenen vrij, ongeacht hun status of afkomst, zoals belangrijke diplomaten, bedrijfsleiders, overheids- en militaire ambtenaren.

Helsinkisyndroom wordt in sommige films als synoniem voor stockholmsyndroom gebruikt. Dit is een gevolg van de film "Die Hard" uit 1988. Daarin spreekt een psycholoog in een praatprogramma op televisie over het helsinkisyndroom. Verder wordt deze benaming gebruikt door een politiepsycholoog in de film "Knockin' On Heaven's Door" uit 1996, in de aflevering "Folie a Deux" van "The X-Files" (1998) en in de James Bondfilm "The World Is Not Enough" (1999). In "Top Gear" gebruikte Richard Hammond verkeerdelijk deze term om het stockholmsyndroom aan te duiden.

De Britse rockband Muse schreef een nummer over het stockholmsyndroom: "Stockholm Syndrome". Ook Blink-182 en One Direction schreven een gelijknamig nummer.


</doc>
<doc id="82063" url="https://nl.wikipedia.org/wiki?curid=82063" title="Nucleosideanalogon">
Nucleosideanalogon

Nucleosideanaloga zijn een klasse geneesmiddelen die een nucleoside bevatten dat gelijkt op natuurlijke nucleosiden, maar dat door de virale enzymen preferentieel ingebouwd wordt in het viraal DNA. Hierdoor wordt de goede werking van de virale enzymen geblokkeerd, en wordt de virusvermenigvuldiging sterk geremd.

Voorbeelden van nucleoside-analogen zijn middelen 


</doc>
<doc id="82216" url="https://nl.wikipedia.org/wiki?curid=82216" title="Frederik van Eeden (schrijver)">
Frederik van Eeden (schrijver)

Frederik Willem van Eeden (Haarlem, 3 april 1860 – Bussum, 16 juni 1932) was een Nederlandse psychiater, schrijver, meest bekend van zijn romans "De kleine Johannes" (1887) en "Van de koele meren des doods" (1900). Als wereldverbeteraar hield hij zich diepgaand bezig met taal- en begripskritiek.

Frederik van Eeden was de zoon van de plantkundige Frederik Willem van Eeden en groeide op in een milieu waarin kunst en wetenschap een belangrijke rol speelden. In 1878 ging hij medicijnen studeren in Amsterdam. In 1886 promoveerde Van Eeden en vestigde hij zich te Bussum als huisarts, maar hij specialiseerde zich al snel geheel in de psychotherapie. In het begin van de jaren tachtig van de negentiende eeuw speelde Van Eeden een belangrijke rol in het studentenleven in Amsterdam en publiceerde hij zijn eerste artikelen en blijspelen. Hij werd lid van de letterkundige vereniging "Flanor" en richtte in 1885 met Frank van der Goes, Willem Kloos, Willem Paap en Albert Verwey het tijdschrift "De Nieuwe Gids" op, dat de spreekbuis van de Beweging van Tachtig zou worden.

De Tachtigers zetten zich af tegen de Victoriaanse "domineespoëzie", die populair was in de tweede helft van de negentiende eeuw. Van Eeden leverde een groot aandeel in de "Grassprietjes" van Cornelis Paradijs (1885), met een voorwoord van Sebastiaan Slaap (= Willem Kloos) en van P.A. Saaije Azn. (pseudoniem van Arnold Aletrino). In deze beroemde pastiche op de rijmelarijen van dichters als Nicolaas Beets, J.J.L. ten Kate, E. Laurillard en J.P. Hasebroek, werd ook de reputatie afgebroken van Hendrik Tollens, die als de nationale dichter werd beschouwd. In honderd jaar verschenen van deze bundel tien drukken.

De eerste afleveringen van "De Nieuwe Gids" bevatten delen van het door Van Eeden geschreven allegorische sprookje "De kleine Johannes", dat in 1887 in boekvorm werd uitgegeven en dat in 1892 door Anna Fles in het Duits werd vertaald. In 1894 trad hij uit de redactie van De Nieuwe Gids. De nadruk die de Tachtigers legden op de esthetiek als drijvende factor ("l'art pour l'art") sloot bij nader inzien niet blijvend aan bij zijn levensvisie.

Op 15 april 1886 trouwde Frederik van Eeden met Martha van Vloten. Ze kregen twee zoons. Ze scheidden op 29 juli 1907. Over het leven en de dood van zijn zoon Paul schreef hij het boek "Paul's ontwaken". Op 21 augustus 1907 hertrouwde hij met Geertruida Woutrina Everts (1873-1952), lid van de familie Everts, met wie hij eveneens twee zoons kreeg. 

In 1900 verscheen zijn psychologische roman "Van de koele meren des doods", die sindsdien vele malen herdrukt is. Hierin stelt Van Eeden de helende waarde van religie en psychotherapie tegenover de fatalistische opvattingen van de naturalistische auteurs.

Rond 1900 ontwikkelde hij zich in anarchistische richting. Hij was bevriend met de in Londense ballingschap verblijvende Rus Peter Kropotkin. De kolonie Walden in Bussum was een poging zijn maatschappelijke opvattingen concrete gestalte te geven. Dit experiment van 1898 tot 1907 is voor de ontwikkeling van het socialisme in Nederland van betekenis geweest.

In zijn latere leven hield Van Eeden zich hoe langer hoe meer bezig met significa en spiritisme. In 1897 verscheen zijn "Redekunstige grondslag van verstandhouding", dat wel wordt beschouwd als eerste Nederlandse geschrift op het gebied van de significa. Hij behoorde in 1916 tot de oprichters van de Internationale School voor Wijsbegeerte in Amersfoort, die in zijn ogen een centrum ‘ter verdieping van levens- en wereldbeschouwing’ moest worden. Daarbij was de leer van de significa, in het bijzonder de betekenis van de taal voor de menselijke verstandhoudingen, voor hem een belangrijke inspiratiebron. Hij onderhield in die tijd nauw contact met de grondlegger Victoria Lady Welby.

Op 18 februari 1922 trad Frederik van Eeden op 61-jarige leeftijd toe tot de rooms-katholieke Kerk na een bekeringsperiode die sinds 1919 had geduurd. Hij ontving in de Sint-Paulusabdij der Benedictijnen te Oosterhout het sacrament van het heilig doopsel, in aanwezigheid van zijn literaire vrienden schrijver Pieter van der Meer de Walcheren (zelf bekeerling) en de priester en hoogleraar Jac. van Ginneken S.J. Zijn doopnamen waren "Fredericus Paulus", mede naar zijn jong overleden zoon. Hij werd begraven op de RK Begraafplaats in Bussum.







</doc>
<doc id="82502" url="https://nl.wikipedia.org/wiki?curid=82502" title="Eerste hulp bij ongevallen">
Eerste hulp bij ongevallen

Eerste hulp bij ongevallen of eerste hulp bij ongelukken (EHBO), tegenwoordig bekend onder de naam spoedeisende hulpverlening bij slachtoffers, is hulp die door leken geboden kan worden in afwachting van professionele eerstehulpverleners, zoals de ambulancezorgverlening. EHBO wordt verleend in elke situatie waar (levensbedreigende) letsels en stoornissen zijn opgetreden, maar ook kleinere letsels kunnen door EHBO'ers worden behandeld.

Wereldwijd worden Eerstehulpverleners door opleidingsinstituten getraind om dergelijke hulp te kunnen verlenen. Het opleidingsniveau kan variëren per organisatie en behoefte of noodzaak, van een basisreanimatiecursus tot een volwaardige en uitgebreide EHBO-cursus.

Eerstehulpverleners (EHBO'ers) verlenen eerste hulp bij levensbedreigende stoornissen zoals in de ademhaling, het bewustzijn en bij shock. Daarnaast kunnen ze plaatselijk letsel (wonden), warmte- en koudeletsels, vergiftigingen, elektriciteitsletsels bij slachtoffers behandelen en deskundige hulp alarmeren of het slachtoffer doorverwijzen naar huisarts of SEH.

Enige methoden en handelingen die hierbij gebruikt worden zijn onder andere:

Wereldwijd werken eerstehulpverleners van eerstehulporganisaties, ambulancediensten en ziekenhuizen met basisregels waarin de evidence-based ABCDE-methodiek, AMPLE-, AVPU- en MIST-protocollen zijn opgenomen. 

Over het algemeen werkt men als volgt:

Het hebben van een EHBO-diploma betekent niet dat iemand medische plichten of bevoegdheden heeft. De wet beschouwt eerstehulpverleners als "leken". Voor hen, maar ook voor iedere andere Nederlandse burger, geldt de wettelijke verplichting om naar eigen vermogen (eerste) hulp te verlenen aan een medemens in nood.

Medische (be)handelingen door "leken" (onder normale omstandigheden) zijn wettelijk verboden en worden beschouwd als een misdrijf. Alleen door de BIG-wet geregistreerde artsen en verpleegkundigen hebben speciale medische bevoegdheden en plichten, die bovendien alleen gelden op hun eigen medisch terrein; een tandarts mag bijvoorbeeld geen niersteen vergruizen. Zelfs medische eerstehulpverlening, zoals Advanced (Pediatric) Life Support (ALS/APLS) of Pre Hospital Trauma Life Support (PHTLS), mag alleen uitgevoerd worden door bevoegd en bekwaam ambulancepersoneel, (huis)artsen, SEH-personeel en gespecialiseerde verpleegkundigen.
Met andere woorden: een internist of oogarts is ook een leek op eerstehulpgebied ondanks zijn uitgebreide medische kennis op zijn vakgebied. 

Van iemand die in het bezit is van een eerstehulpdiploma, mag wel aangenomen worden dat hij/zij beter in staat is om bij levensbedreigende stoornissen en letsels eerste hulp te bieden totdat medische hulp gearriveerd is.

EHBO'ers zijn de eerste schakel in de hulpverleningsketen. Direct starten met de eerstehulpverlening door omstanders (EHBO'ers) is van cruciaal belang, met name bij ademhalingsproblemen, circulatiestilstand of ernstige bloedingen. De EHBO'er roept bij levensbedreigende letsels en stoornissen direct professionele hulp in via het Europese alarmnummer 112. 
Voor niet-levensbedreigende letsels dient het slachtoffer altijd te worden doorverwezen naar de eerstelijnsgeneeskunde. In Nederland is dat de vaste huisarts, huisartsenpost met de avond- of weekenddienst of de afdeling spoedeisende hulp (SEH) van een ziekenhuis.

Bij het verlenen van EHBO volgens het Oranje Kruis-systeem houdt men rekening met vijf belangrijke punten:

EHBO'ers kunnen zich aansluiten bij een lokale EHBO-vereniging of Rode Kruisvereniging. Deze verenigingen kunnen zijn aangesloten bij koepelorganisaties. Nederland kent enkele grote koepelorganisaties voor EHBO.

De Koninklijke Nederlandse Vereniging Eerste Hulp Bij Ongelukken (KNV EHBO) is een EHBO-koepelorganisatie, waarbij ongeveer 550 verenigingen zijn aangesloten. De KNV EHBO werd in 1893 opgericht door dr. C.B. Tilanus jr en ontving in 1953 het predicaat Koninklijk. In aantal leden is het de grootste EHBO-organisatie in Nederland. De aangesloten verenigingen heten allen: "Afdeling [plaatsnaam] van de Koninklijke Nederlandse Vereniging Eerste Hulp Bij Ongelukken". Wie lid is van een plaatselijke EHBO-vereniging, is ook automatisch lid van de KNV EHBO. 

De Nationale Bond voor EHBO is een koepelorganisatie waarbij ongeveer 300 plaatselijke EHBO-verenigingen zijn aangesloten. De Nationale Bond werd in 1949 (de tijd van de verzuiling) opgericht onder de naam Katholieke Nationale Bond voor EHBO en is sterk gelieerd aan het Rode Kruis. Sinds 1991 is het predicaat Katholieke komen te vervallen. In 2000 richtte de KNV EHBO en de Nationale Bond voor EHBO gezamenlijk de Federatie Nederlandse EHBO (FNE) op. In 2005 werd duidelijk dat een fusie geen kans van slagen had en gingen beide organisaties weer autonoom verder.

Overige koepelorganisaties van EHBO-verenigingen zijn: EHBO Nederland (102 verenigingen), EHBO Limburg (94 verenigingen), EHBO Noord-Brabant (94 verenigingen) en het Nederlandse Rode Kruis (meer dan 300 afdelingen). Ook reddingsbrigades kunnen gezien worden als een EHBO-vereniging; zij zijn vrijwel allemaal onderdeel van Reddingsbrigade Nederland.

Daarnaast zijn er ook "vrije" zelfstandige EHBO-verenigingen die niet zijn aangesloten bij een van bovengenoemde koepelorganisaties en hun eigen weg bewandelen.

Er is geen sprake van een overheidserkenning van EHBO-organisaties. Alle EHBO-diploma's hebben voor de wet eenzelfde status. Sommige certificaten/diploma's kunnen wel door de overheid worden aangewezen, met als bekendste voorbeeld het certificaat/diploma Eerste hulp aan Kinderen welke door het ministerie van Sociale Zaken en Werkgelegenheid moet zijn aangewezen ten behoeve van geregistreerde gastouders.
In Nederland heeft elke EHBO-organisatie haar eigen EHBO-richtlijnen vastgesteld en kunnen eerstehulpverleners (EHBO'ers) volgens eigen eindtermen certificeren. Alle certificerende EHBO-organisaties in Nederland hanteren in de praktijk min of meer dezelfde basisrichtlijnen zoals de reanimatierichtlijnen van de NRR/ERC, alleen zitten er behoorlijke niveau- en opleidingsverschillen tussen de organisaties zelf.

Er is meer keuzemogelijkheid voor de consument en bedrijven gekomen in kwaliteit en opleidingsniveau van eerstehulpopleidingen, al naar gelang de behoefte en/of noodzaak (RI&E).

Sinds 2000 is er de certificatie-instelling NedCert, die onder andere het vakbekwaamheidscertificaat voor 'Spoedeisende Hulpverlening bij Slachtoffers' uitgeeft. De certificaties van NedCert waren van 2004 tot 2012 geaccrediteerd door de Raad voor Accreditatie (RVA).
Het certificaat SEHSO van NedCert is één van de door het ministerie van SZW aangewezen certificaten voor gastouders.

NIKTA certificeert eerstehulpverleners (EHV'ers) en bedrijfshulpverleners (BHV'ers).
Hoewel niet geaccrediteerd door de Raad van Accreditatie (RVA), biedt NIKTA een door het ministerie van OCW aangewezen certificaat aan ten behoeve van gastouders.

In België zorgen het Rode Kruis, Het Vlaamse Kruis en vele bedrijven voor EHBO-opleidingen. Ze geven daarvoor elk hun eigen handboeken uit. 
De EHBO-opleidingen van het Rode Kruis (Eerste Hulp en Helper) zijn volgens de Europese Standaard Richtlijnen. Het Rode Kruis organiseert na de Helper-cursus, ook nog bijkomende opleidingen tot ambulancier. Een ambulancier bij het Rode Kruis heeft een opleiding van 150 uur en mag niet-dringend ziekenvervoer uitvoeren. 
De EHBO-opleidingen van het Vlaamse Kruis (basismodule EHBO en vervolgmodule EHBO) duren samen 35 uur. Een vervolgopleiding tot ambulancier duurt minstens 60 uren. Na het volgen van interne bijscholingen kan je na een EHBO-cursus mee met de ziekenwagen.

In België is de eerstelijnsgeneeskunde de huisarts, de huisarts van wacht of de spoeddienst van het ziekenhuis.




</doc>
<doc id="82535" url="https://nl.wikipedia.org/wiki?curid=82535" title="Reanimatie">
Reanimatie

Reanimatie is het kunstmatig overnemen van de ademhaling en de bloedsomloop wanneer er sprake is van zowel een circulatiestilstand als een ademhalingsstilstand. Reanimeren bestaat uit het geven van beademing en borstcompressie (hartmassage). Indien zowel de ademhaling als de circulatie weer op gang gebracht moeten worden, spreekt men ook wel van cardiopulmonaire resuscitatie (CPR).

Om te kunnen leven, is de constante aanvoer van zuurstofrijk bloed van levensbelang. Onze organen kunnen niet functioneren zonder zuurstof. De hersenen zijn het kwetsbaarst: na vier tot zes minuten zonder zuurstof raakt al een (groot) gedeelte zo beschadigd, dat normaal functioneren misschien niet meer mogelijk is. Het transport van zuurstof via ons bloed kan op twee manieren worden verstoord:

Als er sprake is van een ademhalings- en circulatiestilstand wordt dit de klinische dood genoemd. Echter, door zo snel mogelijk te starten met de reanimatie kan hersendood mogelijk worden voorkomen. Het is dus van groot belang dat de reanimatie zo snel mogelijk wordt gestart.

Beademing kan worden toegepast via mond-op-mondbeademing of mond-op-neusbeademing, of met een beademingsapparaat.

Wanneer er professionele hulp aanwezig is, start men met het beademen met behulp van een beademingsballon ("ambu-bag"). De patiënt moet ook geïntubeerd worden. Wanneer de luchtweg om een of andere reden niet meer doorgankelijk is, dient een tracheotomie plaats te vinden.

Borstcompressie of hartmassage is het uitvoeren van handelingen op een patiënt met een circulatiestilstand om het bloed weer te laten circuleren, en zo tijd te winnen tot door hulpverleners gepoogd kan worden de circulatie meer blijvend te herstellen, waarbij meestal gebruik wordt gemaakt van een Automatische externe defibrillator (AED).

De theorie achter het masseren is dat, door het eerst indrukken en daarna loslaten van de borstkas, er een negatieve druk wordt gecreëerd in het hart, waardoor de grote vaten bloed kunnen aanzuigen. Die negatieve druk wordt pas na een reeks massages bereikt. In de praktijk komt dit neer op het ritmisch krachtig drukken op de borstkas, waardoor er een afwisselende positieve en negatieve druk wordt opgebouwd in de thorax met als gevolg dat de grote vaten bloed aanzuigen. Uit onderzoek bleek dat de 15 compressies die in het verleden werden gehanteerd, onvoldoende waren. Met 30 massages heeft men langer voordeel van de negatieve druk.

Het exacte mechanisme waardoor hartmassage werkt, is niet volledig begrepen - directe compressie van de hartkamers tussen het sternum en de ruggengraat speelt een rol, maar ook de drukschommelingen in de borstholte als geheel, in samenwerking met kleppen in de grote aders en in het hart. In het verleden dacht men dat het hart enigszins werd leeggedrukt en er een zekere bloedstroming op gang kwam. Tijdens operaties waarbij de borstkas is geopend, kan het hart zelf met de hand worden beetgepakt en worden ingeknepen wat een veel betere pompwerking geeft, maar wat buiten de operatiekamer natuurlijk niet uitvoerbaar is. Om de kwaliteit van hartmassages enorm te verbeteren, kan gebruik worden gemaakt van het manueel hartmassageapparaat, dat door iedereen die getraind is in reanimatietechnieken kan worden toegepast.

Het is heel belangrijk alleen te masseren als er inderdaad een hartstilstand bestaat. Iemand met een echte hartstilstand raakt binnen enkele (ca. 10) seconden bewusteloos en iemand die na die tijd nog reageert, heeft dus nooit een hartstilstand. Ook epileptische aanvallen worden onterecht wel eens voor een hartstilstand aangezien, maar hartmassage is hierbij niet nodig en kan gevaarlijk zijn. De hartslag kan worden gevoeld aan de pols, maar de halsslagader is aanzienlijk betrouwbaarder.

Om een effectieve hartmassage toe te dienen, moet krachtig worden gemasseerd. De patiënt moet op een harde ondergrond liggen (plank of vloer, geen matras) en het borstbeen moet (bij een volwassene) 5-6 cm worden ingedrukt. Dit geeft vooral bij ouderen (de meest voorkomende kandidaten voor hartmassage) een gerede kans op de breuk van één of meer ribben, vooral als de masserende hand niet helemaal goed geplaatst wordt. De massage moet met beide handen (muis van de hand geplaatst op de handrug van de andere) worden verricht en worden ondersteund door het lichaamsgewicht van de hulpverlener. Zelfs dan is het zwaar werk dat velen niet langer dan een paar minuten goed volhouden. Hartmassage op een acteur op televisie of in de film kan om deze reden nooit een goed beeld geven van het werkelijke proces.

Meestal zal een professionele hulpverlener niet binnen enkele minuten ter plaatse zijn. Het is daarom belangrijk dat zo veel mogelijk mensen de basale reanimatievaardigheden aanleren. Omdat een circulatiestilstand meestal wordt veroorzaakt door het onregelmatig samentrekken van het hart, ook wel fibrillatie genoemd, is daarbij het gebruik van een automatische externe defibrillator (AED) aan te bevelen. Alleen met behulp van dit apparaat kan het normale hartritme mogelijk worden hersteld. AED's komen op steeds meer plaatsen in Nederland beschikbaar.

Wanneer er professionele eerste hulp is van een ziekenwagen, urgentie-wagen (MUG of PUC) of in het ziekenhuis kan er medicatie ter ondersteuning gegeven worden en kan er bijkomend ingegrepen worden. De overlevingskansen van het slachtoffer hangen sterk af van de snelheid waarmee de ambulance ter plaatse is. Alvorens te beademen instrueert men dus liefst een omstander om hulp te halen of 112 te bellen.

In principe gaat men door met de reanimatie totdat professionele hulp het overneemt, het slachtoffer bijkomt, of het slachtoffer door een arts is doodverklaard.

Er wordt internationaal veel onderzoek verricht op het gebied van reanimatie. Opvallend daarbij zijn de aanmerkelijk grote verschillen tussen de diverse onderzoeken. Een sluitend succespercentage is daarom ook niet te geven. In het algemeen kan worden gesteld, dat de kans op succes helaas niet groot is. Belangrijke aspecten die de kans van slagen bepalen zijn:


In een Zweeds onderzoek uit 2005 werd bij 29.700 reanimatiepatiënten gekeken hoeveel er een maand na de revalidatie nog in leven waren. Van de niet door omstanders gereanimeerden was dit 2,2%; indien door niet-professionals werd gereanimeerd overleefde 4,9% terwijl het percentage opliep tot 9,2% als reanimatie werd geboden door toevallig als omstander aanwezige professionele hulpverleners. Volgens dit onderzoek loopt een aanzienlijk deel van de mensen die met succes wordt gereanimeerd aanmerkelijke neurologische schade op.

Hoewel de overlevingskans klein is, zijn pogingen tot reanimatie niet zinloos. Als het niet lukt, hoeft de hulpverlener (amateur of professional) zich echter niet schuldig te voelen; dat zal meestal de uitkomst zijn. 70% tot 80% van de reanimaties buiten het ziekenhuis zijn niet succesvol. Aannemelijk is, dat dit getal bij aanwezigheid en gebruik van een AED veel lager zou liggen. Cijfers van de Amsterdam Arena en Schiphol bevestigen dit. Naar aanleiding hiervan wordt het gebruik van AED's bij reanimaties gestimuleerd. Een voorbeeld hiervan is het BurgerAED initiatief in Noord-Holland waar burgers als 'first responders' met AED's reanimatie starten in afwachting van professionele hulp.

Uit een Japans onderzoek (2006) zou blijken dat in geval van hartstilstand na een hartaanval de overlevingskansen verdubbelen indien enkel en alleen hartmassage toegepast wordt. Beademing zou tijdverspilling zijn. Aangenomen werd dat bij een hartstilstand door de hartaanval de persoon automatisch extra zuurstof krijgt door de hyperventilatie waarmee de aanval begon, maar door de stilgevallen bloedcirculatie bereikt deze zuurstof de hersenen niet meer. Indien snel ingegrepen wordt en enkel hartmassage toegepast wordt, zou de ademhaling vanzelf weer op gang moeten komen. Hartmassage is op zich ook een minieme, onrechtstreekse vorm van beademing want de borstholte wordt afwisselend groter en kleiner, aldus Japanse wetenschappers. Bij verstikking zou de combinatie met beademing dan wel meer aangewezen zijn.

Internationaal wordt er getwijfeld aan de uitkomsten van het Japanse onderzoek, mede door de omstandigheden en de uitgangscijfers ervan. Ook in Nederland worden er vraagtekens bij gezet.

Er worden proeven gedaan met het koelen van de hersenen tijdens reanimatie. Ambulancepersoneel zorgt in de beginfase van de reanimatie voor een forse temperatuurdaling in het hoofd van de patiënt, waardoor het metabolisme in de hersenen daalt en dus minder snel zuurstofgebrek optreedt. De aanname is dat patiënten hierdoor een betere overlevingskans hebben, ook na de reanimatie (postreanimatie-mortaliteit).

Soms wenst een patiënt in voorkomend geval niet gereanimeerd te worden of vinden artsen reanimatie zinloos. Om niet-reanimeerafspraken beter zichtbaar te maken, bestaan er een niet-reanimatiepenning en niet-reanimatiepolsbandje.

In Nederland vormt de Nederlandse Reanimatieraad (NRR) het belangrijkste instituut op het gebied van de publicatie van richtlijnen ten aanzien van de reanimatie. De richtlijnen gelden als meest gehanteerde protocollen voor leken.

Zowel de leken-eerstehulpverlener (EHBO'er) als de professional hanteren het ABC-protocol. De leek voert het BLS (Basic Life support) al dan niet met een AED (Automatische Externe Defibrillator) uit, terwijl de professionele eerstehulpverlener (anesthesiemedewerker, IC-verpleegkundige, ambulanceverpleegkundige, artsen) de ALS (Advance Life Support) uitvoert. Er wordt gebruikgemaakt van Europese reanimatieprotocollen, die op enkele punten aangepast zijn door de NRR.

Internationaal hanteert men consequent het "ABC"-protocol.
Pas als de problemen in de luchtweg, ademhaling en circulatie onder controle zijn, gaat men verder met de

De richtlijnen worden elke vijf jaar gepubliceerd tijdens het Congres van de NRR (Nederlandse Reanimatie Raad)
In januari 2016 zijn de nieuwste richtlijnen gepubliceerd. Bij een ademhalingsstilstand gaat men uit van een circulatiestilstand.

De actuele richtlijnen zijn als volgt:
De huidige richtlijn (2016) stelt het belang van het geven van borstcompressies boven dat van beademen; liever geen beademing en wel borstcompressies dan niets doen, het op gang houden van circulatie staat voorop. Bij drenkelingen en kleine kinderen is beademen wel van levensbelang.

Niet starten reanimatie:

In 2013 zijn er richtlijnen "Besluitvorming over reanimatie" gekomen.

Door geheel Nederland worden reanimatie- en AED (Automatische Externe Defibrillator)-cursussen gegeven, de zogenaamde BLS (Basic Life Support)-cursus.

In deze cursussen wordt gewerkt volgens zeer welomschreven protocollen die tot stand komen in een internationale consensus. De protocollen zijn een compromis tussen:

Het is ook mogelijk een officieel internationaal erkend ( European Resuscitation Council ) certificaat BLS/AED te halen bij de certificatie-instellingen van de Nederlandse Reanimatie Raad.

Cursussen waar met zekerheid de NRR-richtlijnen worden toegepast worden geleid door instructeurs die zijn gecertificeerd door de NRR. Zij worden elke twee jaar zelf getraind in het geven van de verschillende cursussen, bijvoorbeeld BLS en AED. Men kan deze instructeurs terugvinden in het register van de ERC (European Resuscitation Council). Deze registratie, heeft mede als doel om de kwaliteit van de trainingen te garanderen.

In principe is iedereen bevoegd een AED-apparaat te gebruiken, maar is niet iedereen bekwaam. Onjuist gebruik door gebrek aan training kan leiden tot een niet adequate reanimatiepoging. Het is verstandig om de trainingen minstens 1 keer per jaar te herhalen.

Bij enkele eerstehulpopleidingen in Nederland is standaard AED-bediening opgenomen en behoeft er geen aparte reanimatie- of AED-cursus gevolgd te worden.




</doc>
<doc id="82541" url="https://nl.wikipedia.org/wiki?curid=82541" title="Varroamijt">
Varroamijt

De varroamijt ("Varroa destructor") is een uitwendige parasiet die voorkomt op insecten, maar zich alleen voort kan planten op het broed van honingbijen.

De mijten behoren tot de spinachtigen. In het volwassen stadium bezitten ze acht poten. Het volwassen wijfje is dwars-ovaal van vorm, roodbruin van kleur, 1,1 mm lang en 1,5 mm breed. De mijt is dus met het blote oog goed zichtbaar. De poten zitten verscholen onder het rugschild. Op de dunne huidgedeelten van de bij zuigen de mijten hemolymfe. Ze zitten tussen kop en borststuk en achterlijf en tussen de ringen van het achterlijf dicht bij de wasklieren.

Kort voor het sluiten van het broed, bij voorkeur het darrenbroed, dringt een varroawijfje een broedcel binnen en laat zich hierin meestal insluiten. Ze legt tegen de wand van de cel twee tot zes eitjes. In de gesloten cel voeden de jonge mijten zich met hemolymfe van de pop. De ontwikkeling van ei tot mijt duurt zes tot tien dagen. De jonge wijfjes worden binnen de cel bevrucht. De mannetjes sterven na de paring.

De volwassen bevruchte wijfjes verlaten met de jonge werkbij of dar de cel. Ze stappen over op andere bijen. Na vier tot dertien dagen beginnen deze mijten eitjes te leggen in de cellen van de bijna volgroeide larven. De wijfjes leven in de zomer twee tot drie maanden en in de winter vijf tot acht maanden. Buiten het bijenvolk leeft de mijt niet langer dan vijf tot zeven dagen.

Door het opzuigen van het hemolymfe worden de volwassen bijen verzwakt. Door de ontstane wonden kunnen ziektekiemen binnendringen. De levensduur kan daardoor tot de helft bekort worden. De jonge mijten voeden zich in de cel met het hemolymfe van de pop. Dit gaat ten koste van diens ontwikkeling. Uit de aangetaste broedcellen komen misvormde bijen, bijvoorbeeld met een verkort achterlijf, vleugelstompjes of afwijkingen aan de poten. Door de kortere levensduur en het geringe aantal levensvatbare jonge bijen, wordt het bijenvolk sterk verzwakt, zo sterk dat het te gronde gaat, meestal binnen drie jaar.

In het voorjaar is het aantal mijten het laagst. Tijdens de broedperiode zitten de meeste mijten in gesloten broed. Met de toename van het darrenbroed neemt ook het aantal mijten sterk toe. De voedsterbijen zijn dan sterker besmet dan de vliegbijen. In de nazomer en herfst is het aantal mijten het grootst. De meeste mijten zitten dan op de vliegbijen. In de winter sterft een deel van de mijten. Slechts een klein gedeelte van de mijten overleeft de winter.
De aanwezigheid van broed in een bijenvolk is een voorwaarde voor de vermeerdering van de mijten. De ziekte wordt verspreid door vervliegen van darren en werksters, door roverij en door zwermen.

De belangrijkste manier van verspreiding gebeurt door de imker zelf: door verwisseling van besmette raten, af laten vliegen, handel en import van bijenvolken en koninginnen.

Insecticiden die tegen de mijt kunnen worden ingezet tasten een bepaald lichaamsdeel of -proces van de mijt aan, zoals de ademhaling, het zenuwstelsel, de voortplanting of de stofwisseling. Dergelijke lichaamsdelen zijn echter vergelijkbaar met die van bijen waardoor het inzetten van insecticiden ook de bijen doodt.

De volgende methoden van varroabestrijding worden momenteel toegepast door de imkers: bestrijding met oxaalzuur, mierenzuur, thymol (deze stoffen komen ook in de natuur voor), de poedersuikerbehandeling, darrenraat wegsnijden.

En er is varroabestrijding door de bijen zelf.
Honingbijen die niet in kasten wonen maar in het wild in boomholtes (en dus geen varroa bestrijding krijgen) gaan niet aan varroamijten ten onder..

Sommige imkers hebben volken die jaren geen schade van de varroamijt lijken te ondervinden. Op dit moment wordt ervan uitgegaan dat bij deze volken waarschijnlijk alle overige omstandigheden optimaal zijn. De enige gedocumenteerde duurzame varroa-tolerantie bij Europese honingbijen was mogelijk door beide bloot te stellen aan de druk van natuurlijke selectie. Door deze natuurlijke selectiedruk vermindert de virulentie van de varroa-mijt.



</doc>
<doc id="82544" url="https://nl.wikipedia.org/wiki?curid=82544" title="Defibrillator">
Defibrillator

Een defibrillator is een apparaat waarmee men door het toedienen van een elektrische schok het hart van een bewusteloze patiënt kan laten stoppen met fibrilleren, waardoor het opnieuw in een normaal ritme wordt gebracht. De defibrillator werd in 1932 uitgevonden door William Kouwenhoven.

Dit lukt alleen als de patiënt inderdaad bewusteloos is ten gevolge van bepaalde ritmestoornissen (ventrikelfibrilleren of ventrikeltachycardie). Bij een normaal kloppend hart kan het effect averechts zijn. Moderne defibrillatoren kunnen dit onderscheid echter zelf maken en zullen geen schok afgeven als het hart normaal klopt. De werking berust erop dat door de geforceerde ontlading door het hart heen alle spiercellen tegelijk worden gedepolariseerd, waarna ze allemaal ook even tegelijk refractair zijn, zodat de normale regelmechanismen de kans krijgen zich weer te doen gelden.

De borstkas van de patiënt wordt ontbloot, waarna 2 gelpads op de huid worden gelegd, 1 rechts van het borstbeen (vlak onder het sleutelbeen), de andere aan de linker thoraxzijkant, zodat het hart zo veel mogelijk tussen de elektroden in komt te liggen. De bedoeling is dat de schok zo wordt gegeven dat de elektrische stroom zo veel mogelijk door het hart loopt. In plaats van gelpads wordt ook wel een elektrisch geleidende gelei gebruikt. Het doel is de weerstand tussen de elektroden en de huid te minimaliseren. De beide paddels (elektroden) van de defibrillator worden van het apparaat afgenomen en na een knopdruk wordt de in het apparaat aanwezige hoogspanningscondensator opgeladen, meestal tot maximaal 200 of 360 joule (afhankelijk van het type pulsvorm waarmee de energie aan de patiënt wordt toegediend). De paddels worden op de gelpads geplaatst en aangedrukt, waarna de defibrillerende hulpverlener controleert of er geen andere reanimerende helpers contact met de patiënt hebben. Als niemand anders kans loopt op een schok, drukt hij de daarvoor bedoelde knoppen op beide paddels tegelijk in, waarna de condensator zich door het lichaam van de patiënt ontlaadt.

Defibrillatoren zijn aanwezig op veel plaatsen waar men geregeld met hartritmestoornissen of bewusteloze patiënten te maken krijgt, b.v. spoedeisende hulp, hartafdelingen, brandweer- en ziekenauto's.

Voor patiënten die een sterk verhoogd risico op fatale ritmestoornissen hebben, bestaan er inmiddels ook implanteerbare defibrillatoren (ICD, implanteerbare cardioverter-defibrillator).

Naast het gebruik in noodsituaties wordt de defibrillator ook wel gebruikt voor cardioversie, waarbij getracht wordt een specifieke ritmestoornis (boezemfibrilleren) om te zetten naar een normale regelmatige hartslag (sinusritme). De hierbij afgegeven stroomsterkte is instelbaar en meestal lager dan voor ventrikelfibrilleren.

Bij hoge vermogens zoals die voor reanimatie worden gebruikt (200 tot 360 joule) bestaat de kans op lichte brandwonden, indien de elektroden niet op zorgvuldige wijze worden aangebracht. Ook dient de hulpverlener op te passen zichzelf of andere hulpverleners geen schok toe te dienen, daarom roept men: "Bed los!" Als waarschuwing dat de defibrillator zijn lading gaat lossen.

De meeste defibrillatorfabrikanten hebben inmiddels ook een defibrillator op de markt gebracht die speciaal voor niet-professionals is ontwikkeld. Deze defibrillatoren, de zogenaamde AED's (= Automatic External Defibrillator, ook wel PAD = Public Access Defibrillator) vinden inmiddels hun weg naar bedrijven, sportcentra, vliegvelden, winkelcentra en andere min of meer publieke locaties. Ook particulieren kunnen een AED aanschaffen.
Voor thuisgebruik zijn er volautomatische en semiautomatische AED's.
Bij de volautomaat hoef je niet zelf de knop in te drukken. Bij de semi-automaat moet er wel nog op een knopje gedrukt worden om de uiteindelijke schok toe te dienen. Over het al dan niet beter zijn van semi- of volautomatische AED's bestaat geen consensus.
Veelal zeggen voorstanders van semi-automaten dat ze sneller werken en bovendien de kans sterk verkleinen dat iemand het slachtoffer aanraakt op het moment van de schok. Volautomaten zouden dan weer de 'drempel' om op een knop te drukken wegnemen.




</doc>
<doc id="82828" url="https://nl.wikipedia.org/wiki?curid=82828" title="Sedatie">
Sedatie

Sedatie is het verlagen van de staat van het bewustzijn van een patiënt. Dit gebeurt door middel van toediening van geneesmiddelen, de zogenoemde sedativa. 

Procedurele sedatie bij een heelkundige ingreep of onderzoeksprocedure is een alternatief voor algehele verdoving. Het wordt ook wel 'bewuste sedatie' genoemd. Er wordt rustgevende en angstwerende medicatie toegediend zodat de patiënt ontspant zonder het volledige bewustzijn te verliezen. Tevens verliest de patiënt in min of meerdere mate het vermogen om dingen in het geheugen in te prenten zodat hij zich weinig van de ingreep of procedure zal herinneren. Deze vorm van sedatie wordt vaak gebruikt bij een endoscopisch onderzoek, bij een kleine heelkundige ingreep, bij het trekken van verstandskiezen en bij erg angstige patiënten. Op de intensievezorg afdeling wordt sedatie vaak gebruikt ter verhoging van het comfort van de beademde patiënt.

Palliatieve of terminale sedatie of sedatie in de laatste levensfase betekent het dempen van het bewustzijn van patiënten die in aan hun levenseinde ondraaglijk lijden ondervinden dat door reguliere medische behandeling niet verlicht kan worden. Uitgangspunt is het comfort van de patiënt te verbeteren, ook als dat mogelijk een sneller levenseinde tot gevolg heeft.

In een psychiatrische kliniek kunnen ernstig verwarde of angstige patiënten die een gevaar vormen voor zichzelf en/of hun omgeving met rustgevende medicatie via de mond of per injectie voor korte of langere tijd worden gesedeerd.

De geneesmiddelen worden toegediend door middel van pillen, injectie in een spier of in een ader, of door het toedienen van gassen via de luchtweg, bijvoorbeeld lachgassedatie. Ook toediening via de neus, de huid of de endeldarm is mogelijk. 

Onder andere midazolam, oxazepam, diazepam, fentanyl, lorazepam, propofol, thiopental en medicinaal lachgas.

De risico’s zijn afhankelijk van de gebruikte medicatie, de toedieningweg en de gewenste sedatie diepte. Meest voorkomend zijn syncope, misselijkheid en soms braken. Bij overdosering van de sedativa kan onderdrukking van de spontane ademhaling optreden. Om deze reden zal tijdens een ingreep steeds de zuurstofsaturatie in het bloed gemeten worden. Voor de vaak gebruikte intraveneuze combinatie midazolam - fentanyl zijn de risico’s op zware complicaties ongeveer half zo groot als bij een volledige narcose.

De sedatiediepte kan worden gemeten op basis van klinische parameters. Hiervoor zijn verschillende schalen opgesteld zoals bijvoorbeeld de "Ramsey sedation scale". Samen met de gegevens uit het vooronderzoek en de ziektegeschiedenis kan zo een juiste dosering van de medicatie bepaald worden.


</doc>
<doc id="82834" url="https://nl.wikipedia.org/wiki?curid=82834" title="Ziekte van Addison">
Ziekte van Addison

De ziekte van Addison of morbus Addisonii wordt veroorzaakt door een tekort aan cortisol en aldosteron ten gevolge van een chronische primaire bijnierschorsinsufficiëntie. De aandoening is zeldzaam; 120 gevallen per miljoen mensen. Deze aandoening werd vroeger meestal veroorzaakt door tuberculose. Tegenwoordig is auto-immuniteit (in 70 - 90% van de gevallen) de belangrijkste oorzaak.

Thomas Addison beschreef de ziekte voor het eerst in 1855. Het gebrek aan (voldoende) cortisol kan zonder tijdige diagnose en behandeling dodelijk zijn, doordat cortisol absoluut noodzakelijk is voor het lichaam. Bekende lijders aan de ziekte van Addison waren president John F. Kennedy , de heilige Elisabeth van de Drievuldigheid en vermoedelijk ook de Engelse schrijfster Jane Austen.
Door de slechte werking van de bijnierschors (hypocortisolisme) wordt geen of onvoldoende cortisol en aldosteron aangemaakt. Cortisol is van belang voor het energie- en botmetabolisme en het moduleren van neurale en immunologische processen. Aldosteron is van belang voor de zout- en waterhuishouding van het lichaam en het handhaven van de bloeddruk.

De bijnierschors heeft grote invloed op het functioneren van de mens bij zowel lichamelijke als geestelijke inspanning. Tijdens een stressvolle situatie maken de bijnieren normaal gesproken cortisol aan, dat het lichaam in staat stelt met die situatie om te gaan. Bij mensen met de ziekte van Addison kunnen (meer of minder ernstige) stressvolle situaties leiden tot een addisoncrisis en een shock. Onmiddellijke behandeling is dan noodzakelijk bijv. door middel van een noodinjectie hydrocortison (cortisolvervanger). Indien mogelijk, is het beter om tijdig medicatie te nemen die een crisis kan voorkomen. Voorbeelden van stressvolle situaties zijn een tandartsbezoek, een operatie, ontsteking/koorts, angst, schrik of een slecht bericht (bijv. over het verliezen van een naaste, ontslaggesprek). Zie ook behandeling.

Het kenmerkende symptoom van de primaire vorm is de oranje/bruine verkleuring (hyperpigmentatie) van de huid, vooral op plaatsen die blootgesteld zijn aan de zon. Ook de handpalm en handlijnen kunnen oranje/bruin verkleuren. Soms is er een grijze verkleuring van de slijmvliezen en kunnen er verkleuringen van het tandvlees zijn. Hyperpigmentatie komt voor bij 92 procent van de patiënten, en is dus een cruciaal diagnostisch criterium. Door de toename van ACTH als gevolg van het verlaagd cortisolniveau tijdens stressvolle periodes verdonkert de huid, waardoor deze gebruind lijkt op ongeschikte momenten. De hyperpigmentatie is soms al waarneembaar voordat er andere symptomen optreden. Indien er geen sprake is van (huid)verkleuringen wordt het stellen van de diagnose zeer lastig, omdat de meeste overige symptomen nogal algemeen zijn en doorgaans traag evolueren.

Andere voorkomende symptomen zijn:



Bij ziekten van de hypofyse, zoals panhypopituïtarisme kan een secundaire bijnierschorsinsufficiëntie optreden. Hierbij is - door de onvoldoende aanmaak van ACTH - géén sprake van hyperpigmentatie.

Ook wanneer langdurig een grote hoeveelheid corticosteroïden is toegediend, bijvoorbeeld prednison of inhalatiecorticosteroïden ('pufjes'), en dit gebruik wordt plotseling gestopt, kan bijnierschorsinsufficiëntie optreden. Dit wordt tertiaire bijnierschorsinsufficiëntie genoemd of ook wel syndroom van Addison als gevolg van corticosteroïdengebruik.

De ziekte van Addison is niet te genezen, maar behandelen is wel mogelijk. Behandeling van de ziekte van Addison gebeurt door middel van het slikken van corticosteroïden, die het tekort aan glucocorticoïden en mineralocorticoïden aanvullen (substitutietherapie). Als de patiënt goed op zijn medicatie is ingesteld verdwijnen de symptomen meestal.

Bij hoge koorts dient de patiënt de drievoudige hoeveelheid van zijn cortisolvervanger in te nemen verdeeld over drie giften. Gedurende 24 uur voor en na een grote chirurgische ingreep 100 mg/m² hydrocortison per infuus. Tijdens stress-situaties hoeft de dosis fludrocortison niet te worden aangepast.

Het is van groot belang dat de patiënt eventuele kenmerken van onder- of overdosering tijdig herkent, en weet wat te doen in die gevallen. Dit 'self management' draagt in hoge mate bij aan de kwaliteit van leven van de patiënt. 

In veel gevallen zal de behandeling geschieden door een internist-endocrinoloog of kinderarts-endocrinoloog. Dit is een gespecialiseerd internist of kinderarts die zich bezighoudt met ziekten van de hormoonhuishouding. 

Ervaring heeft geleerd dat contact met medepatiënten vaak als zeer nuttig wordt ervaren.

Het tekort aan cortisol kan, wanneer iemand te lang niet eet, een te laag glucosegehalte in het bloed (hypoglykemie) veroorzaken, waarbij iemand het bewustzijn kan verliezen of zelfs kan sterven.

Het tekort aan aldosteron leidt tot een te groot verlies van natrium en een te veel vasthouden van kalium in de nier. Dit kan aanleiding geven tot uitdroging en te lage bloeddruk, uiteindelijk soms leidend tot een distributieve shock. Soms kan er door het vasthouden van te veel kalium een compensatoire acidose ontstaan die gevaarlijk is en zeer snel behandeld dient te worden.

Bovenstaande verschijnselen duidt men gewoonlijk aan met de term "Addison-crisis".




</doc>
<doc id="82849" url="https://nl.wikipedia.org/wiki?curid=82849" title="Feochromocytoom">
Feochromocytoom

Een feochromocytoom is een zeldzame tumor van de chromaffiene cellen in het bijniermerg (90%) of chromaffiene cellen elders in het lichaam (10%). Indien de tumor gesitueerd is in het bijniermerg, is dat in 95% enkel unilateraal, in 5% echter bilateraal.
Het is een van de twee hoofdvormen van Paragangliomen.

Een feochromocytoom is vaak geassocieerd met een medullair carcinoom van de schildklier of met hyperparathyreoïdie (een verhoogde bijschildklierhormoonspiegel in het bloed). Deze combinatie is erfelijk, en wordt het multiple endocriene neoplasie (MEN, type 2a) genoemd. Ook kan het voorkomen als onderdeel van het syndroom van Von Hippel-Lindau (VHL); dit syndroom bestaat verder uit niercelkanker en tumoren elders. Ook het VHL-syndroom is erfelijk.
Feochromocytomen komen ook voor bij patiënten met glomustumoren. Hoewel deze ook spontaan kunnen ontstaan, komen ze vooral in Nederland voor bij mensen met SDHB-genmutatie.

Door occasionele afgifte van grote hoeveelheden catecholamines (adrenaline) door de tumor ontstaan er aanvallen van hoge bloeddruk met hoofdpijn, bleekheid, palpitaties (hartkloppingen) en zweten. Al deze symptomen worden veroorzaakt door de adrenaline-afgifte aan het bloed.

Men zal pas zoeken naar bevestiging van de diagnose naar aanleiding van een klinisch vermoeden. Bijvoorbeeld bij aanvalsgewijze hoge bloeddruk of in geval bij jonge patiënten met hoge bloeddruk. Men kan de verhoogde catecholamine-waarden in bloed of urine (24-uurs collectie) enkel meten tijdens een aanval. Daarom meet men de afbraakproducten van deze catecholamines in het bloed, normetanefrine en metanefrine. Deze meetmethode heeft een hogere sensitiviteit en specificiteit dan het meten van de catecholamines zelf. Belangrijk is dat het bloed wordt afgenomen, wanneer de patiënt ligt, als de referentiewaarden tenminste ook in een liggende populatie zijn vastgesteld. 
Een CT-scan alsmede een MRI-scan van de bijnieren kan tumoren in beeld brengen. Soms zijn de tumoren te klein om op de scan te zien.


</doc>
<doc id="82857" url="https://nl.wikipedia.org/wiki?curid=82857" title="Tong (anatomie)">
Tong (anatomie)

De tong is een beweeglijk orgaan in de mond van mensen en de meeste andere gewervelden.

In het algemeen speelt de tong een belangrijke rol bij het kauwen, slikken, de smaakgewaarwording en het reinigen van het gebit. Daarnaast heeft dit orgaan vaak nog allerlei andere specifieke functies.

De menselijke tong bestaat voornamelijk uit spieren. Door de "extrinsieke" spieren (de musculus genioglossus, musculus hyoglossus, musculus styloglossus en musculus palatoglossus) wordt de tong verbonden met de onderkaak, het tongbeen (vooraan in de keel) en de schedelbasis; deze spieren kunnen de positie van de tong in de mond veranderen. De spieren van de tong zelf, de "intrinsieke spieren" (de musculus longitudinalis superior linguae, musculus longitudinalis inferior linguae, verticale tongspier en dwarse tongspier), zorgen voor de vormveranderingen. Op deze manier kan de tong dus met behulp van acht verschillende spieren heen en weer bewogen worden. Aan de onderzijde zit de tong verder met de tongriem aan de mondbodem bevestigd. Doordat de tong aan de voorzijde vrij eindigt, is het het beweeglijkste orgaan van het lichaam.

De tong zelf is bekleed met een groot aantal papillen. De meest voorkomende is de filivormige papil. De andere soorten papillen zorgen ervoor dat de mens de verschillende smaken kan proeven. Deze kunnen allemaal de smaken zoet, bitter, umami, zout en zuur onderscheiden. In de 20e eeuw heeft de misvatting geheerst dat de verschillende smaakgewaarwordingen op verschillende gebieden van de tong zouden plaatsvinden. Dit berust op een verkeerde interpretatie van onderzoeksgegevens uit de 19e eeuw.

De tong wordt hoofdzakelijk via de tongslagader ("arteria lingualis") van bloed voorzien. Daarnaast krijgt de tong bloed via het tonsillaire gedeelte van de gezichtsslagader, dat is gelegen tussen de musculus pterygoidicus medialis en de musculus styloglossus.

Bij mensen vervult de tong, naast zijn rol in de eerste fase van de spijsvertering, ook een zeer belangrijke rol bij de articulatie van spraakklanken.

Wanneer de keel onderzocht moet worden, kan de tong met behulp van een tongspatel op de mondbodem worden gedrukt om zicht te krijgen op het achterliggende gebied (de orofarynx).

Soms worden bij wijze van lichaamsversiering piercings door de tong heen aangebracht. Tongsplijting is een andere manier om via de tong het lichaam te versieren.


Bij honden dient de tong naast de gebruikelijke functies ook om de lichaamswarmte te reguleren. Daarnaast gebruiken honden en katten hun tong om zichzelf te reinigen.

Een tong die bestaat uit een groot aantal spieren is specifiek kenmerkend voor tetrapoda. Bij vissen is de tong slechts in zeer rudimentaire vorm aanwezig.

Bij niet-gewervelden komen soms organen voor die qua functie min of meer vergelijkbaar (analoog) zijn met de tong (zoals de proboscis bij vlinders en de radula bij weekdieren), maar er evolutionair gezien geen verband mee houden. De betreffende organen zijn dus niet homoloog aan de tong bij gewervelden.


</doc>
<doc id="82975" url="https://nl.wikipedia.org/wiki?curid=82975" title="Chronischevermoeidheidssyndroom">
Chronischevermoeidheidssyndroom

Het chronischevermoeidheidssyndroom (CVS) is een syndroomdiagnose die eind jaren 1980 werd geïntroduceerd door de Centers for Disease Control and Prevention (CDC) naar aanleiding van twee ziekte-uitbraken in de Verenigde Staten. Vermoed wordt dat het hier twee uitbraken van de ziekte myalgische encefalomyelitis betrof.

In een deel van de medische literatuur werden de diagnoses ME en CVS vervolgens door elkaar gebruikt. Later verschenen er nieuwe definities van CVS en verschoof geleidelijk de betekenis. In de ICD-10-CM valt CVS nu onder onverklaarde vermoeidheid en malaise, waarbij (onder meer) ME is uitgesloten.

Volgens de CDC is het hoofdkenmerk van het chronische-vermoeidheidssyndroom inspanningsintolerantie: een relatief geringe inspanning leidt al tot uitputting, waarbij bovendien het herstel langer dan 24 uur duurt.

Hoewel CVS oorspronkelijk alleen was bedoeld voor het wetenschappelijk onderzoek, wordt de diagnose tegenwoordig ook gebruikt in de klinische praktijk. Omdat CVS alleen een beschrijving van klachten is, is nader medisch onderzoek altijd gewenst.

De symptomen van CVS zijn in de wetenschappelijke literatuur diverse malen uitgewerkt tot criteria. De definities verschillen onderling sterk van elkaar.

De bekendste criteria, en het meest gebruikt, zijn de CDC-criteria van 1994. Deze luiden samengevat als volgt:

Volgens een vergelijkend onderzoek zouden ME-patiënten niet meer dan de helft uitmaken van alle personen die aan deze criteria voldoen. De auteurs achten het belang van inspanningsintolerantie onderbelicht.

De diagnose "myalgische encefalomyelitis" dateert uit 1956 toen kort na elkaar diverse uitbraken van de ziekte hadden plaatsgevonden en bij enkele autopsies ontstekingen in hersenen en ruggenmerg werden geconstateerd. Voor die tijd was als diagnose (epidemische) Neuromyasthenie gebruikelijk. De Canadese wetenschapper Byron Hyde geeft als enkele eerdere diagnoses die min of meer hetzelfde ziektebeeld beschrijven Atypical poliomyelitis en Musculaire reumatiek (Sydenham, 1681). Beschrijvingen van het ziektebeeld gaan, aldus Hyde, terug tot papyrus-fragmenten van 1900 en 1400 v.Chr.

De diagnose ME werd - met de doorgaans weggelaten toevoeging "benign" (goedaardig) - in 1969 opgenomen in de ziekteclassificatie van de Wereld Gezondheidsorganisatie, waar het tegenwoordig staat gerangschikt onder postviraal vermoeidheidssyndroom in het hoofdstuk 'overige hersenaandoeningen'. In Nederland wordt door o.a. UWV gebruikgemaakt van de van de WHO-classificatie afgeleide CAS code, waar ME met de code N690 staat vermeld als ziekte van het zenuwstelsel.

In Japan is de ziekte bekend geworden onder de naam "Low natural killer cell syndrome", naar een veel voorkomende afwijking.

Nadat het CDC in 1994 een relatief eenvoudig te hanteren set van criteria voor de "werkdiagnose" "chronisch vermoeidheidssyndroom" had geïntroduceerd, raakte de diagnose ME in het wetenschappelijk onderzoek in onbruik; vrijwel al het onderzoek op dit gebied vond sindsdien plaats bij mensen die voldoen aan deze criteria voor CVS. Een uitzondering hierop is het werk van de Nightingale Research Foundation. Sinds 2007 is de internationale specialistenorganisatie IACFS/ME, in navolging van veel patiëntenorganisaties, voorstander van het gebruik van de gecombineerde aanduiding ME/CVS.

CVS is een syndroomdiagnose en geeft dus geen oorzaak aan. Hoewel de diagnose is bedoeld voor het onderscheiden van patiënten die lijden aan myalgische encefalomyelitis, valt niet uit te sluiten dat ook anderen aan de gestelde criteria voldoen. Zeker als de ruime CDC-criteria van 1994 worden gehanteerd, is het dan ook niet verrassend dat bij wetenschappelijk onderzoek naar CVS een gevonden afwijking altijd slechts bij een gedeelte van de onderzochte patiënten voorkomt. In onderzoek waarbij de striktere Canadese criteria worden toegepast wordt een abnormaal lage efficiëntie van de ATP productie gemeten.

Omdat nog niet systematisch is onderzocht in hoeverre dat steeds dezelfde patiënten zijn, kunnen de gevonden afwijkingen niet automatisch worden toegeschreven aan de ziekte ME. Een sluitende biomedische verklaring is dan noodzakelijk.

Myalgische encefalomyelitis ontstaat in veel gevallen na een acute infectie, hoewel sommige patiënten een langzaam, sluipend begin ervaren. Ook bloedtransfusies en vaccinaties zijn met het ontstaan van de aandoening in verband gebracht.

Er zijn aanwijzingen voor een relatie met bepaalde veelvoorkomende virussen, waaronder herpesvirussen zoals het Epstein-Barrvirus, maar ook enterovirussen zoals Coxsackie B en poliovirussen. Bij een onderzoek in 2007 werden bij 82% van de volgens CVS-criteria onderzochte patiënten enterovirussen aangetoond in maagbiopten. Bij vrijwel alle patiënten werd een milde chronische ontsteking geconstateerd.

Fysieke en mentale stress kunnen de aandoening verergeren.

Het aantal personen op wie de diagnose CVS van toepassing is, hangt sterk af van de gekozen definitie. De ME/CVS-Stichting Nederland noemt als omvang van haar doelgroep aantallen van 60.000 tot 150.000 patiënten. In vergelijking tot ME is er een hoger percentage jongeren met de diagnose CVS.

Er is geen geneeswijze bekend; behandelingen gericht op diverse symptomen helpen sommige patiënten. De behandeling bestaat daarom vooral uit symptoombestrijding. Daarnaast zijn er experimenten, onder meer met hoge doses van vitamine B of carnitine. Omdat CVS een complex ziektebeeld is, bestaat het risico dat alle klachten van de patiënt hieraan worden toegeschreven waardoor bijkomende ziektes worden gemist.

Het lijkt erop dat degenen die vroeg zijn gediagnosticeerd, en voldoende rust nemen in de acute fase van de ziekte en bij terugvallen het meest herstellen. Overmatige inspanning kan de symptomen verergeren. In een retrospectief, niet vergelijkend, ongeblindeerd onderzoek naar het effect van azithromycine, een antibioticum, werd door 58 van 99 patiënten aangegeven dat hun klachten verminderden. Het niveau van de stof acetylcarnitine was in deze groep ook lager. Het mechanisme van dit effect, dat nog in nader onderzoek bevestigd zou moeten worden, is nog onbegrepen; ook de auteurs geven in hun hypothesen naar aanleiding van deze bevinding niet aan dat ze verwachten dat dit door een effect op een bacteriële infectie zou komen. Retrospectieve onderzoeken hebben in de geneeskunde slechts een zeer beperkte bewijskracht.

Het verloop is variabel en onvoorspelbaar. Na de beginfase vertoont de ziekte deze in de meeste gevallen door de jaren heen een patroon van verslechtering en verbetering. De meesten worden geleidelijk iets beter, een belangrijke minderheid blijft echter ernstig aangedaan.

Bij een subgroep van patiënten die een inefficiënte ATP productie hebben is een verhoging van deze productie effectief. Gemiddeld werd de ATP productie met 44% verbeterd en de klinische klachten verbeterden vergelijkbaar. De behandeling bestaat uit het verhogen van de stoffen die betrokken zijn bij de ATP productie en verminderen van stoffen die de productie schaden. 

In Engeland, België en Nederland is getracht om patiënten te behandelen met een combinatie van cognitieve gedragstherapie en geleidelijke activering. De veronderstelling daarbij is dat men soms niet weet wat de lichamelijke oorzaak van de klachten is. Dat wil echter niet zeggen dat de klachten dus psychisch zijn. Omdat de oorzaak dus onduidelijk is, kan die ook niet behandeld worden met cognitieve gedragstherapie. Wel kan gewerkt worden aan de negatieve gevolgen van CVS. Negatieve gevolgen kunnen angst, boosheid, de uitval op werk en school of vermijding van beweging of juist over-activiteit zijn. Door aan deze negatieve gevolgen te werken kan een verbetering van de klachten worden bereikt. Deze filosofie wordt onder andere aangehangen door het Nijmeegs Kenniscentrum Chronische Vermoeidheid, waar op basis van een biopsychosociaal model met cognitieve gedragstherapie wordt gewerkt. Volgens een Belgische evaluatie-studie leidt deze benadering tot een negatief effect op het functioneren.
Een ander onderzoek concludeert tot positieve effecten op enkele symptomen (vermoeidheid, stemming en lichamelijke fitheid) bij sommige CVS/ME-patiënten maar leidde niet tot een verbetering in cognitieve functies of levenskwaliteit.
Het Nijmeegse model bleek bij een bevolkingsonderzoek wel toepasbaar op psychische vermoeidheid, maar niet op CVS.

Cognitieve gedragstherapie wordt (met een heel andere invalshoek) ook wel gebruikt om het leren omgaan met een chronische ziekte te vergemakkelijken en op die manier de levenskwaliteit te verbeteren. Bij CVS worden er wat dat betreft evenwel betere resultaten gerapporteerd over methoden als "pacing" (afwisseling van activiteit en rust) en envelope (opbouwen van reserve). Hier is nog geen wetenschappelijk onderzoek naar gedaan.

Wetenschappelijk onderzoek naar CVS wordt in Nederland voornamelijk gefinancierd via ZonMw en door het Zorginstituut Nederland. Daarbij is de aandacht tot nu toe vooral uitgegaan naar cognitieve gedragstherapie. Uitvoerder is veelal het Nijmeegs Kenniscentrum voor Chronische Vermoeidheid. De effectiviteit van deze behandeling is nog niet geheel duidelijk. Uit sommige onderzoeken komen negatieve resultaten, andere onderzoeken laten echter ook matig tot positieve resultaten zien. Op kleinere schaal vindt ook onderzoek naar inspanningsintolerantie en naar medicijnen plaats, met name door het CVS Onderzoekscentrum te Amsterdam. Biomedisch onderzoek naar de oorzaken van CVS is in Nederland zeldzaam, evenals wetenschappelijk onderzoek naar praktijkervaringen.

In een kleinschalig fase-II onderzoek, dubbelblind en placebo-gecontroleerd, naar de effectiviteit van Rituximab (merknaam MabThera®) bij 30 me/cvs patiënten bleek dat tien van de vijftien ME/CVS-proefpersonen een vermindering van hun symptomen vertoonden en twee personen volledig herstelden. De studie werd uitgevoerd door twee Noorse oncologen, professoren Øystein Fluge en Olav Mella van het Haukland Universitair Ziekenhuis te Bergen (Noorwegen), en werd op 19 oktober 2011 gepubliceerd in Plosone. Rituximab is een soort antistof die het lichaam zelf B-lymfocyten laat opruimen. De theorie hierachter is dat B-lymfocyten auto-antistoffen aanmaken en daardoor het lichaam ziek maken. Als dit correct blijkt te zijn, dan zou me/cvs een auto-immuunziekte zijn. Volgens Fluge en Mella leidt Rituximab met een vertraging van 2 tot 7 maanden tot een tijdelijke afname van het gehele klachtenpatroon bij twee derde van de patiënten. Nadien kan de behandeling herhaald worden. Na de publicatie van de resultaten van het fase-II onderzoek werd gezocht naar financiering voor fase-III onderzoek met grotere groepen patiënten, waarvan de resultaten binnen een tweetal jaar worden verwacht. Op 28 november 2011 maakte de Noorse regering bekend de studie naar de effecten van Rituximab op me/cvs-patiënten te steunen met een bedrag van 2 miljoen NOK, ongeveer 270 000 euro.

Rituximab is een zwaar geneesmiddel met bijwerkingen. De behandeling met Rituximab is tevens heel duur. Theo Wijlhuizen, cvs/me internist, MC Zuiderzee Lelystad, waarschuwt tegen het gebruik van Rituximab (en/of andere chemotherapieën) bij me/cvs-patiënten. Me/cvs lijkt "in niets" op de aandoeningen waarvoor het medicament wordt voorgeschreven. De kans dat het bij me/cvs dan ook zou werken wordt gering ingeschat, terwijl de bijwerkingen (tot in het derde geslacht) nog onbekend en ernstig kunnen zijn. Met dit soort chemomiddelen zou dus niet de oorzaak van me/cvs aangepakt worden, maar in het gunstigste geval een gevolg, waarbij het middel erger kan zijn dan de kwaal.

Bij een patiënt die klachten heeft van chronische vermoeidheid kunnen de volgende ziekten overwogen worden. Sommige ziekten komen veel voor (depressies, aneamie, schildklierafwijkingen, Diabetes Mellitus), sommigen zijn (zeer) zeldzaam (Myasthenia gravis, SLE, polio). Afhankelijk van bijkomende klachten, leeftijd, geslacht, vaccinatiestatus, etniciteit, buitenlandse reizen, eventuele afwijkingen bij lichamelijk onderzoek en oriënterend laboratoriumonderzoek zijn bepaalde klachten meer of minder waarschijnlijk.


In 2013 bracht het CBO een richtlijn voor CVS uit, in samenwerking met het Nederlands Huisartsen Genootschap, de ME/CVS-Stichting Nederland en de Steungroep ME en Arbeidsongeschiktheid. In deze richtlijn wordt cognitieve gedragstherapie als enige behandeling aanbevolen.

In 1996 kwam het TICA met een richtlijn over het medisch arbeidsongeschiktheidscriterium, met een aparte paragraaf over 'moeilijk objectiveerbare aandoeningen'. Daarin is als leidraad gegeven:
""Het feit dat er geen lichamelijke of psychische oorzaken gemeten of aangetoond kunnen worden betekent niet dat er daarom geen stoornissen, beperkingen en handicaps bestaan."" Deze richtlijn is nog steeds geldig.

Elders zijn richtlijnen voor ME/CVS uitgebracht in Canada, Australië, Engeland, de Verenigde Staten, en Noorwegen.

In 2007 publiceerde de Gezondheidsraad een verzekeringsprotocol voor CVS. Hierin wordt niet gerefereerd aan ME. In dit protocol erkent de Gezondheidsraad CVS als een reële en invaliderende aandoening, met zowel fysieke als cognitieve beperkingen. Vanuit de patiëntenorganisaties is dit protocol niettemin sterk bekritiseerd. De organisaties stellen onder meer dat de omschrijving van het ziektebeeld onherkenbaar is en dat er overdreven aandacht is voor Cognitieve Gedragstherapie. Het protocol zou vanaf 1 januari 2008 door UWV worden gebruikt.


</doc>
<doc id="83140" url="https://nl.wikipedia.org/wiki?curid=83140" title="Medisch rampenplan">
Medisch rampenplan

Een medisch rampenplan is een speciaal (onderdeel van een) rampenplan dat wordt gebruikt bij grote ongevallen en rampen met vele slachtoffers die medische zorgen nodig hebben (zoals vliegrampen, spoorwegongevallen, kettingbotsingen, terroristische aanslagen, ...).

In België heet het medisch rampenplan officieel het Medisch Interventieplan (MIP). Het Hulpcentrum 100/112 (de noodcentrale van de hulpdiensten) is als enige bevoegd om bij grote incidenten formeel het MIP af te kondigen. Daarnaast zijn enkele mensen (zoals de Directeur Medische Hulpverlening (Dir-Med; vroeger DMH), de eerste MUG-arts die bij een ramp aanwezig is, de Federale Gezondheidsinspecteur (FGI) of de arts van wacht van de Federale Overheidsdienst Volksgezondheid) ook bevoegd het MIP af te kondigen, wat het Hulpcentrum 100/112 dan formeel moet bevestigen. De hulpdiensten ter plaatse mogen tevens vragen het MIP af te kondigen. Het MIP wordt per definitie afgekondigd als:
Bij de afkondiging van het MIP stelt het Hulpcentrum 100/112 onder andere de Federale Gezondheidsinspecteur, het Rode Kruis en de Directeur Medische Hulpverlening op de hoogte en zendt het de benodigde hulpdiensten ter plaatse. Per definitie worden er bij de afkondiging van het MIP vijf ambulances en drie MUG-teams ter plaatse gestuurd. Ter plaatse heeft de Directeur Medische Hulpverlening de leiding over de medische interventiediensten; hij neemt tevens deel aan de coördinatie van de interventie in de operationele commandopost (CP-OPS). Het interventieterrein wordt ingedeeld in drie zones: de rode, de oranje en de gele zone. De medische hulpverlening situeert zich in de oranje zone. Medische hulpverleners kunnen enkel in de rode zone aanwezig zijn mits akkoord van de Dir-CP-OPS na overleg met Dir-Med en Dir-BW (zoals voor stabilisatie van levensbedreigde gewonden of pretriage wanneer dit niet bij het overnamepunt kan gebeuren). Elk slachtoffer, ook de niet-gewonden, moet geregistreerd, getrieerd en indien nodig gestabiliseerd worden om zo op de meest efficiënte manier te kunnen worden geëvacueerd.

Indien nodig wordt een Vooruitgeschoven Medische Post (VMP) opgesteld op een veilige plek in de oranje zone, in de nabijheid van een toegangsweg voor de ambulances. In de VMP gebeurt:
Elk slachtoffer krijgt een registratiefiche (METTAG-kaart) met een aantal medische basisgegevens over het slachtoffer. De triage deelt de slachtoffers op in drie categorieën:
In de VMP wordt een lijst bijgehouden van alle (zowel gewonde als niet-gewonde) slachtoffers. Het MIP wordt beëindigd door het Hulpcentrum 100/112 op vraag van de Directeur Medische Hulpverlening of de Federale Gezondheidsinspecteur. Na elke afkondiging van het MIP moeten alle betrokken hulpdiensten een verslag versturen naar de bevoegde gezondheidsinspecteur.

Voor het MIP heeft de FOD Volksgezondheid een overeenkomst met het Belgische Rode Kruis. Het Rode Kruis staat bij deze gebeurtenissen in voor logistieke ondersteuning door middel van de Snelle Interventie Teams (SIT's) die instaan voor bijvoorbeeld de opbouw van een VMP, ondersteunende ambulances wanneer de reguliere ambulancediensten overbelast zijn en de psychosociale opvang. Het Medisch Interventieplan maakt naast het Psychosociaal Interventieplan (PSIP), het Sanitair Interventieplan (SIP) en het Plan Risico’s en Manifestaties (PRIMA) deel uit van het zogenaamd monodisciplinair interventieplan van discipline 2 (de medische, sanitaire en psychosociale hulpverlening).

De belangrijkste twee wetgevende documenten rond de Medische Interventieplannen zijn het koninklijk besluit van 16 februari 2006 betreffende de nood- en interventieplannen en de ministeriële omzendbrief betreffende het Medisch Interventieplan.


</doc>
<doc id="83179" url="https://nl.wikipedia.org/wiki?curid=83179" title="Speeksel">
Speeksel

Speeksel (Latijn: "phlegma"; in oude uitdrukkingen: fluim) is een vloeistof die in de mond aangemaakt wordt door de speekselklieren. De vloeistof bestaat uit water, elektrolyten, slijm (mucines), verschillende enzymen, eiwitten en antistoffen.

Speeksel kan twee verschillende structuren hebben.
Speeksel heeft een pH van 5,5 tot 7,5 (een pH van 7 is neutraal).

Wanneer iemand een lege maag heeft, kan het zien of ruiken van voedsel en zelfs het denken aan voedsel, de speekselproductie stimuleren. Het 'water' loopt dan zogezegd in de mond. Dieren, kleine kinderen, of personen die minder controle over hun kaak- en mondspieren hebben kunnen dan gaan kwijlen. Kwijlen wordt om deze reden tevens met verlangen en seksuele lust geassocieerd, altijd in een negatieve context. Stripverhalen, parodieën en dergelijke tonen dan ook vaak seksueel opgewonden of gefrustreerde mannelijke personen kwijlend, met de tong uit de mond, bij het zien van een aantrekkelijke vrouw. Seksuele opwinding heeft echter geen noemenswaardig effect op speekselproductie.

De hoofdfunctie van speeksel kan worden omschreven als bescherming van mondweefsels. Daarin kunnen de volgende subfuncties worden aangewezen:

Het speeksel heeft een smerende werking, zowel bij het kauwen als bij het spreken. Verder heeft het een bufferende werking waardoor de tanden tegen inwerkende zuren beschermd worden. Het wordt geproduceerd door vele kleine kliertjes in de mond enerzijds en anderzijds vooral door de drie dubbele (rechtse en linkse) speekselklieren namelijk de oorspeekselklieren ("glandulae parotides"), de ondertongspeekselklieren ("glandulae sublinguales"), en de onderkaakspeekselklieren ("glandulae submandibulares"). Deze speekselklieren zijn buiten de mond gelegen en geven het speeksel via een afvoerbuis af aan de mond. Zodra het speeksel in de maag komt, stopt de zetmeelafbraak. De maag heeft een pH van 1. In de maag is de pH te laag om het zetmeelverterend enzym amylase te laten functioneren.

Speeksel van sommige zoogdieren, ook de mens, bevat een eiwit, histatine, dat de genezing van wondjes in de mond bevordert. Spuug zou ook een geneeskrachtige werking hebben waarmee allerlei soorten aandoeningen kunnen worden genezen, zoals snijwonden, zweren en moedervlekken. Speeksel bevat ook andere stoffen waardoor het likken van wonden voor mensen echter niet wordt aangeraden.

De normale gemiddelde dagelijkse speekselproductie bedraagt 500 à 600 ml.

Volgens het volksgeloof geeft in je handen spugen extra kracht. Ook tegenwoordig doen mensen dit nog. Het is echter zo'n ingeburgerde gewoonte dat de meeste mensen zich niet afvragen waar de gewoonte vandaan komt.

Ook zou spugen helpen om de duivel te verjagen. In het Wilde Westen hadden veel bars daarom een kwispedoor.



</doc>
<doc id="83263" url="https://nl.wikipedia.org/wiki?curid=83263" title="Gezichtsverlies">
Gezichtsverlies

Bij gezichtsverlies lijdt men een publieke afgang die afbreuk doet aan de eigen sociale positie. Van gezichtsverlies kan bijvoorbeeld sprake zijn wanneer men beloftes niet kan nakomen, of wanneer men anderszins niet aan verwachtingen van anderen kan voldoen. Gezichtsverlies is daarmee vaak ook een gemoedstoestand van de persoon in kwestie, die het gevolg is van de meningen van anderen.

Iemand die gezichtsverlies heeft geleden wordt door mensen in zijn omgeving in het algemeen met verminderd respect behandeld, voor minderwaardig aangezien of zelfs verstoten. De mate van gezichtsverlies kan samenhangen met de oorzaak. Mensen die ernstig gezichtsverlies hebben geleden kunnen hier zo erg onder lijden dat zij zelfs overgaan tot zelfmoord.

Individuele personen willen voor alles gezichtsverlies vermijden.

In de westerse samenleving kent men het begrip "gezichtsverlies" nauwelijks of niet. Als westerse tegenhanger qua gemoedstoestand kan schuldgevoel genoemd worden. Dit is echter een gevoel dat men "zichzelf" oplegt. In veel Aziatische landen is het vermijden van gezichtsverlies een inherent deel van de sociale interactie. Het is in oosterse culturen bijvoorbeeld soms beter om een leugen te vertellen om de waarheid te verbloemen, dan ongelijk toe te geven en zodoende gezichtsverlies te lijden. Publiekelijk zeggen dat iemand ongelijk heeft of een fout heeft begaan wordt beschouwd als zeer slecht gedrag, want het leidt tot gezichtsverlies. Of de partij nu heeft gelogen of niet maakt niets uit, men wordt geacht het niet te zeggen. Ook in het openbaar boos worden op een ander: zowel degene die boos wordt als degene tegen wie de woede is gericht kunnen gezichtsverlies lijden.

Mensen die opgegroeid zijn in een westerse samenleving hebben of tonen vaak weinig begrip voor het gezichtsverlies van anderen en door onwetendheid of onwil komt het voor dat zij bij interacties met mensen uit of in oosterse landen deze laatsten gezichtsverlies doen lijden. Dit kan bijvoorbeeld door publiekelijk op onvolkomendheden van de andere persoon te wijzen. Vrijwel altijd leidt dit tot onbegrip tussen de twee partijen.





</doc>
<doc id="83308" url="https://nl.wikipedia.org/wiki?curid=83308" title="Additieve kleurmenging">
Additieve kleurmenging

Additieve kleurmenging ontstaat door menging van licht van verschillende kleuren. Door de menging kan een andere kleur ontstaan. Wanneer de drie lichtbronnen met de primaire kleuren rood (R), groen (G) en blauw (B) samenvallen, ontstaat in principe wit (in de praktijk moet de lichtsterkte goed op elkaar zijn afgestemd omdat anders een kleurzweem ontstaat). Additieve kleurmenging wordt onder andere gebruikt bij beeldschermen, waarbij elk van de drie lichtbronnen gevormd wordt door een enkel lichtpunt, een pixel. Voor het oog vallen de bronnen dan samen.

De term "additief" komt van "optellen", wat bij deze vorm van kleurmenging gebeurt. We beginnen zonder licht (zwart), en tellen daar licht met bepaalde kleuren bij op. Dit in tegenstelling tot subtractieve kleurmenging waarbij een of meer kleuren uit het opvallende licht geabsorbeerd worden.

De afkortingen voor de primaire kleuren (R, G en B) bij deze vorm van kleurmenging geven het bijbehorende systeem de naam RGB-kleursysteem.


</doc>
<doc id="83370" url="https://nl.wikipedia.org/wiki?curid=83370" title="Aandachtstekortstoornis">
Aandachtstekortstoornis

Aandachtstekortstoornis of attention deficit disorder (ADD) is een aandoening waarbij een sterk verlaagd vermogen om aandacht voldoende bij activiteiten te houden aanwezig is. Volgens een veelvuldig gebruikt handboek voor de indeling van psychische aandoeningen, het DSM-IV, is ADD een subtype van ADHD (ADHD Predominantly Inattentive Type (ADHD-PI)), en wel het zogenoemde "overwegend onoplettende type, gekenmerkt door een aandachtstekortstoornis en concentratieproblemen". ADD wordt meer dan ADHD in verband gebracht met depressie, angststoornissen en slechte prestaties. Gedragsproblemen staan minder op de voorgrond. Onderzoek toont aan dat ADHD of ADD voorkomt bij 1 tot 4% van alle kinderen en dat zeker een derde deel er ook als volwassene nog last van ondervindt. ADD en ADHD komen voor bij mensen van alle opleidingsniveaus.

Verondersteld wordt dat de hersenen van ADD'ers anders functioneren dan die van niet-ADD'ers. Mensen met ADD hebben een enorme gedachtestroom waardoor ze vaak dromerig of ongeïnteresseerd overkomen op andere mensen. Door deze gedachtestroom kunnen ze zich moeilijk concentreren op de voor het specifieke moment relevante zaken. Het “filter” dat relevante van irrelevante zaken scheidt, werkt minder goed. Mensen met ADD zijn snel afgeleid, rusteloos en vaak impulsief in hun gedrag. Kenmerkend voor ADD is het hebben van meerdere intense stemmingsschommelingen op een dag. Ook slaapproblemen, vergeetachtigheid, ongeorganiseerdheid, een ander tijdsbesef en moeite met het onderhouden van sociale contacten horen er bijna altijd bij. Ook zijn ze vaak overgevoelig voor geluids- en beeldimpulsen. ADD'ers hebben er dikwijls moeite mee een gesprek te volgen in een grotere groep mensen. Men heeft in die situatie moeite zich te concentreren op één gesprek omdat men zich ongewild blijft focussen op alle gesprekken die gaande zijn. Mensen met ADD beschrijven dit probleem soms als ""het luisteren naar een gesprek op de radio, terwijl de uitzending gepaard gaat met heel veel ruis"".

Soms bezitten AD(H)D'ers bijzondere vaardigheden met betrekking tot het snel combineren van informatie en indrukken, probleemoplossend denken, inlevingsvermogen, creativiteit, en ruimtelijk inzicht. Mensen met ADD kunnen in bepaalde situaties hyperfocussen; men is dan extreem geconcentreerd en zich niet bewust van wat er om hen heen gebeurt. Dit hoge concentratieniveau kan leiden tot het ontwikkelen van uitzonderlijke talenten. Omdat veel AD(H)D'ers een lagere prikkeldrempel hebben, zullen ze in bepaalde risicovolle en crisissituaties alerter en beter functioneren, terwijl bij andere mensen de kans op disfunctioneren juist toeneemt.

ADD bestaat uit een verzameling specifieke persoonlijkheidskenmerken met een grotendeels erfelijke oorzaak. Het is geen karaktertrek of opvoedingsfout. ADD wordt door wetenschappers als een neurobiologische stoornis beschouwd: er zijn steeds sterkere aanwijzingen dat (epi)genetisch-biologische factoren een sleutelrol spelen. Met name een tekort aan, en/of onevenwicht in de aanwezigheid van, twee neurotransmitters in de motorische schors en in de prefrontale cortex van de hersenen is kenmerkend. Bij ADHD'ers leidt deze afwijking in de neurotransmitters dopamine en noradrenaline tot aandachtsproblemen, hyperactiviteit en impulsief gedrag. Bij ADD'ers zijn hyperactief en impulsief gedrag in mindere mate aanwezig, of geheel afwezig. Het komt vaak voor dat kinderen met ADHD, naarmate ze ouder worden, minder hyperactief en impulsief gedrag vertonen en in hun volwassen leven getypeerd kunnen worden als iemand met ADD. ADHD, inclusief het subtype ADD, komt bij mannen vaker voor dan bij vrouwen.

In Nederland wordt de diagnose ADD gesteld op basis van een gestructureerde vragenlijst en een concentratietest en er worden, indien wenselijk, ook familieleden of andere direct betrokkenen uitgenodigd voor een vraaggesprek. De uitkomst van de vragenlijst en de gesprekken moeten helderheid geven over ADD. Het onderzoek en de diagnostiek worden over het algemeen uitgevoerd door een psychiater of een psycholoog.

Voor het stellen van de diagnose ADD worden de specifieke DSM-IV criteria van ADHD gebruikt, exclusief hyperactiviteit.

Een volwassene met ADD zal de onderstaande vragen allemaal met "ja" kunnen beantwoorden.

Wanneer deze vragen positief worden beantwoord, zal er een vervolgonderzoek aangeboden worden waarin wordt onderzocht of de klachten niet toch van tijdelijke aard zijn, of gerelateerd aan een andere psychiatrische stoornis (comorbiditeit). Vervolgens zal de onderzoeker met behulp van de vragenlijst met specifieke criteria informatie verzamelen om een diagnose te kunnen stellen.

Een probleem met deze criteria is dat men ervan uitgaat dat deze klachten aanwezig dienen te zijn in alle leefgebieden zoals wonen, werken of in andere situaties waarbij de omgeving bepaalde eisen stelt. Een ander punt is dat men veronderstelt dat de symptomen al in de eerste zeven levensjaren aanwezig zijn. Ze zijn echter bij mensen met ADD in de kleutertijd lang niet altijd goed onderkend. Vooral bij volwassenen die in de jaren zeventig in een tolerante omgeving zijn opgegroeid, zorgden aandachtstekort- en concentratiestoornissen niet altijd voor grote problemen. Daarom worden ze bij een standaard onderzoek soms moeilijk herkend. Bovendien zijn de ouders die betrokken worden bij zo'n onderzoek vaak al op een respectabele leeftijd en is hun informatie niet altijd eenduidig en nauwkeurig. Aangezien ADHD/ADD in meer dan 50% van de gevallen een gevolg is van erfelijke belasting, is de kans groot dat een van de ouders ook een vorm van ADHD heeft. Dit betekent dat in het gezin van herkomst afwijken van de algemene norm niet altijd als een probleem werd ervaren.

ADD in combinatie met dyspraxie wordt ook wel DAMP-syndroom genoemd.

De Nederlandse Gezondheidsraad schatte in het jaar 2000 dat ongeveer 2% van de kinderen tussen de vijf en veertien jaar zulke ernstige symptomen van ADHD of ADD heeft dat specifieke behandeling nodig is. Behalve psycho-educatie om de kennis van alle betrokkenen over ADD te vergroten is een intensieve vorm van indirecte gedragstherapie aangewezen. Dit gebeurt vaak in de vorm van 'parent management training' (PMT) en 'mediatraining' van ouders en leerkrachten. Directe gedragstherapie is voor de lange termijn veel minder effectief gebleken. Bij onvoldoende resultaat kan hieraan een medicamenteuze behandeling worden toegevoegd.

Hoewel methylfenidaat (Ritalin) het meest gangbare middel is, zijn er ook andere middelen die ingezet kunnen worden, zoals atomoxetine (Strattera) en bepaalde antidepressiva. In sommige gevallen kan het aan methylfenidaat verwante dextro-amfetamine worden voorgeschreven. Methylfenidaat kan volgens een voorgestelde richtlijn van het Europees Geneesmiddelenbureau (EMA), de Europese medicijnen autoriteit, uit begin 2009 beter niet langer dan een jaar onafgebroken worden gebruikt omdat er nog te weinig onderzoek is gedaan naar de langetermijneffecten. Het EMA stelt ook dat meer controle nodig is gedurende het gebruik in verband met de kans op bloeddrukproblemen en het verergeren van sommige psychische aandoeningen. Ook dient de groei van lengte en gewicht in de gaten gehouden te worden. Behandeling met methylfenidaat wordt geïnitieerd en gedurende de behandeling gemonitord door een kinderarts die daarbij groei en mogelijke bijwerkingen in de gaten houdt.

Therapeutische effecten en bijwerkingen van medicijnen kunnen per individu verschillen. Dit betekent dat een medicatieadvies altijd maatwerk is. Alleen artsen met een specifieke deskundigheid in ADD mogen een medicamenteuze behandeling starten.

Deskundigen menen dat drugsgebruik door mensen met ADD en ADHD in sommige gevallen een vorm van zelfmedicatie is, waaraan bij een adequate medicamenteuze behandeling niet langer behoefte bestaat.

Sommige behandelaars gebruiken neurofeedback (hersengolftraining) of stellen een speciaal voedselpatroon voor. De effectiviteit hiervan is niet aangetoond.

De gedragsproblemen die nu het label ADHD/ADD hebben werden in 1902 voor het eerst beschreven door de Britse kinderarts George Still (1868-1941).

In 1937 werkte de arts Charles Bradley (1902-1979) in een inrichting voor moeilijk hanteerbare jongens. In plaats van deze jongeren door middel van harde tucht te leren hun gedrag aan te passen, besloot hij het gedrag te beïnvloeden door hen stimulerende medicijnen toe te dienen. Hij had al eerder bij toeval ontdekt dat stimulerende medicatie, die onder andere werd toegepast als middel om af te vallen, een kalmerend effect had op mensen met bepaalde klachten.

In 1947 werd beschreven dat de gedragsproblemen werden veroorzaakt door kleine beschadigingen in de hersenen; minimal brain damage genoemd. Vanaf 1967 werd duidelijk dat er van beschadiging geen sprake was en werd de term minimal brain disfunction (MBD) ingevoerd.
Sindsdien heeft onderzoek naar de stoornis een grote vlucht genomen. Zo werd ontdekt dat er niet altijd sprake is van hyperactiviteit, maar dat er ook een vorm is met alleen aandachtstekort– en concentratiestoornissen: de "attention deficit disorder", oftewel ADD. In de jaren 1970 kwam ook aan het licht dat ADHD geen typische kinderziekte was die rond de puberteit verdween, maar dat zo’n 60% ook als volwassene last bleef houden van de symptomen. Ondanks de resultaten van onderzoek bleven veel leken en deskundigen nog vaak van mening dat AD(H)D een opvoedingsprobleem was dat geen biologische oorzaak had. In psychoanalytische kringen hield men lang vast aan de overtuiging dat AD(H)D een neurotische afwijking was en werd veroorzaakt doordat ouders steeds minder tijd en aandacht voor hun kinderen hadden.

Een grote doorbraak kwam in 1990 toen men bij het vergelijken van PET-scans verschillen in hersenactiviteit ontdekte tussen volwassenen met AD(H)D en volwassenen zonder AD(H)D. Door middel van MRI-scans werden bij later onderzoek nog grotere verschillen ontdekt. Bovendien bleek uit nieuw genetisch onderzoek dat AD(H)D een familiekwaal was die voor ongeveer 75% erfelijk bepaald wordt.

De term ADD (attention deficit disorder) is in 1994 in de vierde editie van Diagnostic and Statistical Manual of Mental Disorders (DSM-IV) formeel gewijzigd in "ADHD predominantly inattentive (ADHD-PI)", maar wordt in de volksmond nog vaak ADD genoemd. Het is een van drie subtypes van aandachtstekort/hyperactiviteitstoornis (ADHD).




</doc>
<doc id="83371" url="https://nl.wikipedia.org/wiki?curid=83371" title="Kleurcodering">
Kleurcodering

Een kleurcodering is enerzijds een manier om veel van de kleuren in de kleurruimte in een set van cijfers om te zetten. Er bestaan verschillende systemen voor deze kleurdefinities. Geen van deze systemen is echter in staat om alle theoretisch mogelijke kleuren te coderen. Wel zijn sommige coderingen in staat om dermate veel kleuren te coderen, dat het voor mensen "lijkt" alsof alle kleuren omvat worden, aangezien de kleurschakeringen in deze coderingen zeer dicht op elkaar liggen. De andere betekenis van "kleurcodering" is het onderscheid maken tussen elementen uit een reeks door middel van een of meer kleuren. Op allerlei gebieden worden deze kleurbetekenissen ingezet.

Het RGB-kleursysteem drukt de kleuren uit als een combinatie van drie primaire kleuren, uitgaande van additieve kleurmenging, Rood, Groen en Blauw. De hoeveelheid van elke primaire kleur die benodigd is om de mengkleur te verkrijgen, wordt uitgedrukt in een getal. Veelal wordt hiervoor het hexadecimale stelsel gebruikt. Het wordt veel gebruikt voor internet toepassingen. HTML herkent deze kleuren.

Het kleurcoderingssysteem CMYK (Cyaan, Magenta, Yellow, Key=Black) is meer geschikt voor subtractieve kleursystemen, zoals met verf en drukinkt.

YUV is de kleurenruimte die in het PAL televisiecodeersysteem wordt gebruikt, dat veel in Europa wordt toegepast. Alternatieve standaarden voor analoge televisie-uitzendingen zijn het Amerikaanse NTSC, en het Franse SECAM.

RAL is een nummersysteem om kleuren van verf en andere coatings vast te leggen. Hierbij is er geen duidelijk verband tussen de nummers en de daadwerkelijke kleur, de kleuren moeten in een catalogus of kleurenwaaier opgezocht worden.

Het Pantone kleursysteem is een soortgelijk systeem als het RAL systeem en wordt vooral in de grafische industrie gebruikt. Kleuren hebben een PMS-codering (Pantone Matching System).

De kleur van het uitgestraalde licht van fluorescentielampen wordt met een aantal twee- of driecijferige getallen aangeduid. Voor lampen in het algemeen en fotografie wordt veel gebruikgemaakt van de kleurtemperatuur, de temperatuurschaal in kelvin, waarbij een lage waarde (rond de 1000 K) in het rode bereik ligt (roodgloeiend) en een hoge waarde (rond de 6000 K) de kleur wit van het zonlicht (witheet) benadert.

In de elektronica worden weerstanden, en soms condensatoren, dioden en spoelen, van een kleurcode voorzien in plaats van getallen om de waarde ervan aan te duiden: de kleurcode voor elektronica. Hier is dus de richting van coderen omgekeerd: een kleur betekent een getalwaarde.

In bibliotheken worden boeken voor beginnende lezers ingedeeld volgens leesniveau, meestal de negen niveaus van het AVI-systeem. Met gekleurde stikkers kunnen kinderen zelf een boek van hun niveau gaan uitkiezen. Voor de eenvormigheid neemt men de volgorde van de kleuren over van de kleurcodering die gebruikelijk is bij de elektronica (zie vorige paragraaf).

In de elektrotechniek worden aders van kabels en lichtnetdraden vaak door middel van kleuren onderscheiden. Hoewel er soms wat is veranderd is de norm hiervoor vrij wijdverbreid. Ook geïsoleerde adereindhulzen worden door middel van een kleurcode onderscheiden.

De betekenis van het verkeerslicht berust op de internationale afspraak dat de drie kleuren de voor iedereen bekende betekenissen hebben. 

In de openbare bibliotheken gebruikt men voor de muziekmedia een codering die bestaat uit de combinatie van twee kleuren, waarmee het genre wordt aangeduid.


</doc>
<doc id="83529" url="https://nl.wikipedia.org/wiki?curid=83529" title="Stichting Bio Kinderrevalidatie">
Stichting Bio Kinderrevalidatie

Bio Kinderrevalidatie was vroeger een revalidatiecentrum voor kinderen in een bosrijk gebied in Arnhem. Het genoot naamsbekendheid in heel Nederland, doordat er in de bioscopen tijdens het voorprogramma vaak een collectebus hiervoor rondging.

Het BIO Kinderrevalidatiecentrum Arnhem is in 1952 opgericht als "Bio-Herstellingsoord" of "Bio-vakantie Oord" door de stichting Bio-Vacantieoord. Deze stichting exploiteerde sinds 1931 in Bergen aan Zee reeds een vakantieoord voor ziekelijke kinderen en kinderen uit arme gezinnen. Het revalidatiecentrum in Arnhem werd opgezet voor de behandeling van poliopatiëntjes. Het centrum was ontworpen door de architecten J.J.P. Oud en zijn zoon Hans Oud.

In 1959 werd het centrum in gebruik genomen als revalidatiecentrum voor kinderen, omdat de behoefte aan een centrum voor de behandeling van poliopatiënten was afgenomen.

Op "Bio" kwamen patiënten revalideren om te leren leven met hun handicap en zich voor te bereiden op de toekomst. Bio Kinderrevalidatiecentrum had 100 gespecialiseerde medewerkers die begeleiding gaven aan gehandicapte kinderen.

Bio had in het verre verleden een vakantieoord in Bergen aan Zee, speciaal bestemd voor bleekneusjes en later voor poliopatiënten, die lichamelijk gehandicapt werden door hun ziekte. Bio had naast de kinderrevalidatie ook een eigen mytylschool, op eigen terrein gebouwd en later uitgebreid tot een grote moderne school, die in 1980 opgeleverd werd. Verder ontwikkelde Bio een aantal afdelingen op het terrein: een eigen manege, orthopedische werkplaats (genaamd naar Gipshut, later overgenomen door O.I.M.), een tuindienst om milieuvoorzieningen op het terrein te onderhouden, en enkele internaten waar gehandicapte kinderen overnachtten. Op een internaat (paviljoen) werkten zes medewerkers als groepsleider(sters) met een groep van acht kinderen om zelfstandigheid te bevorderen evenals redzaamheid in het huiselijke en maatschappelijke leven. Op Bio konden gehandicapte kinderen naast therapieën (fysiotherapie, ergotherapie en logopedie) medische voorzieningen gebruiken om klachten te verhelpen, gepaard aan een bezoek aan de betreffende revalidatiearts. Bio had ook een speciale voorziening voor de ouders van het gehandicapte kind, voor overnachting en verblijf op het terrein. Verder was op het Bio-terrein ook een technische dienst voor reparaties en klussen, zoals reparatie van hulpmiddelen als rolstoelen en scootmobielen.

Na 1992 besloot Bio te fuseren met collega-revalidatiecentra in Arnhem: Klimmendaal en de Johanna Stichting. De revalidatie is later onder de naam RMC Groot Klimmendaal zelfstandig voortgezet. De Bio Mytylschool fuseerde met ander mytylscholen: RSA en Johanna Stichting Mytylschool, onder één naam: Scholen Gemeenschap Mariëndael.

Op dit moment bestaat Bio als stichting Bio Kinderrevalidatie met als belangrijkste functie een vakantiepark voor gezinnen en groepen met (meervoudig) gehandicapte kinderen, op het terrein aan de Wekeromseweg in Arnhem. Daarnaast biedt Bio ook allerlei activiteiten op het terrein voor die gehandicapte vakantiegangertjes en ook is mogelijk dat ze met groepen een uitstapje maken met een aangepaste huifkar in de omgeving van Arnhem.

In 2006 breidde de stichting haar vakantieoord uit en zette ze een wetenschappelijk kenniscentrum op, in samenwerking met het Wilhelmina Kinderziekenhuis te Utrecht. Binnen het kenniscentrum wordt informatie vergaard op het gebied van de hersenplasticiteit, het vermogen van kinderhersenen om voor bepaalde schade te compenseren. Op basis van deze kennis kunnen kinderen met een motorische handicap leren zelf een oplossing te vinden voor de problemen die zij in het dagelijks leven tegenkomen.

Op het terrein van het Bio-vakantieoord bevindt zich ook de Stichting Nationaal Centrum Paardrijden Gehandicapten (NCPG). Deze manege legt zich geheel toe op recreatief en therapeutisch paardrijden voor gehandicapten en werkt zeer nauw samen met Stichting Bio Kinderrevalidatie.


</doc>
<doc id="83665" url="https://nl.wikipedia.org/wiki?curid=83665" title="Kunstgewricht">
Kunstgewricht

Een kunstgewricht is een kunstmatig gewricht dat dient ter vervanging van natuurlijke gewrichten, die door slijtage of ziekte niet meer functioneren.

Kunstgewrichten worden toegepast voor heupen, knieën, schouders,ellebogen enkels en polsen.

Kunstheupen zijn zeer succesvol, gevolgd door knieën, maar ook vervangende kunst- schouders, enkels en polsen winnen terrein. In de rug worden ook versleten of beschadigde (tussen)wervelschijven meer en meer vervangen, maar door de vele zenuwbanen en dergelijke is dat niet zonder risico.

Een kunstheup bestaat uit meerdere componenten; een steel die in het bovenbeen wordt geplaatst en een cup (kom) die in het bekken wordt geplaatst. Op de steel kan een kopje geplaatst worden door middel van een conisch toelopend eind. Het kopje wordt hierop vastgeslagen. er ontstaat dan een koudlas. De doorsnede van dit kopje bedraagt in het algemeen 28 mm. Om het verschil in doorsnede tussen de kom, die vaak minimaal 46 mm is te overbruggen moet in de kom een laag polyethyleen worden aangebracht. Bij gecementeerde heupprothesen is dit niet nodig, zie hieronder.

Een kunstheup gaat in het algemeen zo'n vijftien jaar mee. In de meeste gevallen laat de kunstheup na een dergelijke periode los en ontstaat botverlies. Hierdoor ontstaat pijn en verzwakt het bot. Dit is een reden om de heup te vervangen, hetgeen een grotere ingreep is dan het plaatsen van een prothese als het de eerste keer betreft. Er kan ook slijtage optreden ter hoogte van het contactvlak tussen kopje en kom. Door de losgelaten deeltjes reageert het lichaam met afstotingsverschijnselen waardoor de heup loslaat.

Er bestaat een onderscheid tussen gecementeerde en ongecementeerde heupprothesen. Gecementeerde heupprothesen worden geplaatst door een polymeer, polymethylacrylaat, te gebruiken, dat vergelijkbaar is met tweecomponentenlijm. Deze methode werd al door Charnley gebruikt en is heden ten dage nog de standaard.

Ongecementeerde heupprothesen zijn gemaakt van titanium, een lichaamsvriendelijk metaal. Hierbij wordt geen cement gebruikt maar wordt de prothese zo passend mogelijk in het bot geplaatst nadat dit op maat is gebracht. Het oppervlak van een dergelijke prothese is ruw waardoor het bot de gelegenheid krijgt zich hierop te hechten.

Er zijn meer verschillen in materiaal bij gecementeerde en ongecementeerde heupprothesen. De kom bestaat bij een gecementeerde heup uit polyethyleen en de steel en de kop uit een legering: chroom, kobalt en molybdeen. Bij een ongecementeerde heup bestaat zowel de kom als de steel uit titanium. Het contactvlak tussen kop en kom bestaat in de meeste gevallen uit metaal en polyethyleen. De laatste jaren is metaal op metaal in opkomst. Er komt steeds meer bewijs dat deze methodiek minder slijtage tot gevolg heeft. Langetermijnresultaten ontbreken vooralsnog.

Aan de ontwikkeling is vooral de naam van orthopedisch chirurg prof. dr. Charnley verbonden (± 1975).

In de afgelopen decennia is het inbrengen van kunstgewrichten bij ouderen en ook steeds meer jongere mensen bijna een routine-operatie geworden.

Het materiaal mag uiteraard niet door de lichaamssappen aangetast worden en het metalen deel is daarom vaak vitallium, wat een mengsel is van kobalt, chroom, molybdeen en kleine hoeveelheden andere metalen.
De kunststof delen bestaan vaak uit nylon 66 al of niet versterkt met glasvezel.

In de aanloop werd teflon ingezet, echter dat heeft weliswaar een lage wrijvingscoëfficiënt, maar geen grote drukbestendigheid.

Bekende producenten zijn onder andere Krupp in Duitsland en International Nickel in USA.

Uitwendige vervangers van gewrichten noemt men exoprotheses, bijvoorbeeld de orthese.




</doc>
<doc id="83690" url="https://nl.wikipedia.org/wiki?curid=83690" title="Amyotrofe laterale sclerose">
Amyotrofe laterale sclerose

Amyotrofe laterale sclerose of ALS is een tamelijk zeldzame neurologische ziekte waarbij het belangrijkste kenmerk is dat de motorische zenuwcellen in het ruggenmerg, de hersenstam en de motorische schors van de hersenen afsterven. Daardoor ontstaat progressief krachtsverlies en verlamming, die uiteindelijk tot de dood leidt van de patiënt door verlamming van de ademhalingsspieren. De aandoening wordt soms nog wel de ziekte van Charcot genoemd naar de eerste beschrijver, en in de VS "Lou Gehrig's disease", naar een beroemde honkballer die eraan leed.

De ziekte begint meestal op volwassen leeftijd (gemiddeld 40 tot 60 jaar). De jaarlijkse incidentie (het aantal nieuwe gevallen per jaar) is ongeveer tussen de 1,4 en 3 per 100.000 mensen, en de prevalentie (het aantal patiënten op een bepaald ogenblik) ligt tussen de 4 en 6 per 100.000 mensen. In Nederland zijn er ongeveer 1000 ALS-patiënten; het grootste deel daarvan is man. (man tot vrouw ratio bedraagt 1.5–2:1) Vanaf 65-70 jaar is de incidentie bij vrouwen en mannen gelijk.

Er zijn verschillende typen ALS (tussen haakjes het percentage patiënten met die vorm van ALS):

Er wordt ook een onderscheid gemaakt naargelang de eerste symptomen. Zo verschilt het ziekteverloop bij de zogenaamde bulbaire vorm van ALS, in tegenstelling tot de primaire vorm, in die zin dat de symptomen ervan starten ter hoogte van de motorische innervatie van de bulbaire spieren. Deze omvatten o.a. de nek-, gelaats-, tong- en ademhalingsspieren. De problemen met slikken, praten en uiteindelijk de ademhaling beginnen vroeger en de symptomen in de extremiteiten kunnen zelfs geheel achterwege blijven. De bulbaire vorm kent een slechtere prognose dan de algemene vorm van ALS. 

Zeldzame subvormen:

De oorzaken en het exacte ontstaansmechanisme van zowel de erfelijke als de sporadische vorm van ALS zijn onbekend. Algemeen wordt aangenomen dat het een multifactoriële aandoening is. Dit houdt in dat verscheidene genetische en mogelijke milieufactoren een rol spelen in het ontstaan van de ziekte. 

Er bestaan verschillende hypothesen betreffende de pathogenese van deze ziekte: 

ALS begint vaak met krampen en kleine onwillekeurige spierbewegingen, die een soort golfvormige bewegingen op de huid veroorzaken (fasciculaties). Ze zijn soms pijnlijk, vooral als ze in de kuiten optreden.

Tegelijk met de krampen en fasciculaties of enige tijd later ontstaan ergens in het lichaam spierzwakte en verschrompeling (atrofie) van een of meer spieren. Dit kan bijvoorbeeld een hand of been zijn, maar soms ook in de keel of tong. Soms beginnen de spierzwakte en atrofie in een ademhalingsspier, maar dat is zeldzaam. Meestal begint het mis te gaan in de fijne motoriek van de hand (vingers) of met een klapvoet (parese voetheffers). De spierzwakte en atrofie breiden zich langzaam (meestal van distaal naar proximaal) uit tot andere spieren. Krampen en fasciculaties verdwijnen in spieren die krachteloos worden. Soms zijn spieren (bijvoorbeeld in de armen en benen) enige tijd stijf of spastisch voordat ze slap en krachteloos worden. Deze rigiditeit en spasticiteit treden echter zelden op en zijn daarom geen diagnostisch criterium.

Na verloop van tijd verzwakken ook de keelspieren: het spreken wordt onduidelijk (dysartrie), en spreken en slikken worden later vaak onmogelijk. Bovendien krijgen veel ALS-patiënten in het eindstadium klachten over dwanghuilen en/of dwanglachen (bij het minste of geringste in huilen of lachen uitbarsten). Door aantasting van de ademhalingsspieren kunnen kortademigheid en ademnood optreden. De meeste mensen overlijden uiteindelijk doordat de ademhalingsspieren zo verzwakt zijn dat deze ook uitvallen (al dan niet in combinatie met een longontsteking).

Mensen met ALS verliezen niet hun gezichtsvermogen, gehoor, tastzin, reukzin of smaak. De spieren van de urineblaas en oogspieren worden niet beïnvloed, en evenmin het libido en de seksuele functies. Ook de cognitieve functies blijven onaangetast.

Door de grote overeenkomsten qua symptomen wordt ALS ook wel eens verward met Primaire laterale sclerose (PLS), SMA type III, of PSMA.


Het enige medicijn dat momenteel geregistreerd is voor de behandeling van ALS is riluzol, een middel dat natriumkanalen en de glutamaatreceptor (NMDA-receptor) blokkeert, met als doel de (destructieve) effecten van glutamaat op zenuwcellen tegen te gaan. In de praktijk blijkt dit middel het leven echter slechts enkele maanden te verlengen.

Verder bestaat de behandeling vooral uit verschillende therapievormen zoals fysiotherapie, ergotherapie, en logopedie. Spasticiteit kan behandeld worden met injecties met botulinetoxine of een spierverslapper. Ademhalingsproblemen kunnen verlicht worden door verschillende methoden van mechanische beademing.


ALS is een fatale aandoening. De gemiddelde overlevingstijd vanaf het ontstaan van klinische tekenen van spierzwakte is 4 tot 5 jaar. Langere overleving komt regelmatig voor, ongeveer 15% van de patiënten leven langer dan 5 jaar na het stellen van de diagnose en 5% van de patiënten overleven meer dan 10 jaar. Langere overleving komt voornamelijk voor bij mannelijke en jongere patiënten, met de niet bulbaire vorm van de ziekte. Een beperkt aantal gevallen van remissie is beschreven, met de Britse fysicus Stephen Hawking als bekendste voorbeeld.

Bij de familiale vorm van ALS met een A4V mutatie in het zink superoxide dismutase 1 gen bedraagt de gemiddelde overlevingsduur vanaf het begin van de symptomen amper 12 maanden.
Andere vormen van motor neuron ziektes als PMA, PBP en PLS die niet evolueren in de klassieke vorm van ALS kennen een overlevingstijd van tientallen jaren.
De meest effectieve individuele voorspelling van de overlevingsduur is gebaseerd op de geobserveerde snelheid van de progressie van de ziekte.

In 2014 brachten vele internationaal bekende artiesten, topsporters en andere mediabekende personen het steunen van ALS in de publiciteit door filmpjes van henzelf op internet te plaatsen. In deze filmpjes gooien zijzelf, of een ander, een emmer ijswater over zich heen en doneren ze geld aan stichtingen voor ALS.




</doc>
<doc id="83691" url="https://nl.wikipedia.org/wiki?curid=83691" title="Vlaams Agentschap voor Personen met een Handicap">
Vlaams Agentschap voor Personen met een Handicap

Het Vlaams Agentschap voor Personen met een Handicap (VAPH) werd opgericht op 1 april 2006 en verving het Vlaams Fonds (van "Vlaams Fonds voor de Sociale Integratie van Personen met een Handicap" of afgekort tot "VlaFo"), dat op zijn beurt een afsplitsing was van de toen nog nationale ""rijksdienst voor de sociale reclassering van de mindervaliden"". Het is een Intern Verzelfstandigd Agentschap (IVA) dat de sociale integratie van personen met een handicap (een "blijvende" functiebeperking) bevordert. Het Vlaams Agentschap staat in voor het aspect 'zorg', een Vlaamse materie binnen de gehandicaptenzorg in België. 

Wie een "tijdelijke" beperking heeft, moet zich richten tot een ziekenfonds. 

Andere mogelijkheden zijn de verzekeringsmaatschappij (bij het verwerven van een handicap na een verkeersongeval), de Federale Overheidsdienst Sociale Zekerheid (tegemoetkoming voor personen met een handicap, een parkeerkaart), kinderbijslagkassen voor (verhoogde) kinderbijslag.

Oorspronkelijk (voor de regionalisering van de bevoegdheden) was de zorg voor personen met een handicap een federale materie verspreid over het Ministerie van Sociale Voorzorg (voor wat betreft inkomen), het "Rijksfonds voor de Sociale Reclassering van de Minder-Validen" (arbeid & beroepsopleiding) en het "Fonds voor Medische, Sociale en Pedagogische Hulp aan gehandicapten" (beter bekend als 'het "Fonds 81"') (voor de ambulante, semi-residentiële en residentiële voorzieningen, ook de zorgsector genoemd). 

De grondwetsherzieningen van 1980 en 1988 hadden als gevolg dat de functionele revalidatie van het Rijksfonds naar het RIZIV werd overgeheveld, en de persoonsgebonden materies (zorg, arbeid en beroepsopleiding) onder bevoegdheid van de Vlaamse Regering samen kwamen in het Vlaams Fonds voor de Sociale Integratie van Personen met een Handicap (decreet 27 juni 1990). Het Vlaams Fonds moest administratieve vereenvoudiging, sociale & individuele integratie nastreven. 

In 2006 verschoven de verschillende bevoegdheden in het kader van de herstructurering van de Vlaamse overheid (het BBB of Beter Bestuurlijk Beleid) naar 13 "nieuwe" beleidsdomeinen. 
Binnen het nieuwe 'Vlaams Agentschap voor Personen met een Handicap' (met ingang van 1 april 2006) verhuist de sector 'opleiding en tewerkstelling'. Individuele ondersteuning naar arbeid verhuist naar de VDAB. De Beschutte Werkplaatsen behoren nu tot de bevoegdheid van het Vlaams subsidieagentschap voor werk en sociale economie.

Het Vlaams Agentschap bevordert in Vlaanderen de participatie, integratie en gelijkheid van kansen voor mensen met een handicap, in alle domeinen van het maatschappelijk leven, om hun autonomie en kwaliteit van leven zo goed mogelijk te verwezenlijken.

Het VAPH doet dit via tussenkomsten op vlak van hulpmiddelen en aanpassingen, diensten en voorzieningen die ten dienste staan van personen met een handicap, het persoonlijk assistentiebudget en werk & opleiding (dit laatste niet meer sinds 1 oktober 2008). Ze werkt samen met het Waals en het Brussels Fonds.

De dienstverlening valt uiteen in vier sectoren : individuele materiële bijstand, zorg, mobiliteit en vrijetijdsbesteding. Het Vlaams Agentschap komt financieel tussen op vlak van wonen, onderwijs, inkomen, vrijetijdsbesteding (vrijetijdsbemiddeling), mobiliteit, toegankelijkheid, hulpmiddelen & aanpassingen en via het persoonlijk assistentiebudget (PAB).

Sinds 1 april 2006 is de VDAB (Vlaamse Dienst voor Arbeidsbemiddeling en beroepsopleiding) verantwoordelijk voor werk en opleiding van personen met een handicap. Sinds 1 oktober 2008 moeten personen met een handicap zich inschrijven bij de VDAB om (beroeps)opleiding en hulp bij tewerkstelling aan te vragen.

Behalve individuele dienstverlening ondersteunt het Vlaams Agentschap financieel en logistiek de voorzieningen en instellingen die instaan voor de zorg van personen met een handicap. De beschutte werkplaatsen, oorspronkelijk een deel van de bevoegdheid van het Vlaams Agentschap, zijn sinds 1 oktober 2008 ondergebracht bij het Vlaams Subsidie-Agentschap voor Werk en Sociale Economie.

Het Vlaams Agentschap zet zich op dat vlak tevens in voor kwaliteitszorg, integrale jeugdzorg en voor inclusie.

Het Vlaams Agentschap voert wetenschappelijk onderzoek uit in functie van het beleid aan de basis van de zorg voor personen met een handicap. Onderwijs wordt via lezingen en documentatie indirect en via overleg in functie van ondersteuning van studenten direct gesteund.

Het Vlaams Agentschap tracht zoveel als mogelijk de gelijke kansen van personen met een handicap te bevorderen, en een gelijke behandeling te vragen bij overheden en bedrijven.

Iedere Belg die officieel in Vlaanderen woont, die een handicap heeft, en niet ouder is dan 65, komt in aanmerking.
Een handicap wordt als volgt omschreven:

"Een langdurig en belangrijk participatieprobleem dat te wijten is aan het samenspel van mentale, psychische, lichamelijke of zintuiglijke aard, beperkingen bij het uitvoeren van activiteiten en persoonlijke en externe factoren" (oprichtingsdecreet 1 januari 2006)

Niet-Belgen met een handicap kunnen op bepaalde voorwaarden hun recht doen gelden.

Wie een aanvraag wil doen bij het Vlaams Agentschap, tot tussenkomst, richt zich tot een erkend multidisciplinair team (MDT), dat door middel van een multidisciplinair verslag de aard van de handicap zal vaststellen.

Mogelijke MDT's zijn : een dienst Maatschappelijk Werk van het ziekenfonds, een Centrum voor Leerlingenbegeleiding (CLB), een Centrum voor Algemeen Welzijnswerk, een dienst of centrum voor revalidatie, Centrum voor Gespecialiseerde Voorlichting bij Beroepskeuze, een 
centrum voor observatie, oriëntering, medische, psychologische en pedagogische behandeling van gehandicapten, een dienst kinderpsychiatrie in een ziekenhuis of jeugdkliniek.

Het verslag wordt, samen met het informatieformulier (gegevens ingevuld door de huisarts) met de hulp van de aanvrager opgesteld en doorgestuurd naar de Provinciale Evaluatiecommissie (PEC), die eveneens multidisciplinair is samengesteld. Zij bepalen de handicap, de aard en de mate van ondersteuning die nodig is om optimaal maatschappelijk te functioneren. 

Deze beslissing, positief of negatief, wordt aan de aanvrager meegedeeld. Een negatieve beslissing wordt voorafgegaan door een 'voornemen tot het nemen van een beslissing', waarop beroep mogelijk is.

De individuele dienstverlening valt uiteen in de individuele materiële bijstand, de dienstverlening rond zorg en rond mobiliteit.

Het Vlaams Agentschap kan tussenkomen in de kosten voor hulpmiddelen, aanpassingen of bijstand na advies van het Multidisciplinair Team. 

In de "bijstandskorf" (4 jaar mogelijkheid tot tussenkomst) gaat het om aanpassingen aan de woning, hulpmiddelen voor een betere mobiliteit of vlottere communicatie. De refertelijst van de Vlaamse Gemeenschap vermeldt wat wel en niet in aanmerking komt. 

Het Vlaams Agentschap is residuair. Dat betekent dat eerst alle andere mogelijkheden bij andere instellingen uitgeput dienen te zijn vooraleer het Vlaams Agentschap tussenkomst bij bijvoorbeeld rolwagens. 

Het Kennis - en Ondersteuningscentrum (KOC) staat in voor de informatieverspreiding over hulpmiddelen, biedt ondersteuning bij adviesverlening en kan advies uitbrengen over ergonomische aanpassingen van de werkomgeving. De hulpmiddelendatabank van het KOC, de Vlibank, bevat meer dan 12.000 hulpmiddelen en aanpassingen.

De opvang en begeleiding varieert naargelang de zorgvraag, de thuissituatie en de leeftijd van de persoon met een handicap.

Het persoonlijk assistentiebudget (PAB) is een budget dat het Vlaams Agentschap aan de persoon met een handicap of zijn wettelijke vertegenwoordiger toekent voor de gehele of gedeeltelijke tenlasteneming van de kosten van de persoonlijke assistentie en de organisatie ervan. Het 'rugzak-principe' wordt hier toegepast, dat wil zeggen dat de persoon met een handicap, hij of zij is de budgethouder, kan beslissen over de tussenkomst en hulpverlening die hij wenst. De middelen worden in handen gegeven van de persoon zelf en niet via een (collectief georganiseerde) zorgvoorziening omgezet in hulp en bijstand.

Voor kinderen en jongeren





Voor volwassenen

Vanaf 21 kunnen personen met een handicap ook zelfstandig wonen, in een aangepaste woning en met gebruik van speciale hulpmiddelen. Soms is er ook een persoonlijke assistent.

De mogelijkheden voor volwassenen zijn : 


Contactgegevens van de verschillende voorzieningen voor jongeren en volwassenen per provincie:

Sinds 1 oktober 2008 is de ondersteuning in beroepsopleiding en tewerkstelling gewijzigd.

De volgende wijzigingen zijn gebeurd :




Behalve met ondersteuning van organisaties die aangepaste vrijetijdsactiviteiten organiseren, en vrijetijdsbemiddeling aanbieden, komt het Vlaams Agentschap tussen bij hulpmiddelen om die vrijetijdsbesteding mogelijk te maken. 

Een aantal organisaties is erkend, andere niet maar dragen niettemin bij tot de ontspanning van de persoon met een handicap. 

Er zijn ook stimulansen en initiatieven op regionaal en provinciaal vlak.

Individueel vervoer wordt terugbetaald voor rolstoelgebruikers en mensen die geen 300 meter kunnen stappen door hart - of ademhalingsproblemen of door een motorische handicap. 

De personen met een handicap genieten mogelijk ook tussenkomst bij verplaatsing met het openbaar vervoer, verplaatsing van en naar school en verplaatsing van en naar het werk. Sommigen hebben recht op een parkeerkaart, hulpmiddelen bij verplaatsing en andere vormen van bijstand.

Er bestaan tevens diensten aangepast vervoer.

Kinderen en adolescenten met een handicap volgen, conform de leerplicht, onderwijs in het gewoon onderwijs, het buitengewoon onderwijs, het inclusief onderwijs of het geïntegreerd onderwijs. Verder studeren aan de Hogeschool of Universiteit is ook mogelijk.

Het Vlaams Agentschap kan tussenkomst of ondersteuning bieden voor verplaatsing van en naar de school en persoonlijke assistentie (PAB) in het onderwijs.

De hogeschool en universiteit hebben vaak zelf ook een zorgcoördinator en/of sociale dienst die personen met een handicap begeleiden of 'coachen'.

De persoon met een handicap heeft mogelijk recht op een tegemoetkoming voor personen met een handicap (die bestaat uit twee delen : de inkomensvervangende tegemoetkoming en de integratie-tegemoetkoming), ziekte- of invaliditeitsuitkering, werkloosheidsuitkering en/of (verhoogde) kinderbijslag. Hiervoor kan hij niet terecht bij het Vlaams Agentschap (VAPH), maar wel bij de Federale Overheidsdienst Sociale Zekerheid, voor de tegemoetkoming, voor de tweede uitkering bij de mutualiteiten, voor de derde uitkering bij de RVA, voor de vierde uitkering bij de kinderbijslagkassen..

Toegankelijkheid is een vlag die een grote lading dekt. 

Het Vlaams Agentschap stimuleert toegankelijk openbaar vervoer, toegankelijk reizen/toerisme en toegankelijke gebouwen en woningen.

Binnen de cel 'gelijke kansen in Vlaanderen' van de Vlaamse overheid bestaat eveneens het Vlaams steunpunt voor toegankelijkheid. Elke provincie heeft ook zijn Provinciaal steunpunt voor toegankelijkheid. Deze cel 'gelijke kansen in Vlaanderen" voert een beleid van gelijke kansen uit, sinds 2009 ook voor personen met een beperking. Ze doet dit aan de hand van de open coördinatie methode (OCM) waarbij de Vlaamse Ministeries hun beleid op mekaar afstemmen en mekaar stimuleren in de te nemen maatregelen. 

Toegankelijke websites worden gepromoot en bijgestuurd door 

Het kwaliteitsdecreet voor welzijnsvoorzieningen (ingevoerd door de Vlaamse Regering op 29 april 1997) stelt verhoogde kwaliteitseisen voor elke door het Vlaams Agentschap erkende voorziening. 

Dit houdt onder meer in dat de hulp - en dienstverlening die verstrekt wordt de gebruiker (de cliënt, de hulpvrager) centraal moet staan. 

Respect, recht op eigen overtuiging, klachtenrecht, recht op informatie & inspraak ... de voorziening moet dit kunnen aantonen door een kwaliteitshandboek dat een neerslag is van het kwaliteitssysteem en een kwaliteitsplanning.

In het kwaliteitshandboek staat de beschrijving van het kwaliteitssysteem, de missie & visie, de doelstellingen van de organisatie en de verantwoordelijke van het kwaliteitsbeleid.




</doc>
<doc id="83716" url="https://nl.wikipedia.org/wiki?curid=83716" title="Meticilline-resistente Staphylococcus aureus">
Meticilline-resistente Staphylococcus aureus

De Meticilline-resistente Staphylococcus aureus (MRSA) is een representant van de bacterie "Staphylococcus aureus" die resistent is voor meticilline, een vertegenwoordiger van de groep β-lactam-antibiotica die doorgaans worden gebruikt bij de bestrijding van stafylokokkeninfecties. Vergelijkbare antibiotica zijn cloxacilline en flucloxacilline. Informeel heet MRSA wel ziekenhuisbacterie omdat de MRSA-stammen vooral worden aangetroffen in ziekenhuizen. De reden hiervoor is dat in ziekenhuizen veel antibiotica gebruikt worden.

De eerste keer dat MRSA bij een patiënt werd vastgesteld was in 1959 in het Verenigd Koninkrijk. Dit was al enkele maanden na de introductie van meticilline als antibioticum.

Als een MRSA gevonden wordt in bejaardeninstellingen of ziekenhuizen, dan wordt veelal een quarantaine afgekondigd om verdere verspreiding te voorkomen omdat een infectie met MRSA steeds moeilijker te bestrijden is. Alleen vancomycine lijkt nog een remedie, maar ook daar lijkt resistentie tegen te kunnen ontstaan (bijvoorbeeld vancomycine-resistente enterokokken).

MRSA wordt in toenemende mate ook buiten de ziekenhuizen gevonden en dit kan tot herhaalde infecties leiden. Deze bacteriestammen worden aangeduid met CA-MRSA (Community Acquired). Deze bacteriestammen hebben de Panton-Valentine leukocidine (PVL-)factor verworven; dit gen maakt dat de bacterie een aantal stoffen produceert die de MRSA agressiever en invasiever maakt. Waar HA-MRSA (Hospital Acquired) zich vooral openbaart bij verzwakten en ouderen, veroorzaakt CA-MRSA vooral klachten bij jonge gezonde personen. Deze klachten variëren van steenpuist tot necrotiserende longontsteking.
Er zijn ook PVL-positieve stammen die wel gevoelig zijn voor meticilline, PVL en meticillineresistentie zijn onafhankelijk van elkaar.

Nieuwsberichten meldden in september 2005 dat MRSA gedurende de zomer via varkens besmettingen heeft veroorzaakt onder drie Nederlandse varkenshouders of hun families. Het is de eerste keer dat is vastgesteld dat de antibiotica-resistente bacterie van varken op mens kan worden overgedragen.

Onderzoek aan één geval in Gelderland werd uitgevoerd door de Radboud Universiteit in Nijmegen. Daarbij bleek dat de MRSA, die bij de dochter van de varkenshouder voorkwam, van dezelfde stam was als een MRSA op een varken in het bedrijf. Uit een onderzoek van het Centrum Infectieziektebestrijding en de Nederlandse Voedsel- en Warenautoriteit is gebleken dat de MRSA bij 40% van de varkens voorkomt. Op de kwaliteit van het vlees of op de gezondheid van de varkens heeft de MRSA geen invloed; de besmette varkens worden gewoon geslacht. Ook is gebleken dat ongeveer 25% van de varkenshouders besmet is met MRSA. In de Zembla documentaire van 17 december 2006 werd uitgebreid aandacht besteed aan het voorkomen van MRSA bij varkenshouders.

In november 2012 werd bekend dat op 8% van de Nederlandse vleeskuikenbedrijven de MRSA-bacterie was aangetroffen en dat 9% van de vleeskuikenhouders drager van deze bacterie bleek te zijn, al dan niet zonder ziekteverschijnselen. Bij het personeel van slachtbedrijven liep het percentage op tot 14%. Het betreft vooral de vee-gerelateerde variant, de zogenaamde LA-MRSA. Bij gezonde , niet gehospitaliseerde personen levert deze bacterie meestal weinig risico op. Het intensieve gebruik van antibiotica in zowel ziekenhuizen als in de veeteelt leidt tot het verzamelen van resistentiegenen bij sommige bacteriën. In deze omgevingen worden dan ook hogere aantallen multiresistente stammen aangetroffen. Het ontstaan van multiresistentie wordt toegeschreven aan spontane mutaties en anderzijds aan het verwerven van plasmiden, transposons en integrons die de genetische informatie bevatten voor verschillende mechanismes van antibiotica resistentie. Het veelvuldige gebruik van antibiotica draagt zo bij tot een positieve selectiedruk ten voordele van stammen die een zekere resistentie verworven hebben. Het omkeren van dit proces door bijvoorbeeld het verminderen van het antibiotica gebruik of zelfs het stoppen van het gebruik van een bepaalde antibiotica is zeer moeilijk.

Het is belangrijk dat een patiënt die besmet is met MRSA snel ontdekt wordt en in quarantaine geplaatst wordt. Er worden maatregelen genomen zodat de MRSA zich niet verspreidt naar andere patiënten. Patiënten worden in een ziekenhuis ingedeeld naar risicoklasse:

Bij categorie 1 en 2 worden verschillende maatregelen genomen om te voorkomen dat besmetting van anderen plaatsvindt:

Bij categorie 3 worden geen isolatiemaatregelen getroffen. Wel vindt aanvullend microbiologisch onderzoek plaats en wordt de patiënt bij voorkeur verpleegd in een eenpersoonskamer. Na gebruik van een kamer door een MRSA-positieve patiënt worden vloeren en muren gedesinfecteerd.




</doc>
<doc id="83721" url="https://nl.wikipedia.org/wiki?curid=83721" title="Vancomycine">
Vancomycine

Vancomycine is een natuurlijk glycopeptide-antibioticum waarvan de werking berust op het destabiliseren van de celwand van de bacteriën. Vancomycine is een laatste redmiddel bij besmetting met de ziekenhuisbacteriën Meticilline-resistente Staphylococcus aureus (MRSA), Meticilline-resistente Staphylococcus epidermidis (MRSE) en "Clostridium difficile".

Er bestaan vancomycineresistente enterokokken (VRE) die net als MRSA een complicerende ziekenhuisbesmetting betekenen.


</doc>
<doc id="83730" url="https://nl.wikipedia.org/wiki?curid=83730" title="Syndroom van Cushing">
Syndroom van Cushing

Het syndroom van Cushing ("ICD-10" E24) is een verzameling van klinische tekens en symptomen die veroorzaakt wordt door een te hoog cortisolgehalte in het bloed ("hypercortisolemie"). Dit kan een gevolg zijn van inname van medicijnen die corticosteroïden bevatten, zoals inhalatiecorticosteroïden of huidzalven, of van een te hoge cortisolproductie door de bijnieren of vanuit de hypofyse. 
Cortisol is een hormoon, dat gemaakt wordt in de bijnieren, aangestuurd vanuit de hypofyse.
Het wordt ook wel het 'stresshormoon' genoemd, omdat het vrijkomt bij lichamelijke of geestelijke stress. Het breekt eiwitten af in de spieren, waarbij glucose vrijkomt en daardoor de bij stress benodigde energie.
In de stofwisseling speelt het een rol bij:

Cortisol remt onder meer ontstekingsreacties, en veroorzaakt een stijging van de hoeveelheid glucose in het bloed (hyperglykemie). Het lichaam reageert op het te hoge glucosegehalte door het hormoon insuline te produceren. Het langdurig verhoogde cortisol en de langdurig verhoogde insuline zorgen samen voor een abnormale verdeling van het lichaamsvet. Ook leidt een continu verhoogde productie van insuline uiteindelijk vaak tot suikerziekte (diabetes mellitus). 
Het verhoogde cortisol zorgt ook voor de afbraak van eiwitten in de huid en in het haar en verzwakt zo het bindweefsel. 
Cortisol heeft ook een remmend effect op een ander hormoon, ADH, wat ervoor zorgt dat iemand met het syndroom veel moet plassen (polyurie).




De oorzaken kunnen hun oorsprong hebben in:

Dit zijn de belangrijkste oorzaken van het syndroom van Cushing. Andere oorzaken kunnen zijn gelegen in:

De eerste beschrijving van het syndroom van Cushing gebeurde door Harvey Cushing, die dacht te maken te hebben met één specifieke ziekte die deze symptomen veroorzaakte. Nadien bleken er ook andere oorzaken van het syndroom te zijn. De eerst beschreven oorzaak van dit syndroom, een hypofyse-adenoom met hypersecretie van ACTH, is - een beetje verwarrend - ziekte van Cushing genoemd.


De Nederlandse Vereniging voor Addison en Cushing Patiënten heeft een aantal brochures en boeken over het Syndroom van Cushing uitgegeven.


</doc>
<doc id="83738" url="https://nl.wikipedia.org/wiki?curid=83738" title="Amoxicilline">
Amoxicilline

Amoxicilline is een penicillinederivaat dat als breedspectrumantibioticum veel gebruikt wordt bij velerlei infecties. Amoxicilline behoort tot de geneesmiddelen die penicilline-antibiotica worden genoemd en is actief tegen zowel grampositieve als gramnegatieve bacteriën. De werkzame stof, bètalactam, verhindert de celwandsynthese door de bacterie, waardoor hij zich niet kan vermenigvuldigen.

Penicillinasevormende stafylokokken, "Pseudomonas", indol-positieve "Proteus", "Klebsiella", "Enterobacter" en "Bacteroides" zijn ongevoelig voor amoxicilline. De plasmaspiegel houdt evenredig tred met de gebruikte dosering. Therapeutische bloedspiegels worden bereikt in sputum, slijmvliezen, botweefsel en het oogkamerwater.

Allergische reacties kunnen optreden als gevolg van penicilloïnezuur, een inactieve metaboliet.

Sommige bacteriën maken een enzym, bètalactamase, dat de lactamring in de werkzame stof kan openbreken en zo het antibioticum kan afbreken. Deze bacteriën zijn resistent tegen alle bètalactamantibiotica. Clavulaanzuur bindt zich echter aan bètalactamase en schakelt zo dit enzym uit. Zo verbetert het de werking van de amoxicilline.

Artsen schrijven de combinaties voor bij onder andere: luchtweginfecties (longontsteking, acute bronchitis, middenoorontsteking, bijholte-ontsteking), huidinfecties, sinus pilonidalis (fistel), urineweginfecties, de ziekte van Lyme en hersenvliesontsteking.

Tandartsen gebruiken amoxicilline tegen agressieve vormen van parodontitis.

Amoxicilline wordt onder verschillende benamingen in de handel gebracht: Actimoxi®, Amoxil®, Amoxibiotic®, Amoxicilina®, Pamoxicillin®, Clamoxyl®.
Het combinatiepreparaat amoxicilline/clavulaanzuur wordt naast merkloos onder de merknamen Amoclan, Amoxiclav, Augmentin, Clavucid en Forcid op de markt gebracht en is te verkrijgen als tabletten, oplostabletten, drank, injecties en infusen.
Dierenartsen gebruiken ook de combinatie van amoxicilline met clavulaanzuur, onder het veterinair merk Clavamox, onder andere tegen infecties met de bacterie "Bordetella bronchiseptica", die kennelhoest bij honden veroorzaakt en diverse secundaire bacteriële infecties bij besmetting met niesziekte bij de kat.

Het gebruik van amoxicilline kan ongewenste bijwerkingen hebben. De meest voorkomende zijn huiduitslag, jeuk en maag-darmklachten. Patiënten met chronische darmontstekingen zoals Ziekte van Crohn hebben een verhoogde kans op ernstige diarree als gevolg van amoxicilline. Een andere mogelijke bijwerking is een allergie voor amoxicilline. De symptomen van deze allergie zijn jeuk en huiduitslag.



</doc>
<doc id="83902" url="https://nl.wikipedia.org/wiki?curid=83902" title="Glazuur (biologie)">
Glazuur (biologie)

Het tandglazuur, soms tandemail, adamantine of substantia adamantina genoemd, is de buitenste laag van de tandkroon die rond de dentine gelegen is. Tandglazuur bestaat uit kristalvormig hydroxyapatiet.

Glazuur wordt gevormd door ameloblasten. De ameloblasten maken actief glazuur, wanneer de tand of kies wordt gevormd in het kaakbot. 


Fluorionen kunnen zich binden met beschadigd glazuur, zodat fluorapatiet ontstaat dat als kenmerk heeft dat ze veel meer resistent is tegen zuren, en zo cariës tegengaan. Deze vorm van tandbescherming is te vinden in fluoridehoudende producten zoals fluoridetabletten en fluoridehoudende varianten van tandpasta, mondwater en zelfs keukenzout.

De Nederlandse naam "glazuur" is afkomstig van het Hoogduits "Glasur", afgeleid van "Glas". In het Duits gebruikte men voorheen ook het woord "Glasur" voor "tandglazuur". De vorm glazuur is eventueel ontstaan onder invloed van het woord lazuur. Glas is een harde stof en kwam/komt in verscheidene talen voor in de huidige betekenis van "glas" (Oudengels:"glæs", Hedendaags/Middel-/Oudhoogduits: "Glas" ), maar ook eerder als "barnsteen" (Oudengels: "glær", Latijn: "glaesum", "glesum" of "glessum" ). De oorspronkelijke betekenis was "het glinsterende". Dat is ook terug te zien in de verwantschap tussen "glas" en het Duits "Glanz" en "Gleissen". Het woord gaat terug op een Indo-Germaanse wortel "glê-".

De Romeinen gebruikten zelf het woord "vitrum" voor "glas". Afleidingen van "vitrum" voor "tandglazuur" vindt men terug in het medisch Latijn ("substantia vitrea", "indumentum vitreum" ), het Frans ("substance vitrée" ) en het Engels ("vitreous substance" ).

Daarnaast bestaat er in het medisch Latijn nog "odonthyalus", een woord afgeleid uit de Oudgriekse woord voor glas, ὕαλος, en tand, ὀδούς.

In het Nederlands wordt naast "tandglazuur" ook nog de term "adamantine" gebruikt. Deze term kwam als "substantia adamintina" voor in de uitgaven van de officiële Latijnse nomenclatuur "Nomina Anatomica", goedgekeurd in 1895 in Bazel en in 1935 in Jena. Aanverwante vormen komen voor in het medisch Latijn ("adamantina", "substantia adamantina dentis", "stratum adamantinum", "crusta adamantina", "crusta dentium adamantina" ), het Engels ("adamantine", "adamantine layer" ), het Spaans ("capa adamantina" ) en het Duits ("Adamantin" ). 

Het woord "adamantine" komt in het Oudgrieks voor als het stofelijk bijvoeglijk naamwoord ἀδαμάντινος, "ijzeren/stalen", maar ook overdrachtelijk als "zeer hard". Het is afgeleid van ἀδάμας, dat in twee hoofdbetekenissen voorkomt, namelijk als "gehard ijzer/staal" en als "diamant". Het woord bestaat uit een alpha privans en het werkwoord δάμαω, "zullen temmen" of "overweldigen". Het woord ἀδάμας betekent dan eigenlijk ook "onbedwingbaar". Het werkwoord δάμαω is verwant met Duits "Zähmen", Engels "to tame", Nederlands "temmen", Latijn "domare" ("temmen" ) en Sanskriet "dam-". In het Nieuwgrieks wordt ook de vorm ἀδαμαντίνη voor "tandglazuur" gebruikt.

Ook wordt er in het Nederlands gesproken over "tandemail". Het woord "email" is afkomstig van het Frans "émail", Oudfrans "esmail" / "esmal" van de denkelijke Frankische vorm "smalt", met de betekenis "gesmolten glas". In het Frans wordt nog steeds de term "email" of "émail dentaire" gebruikt voor tandglazuur. Met de toevoeging "en" is het Engelse woord "enamel" (=tandglazuur) ontstaan, via het Oudengels "amel", eveneens afkomstig van "esmail"..

Het begrip "substantia adamatina" uit de "Nomina Anatomica" werd vervangen in de uitgave uit 1955 door "enamelum", gehandhaafd tot en met de laatste uitgave "Terminologia Anatomica" uit 1998. In het klassieke Latijn bestaat echter geen vorm "enamelum". Het eerste deel "en-" kent een overeenkomstige vorm "in-" in het Latijn, maar is zelf is geen Latijn. Van de relevante overige vormen in de moderne talen (Frans: "émail", Spaans: "esmalte", Portugees: "esmalte", Italiaans: "smalto", Duits: "Schmelz" ) lijkt het Neolatijn "enamelum" het meest overeen te komen met het Engelse woord.

Afgeleid van de Oudengelse vorm "amel" zijn ook de namen "ameloblast" en "amelogenesis", ook voorkomend in het Nederlands ("ameloblast" ), het Duits ("Ameloblast" ), het Frans ("améloblaste", "amélogénèse" ), het Spaans ("amelogénesis" ) en het Italiaans ("amelogenesi" ) Het tweede deel van de namen is echter afgeleid van het Oudgrieks βλαστός, "spruit/loot" en γένεσις, "oorsprong/ontstaan".

In de huidige "Terminologia Histologica" (voorheen "Nomina Histologica"), de lijst met officiële Latijnse histologische nomenclatuur, komt de term "ameloblastus" voor, in gebruik sinds de eerste uitgave van de "Nomina Histologica". Als voorkeursterm (en voor het eerst geïntroduceerd) wordt de term "enameloblastus" sinds de tweede uitgave van de "Nomina Histologica" gebruikt. 

Samenstelling met het Oudgrieks ἀδάμας komen echter ook voor buiten de officiële nomenclatuur zoals in het Nederlands ("adamantoblast" ), het Duits ("Adamantoblast" ), het Frans ("adamantoblaste" ) en het Engels ("adamantoblast" ).


</doc>
<doc id="83991" url="https://nl.wikipedia.org/wiki?curid=83991" title="Kleurperspectief">
Kleurperspectief

Kleurperspectief is het verschijnsel dat met kleuren een dieptewerking in een kunstwerk kan worden verkregen.

Een belangrijke toepassing hiervan is het atmosferisch perspectief.



</doc>
<doc id="84029" url="https://nl.wikipedia.org/wiki?curid=84029" title="Gehandicaptenzorg">
Gehandicaptenzorg

Gehandicaptenzorg (ook: zorg voor personen met een handicap of zorg voor mensen met een functiebeperking) is de overkoepelende term voor alle organisaties, diensten en instellingen binnen de gezondheidszorg die als missie de zorg-, hulp- en dienstverlening aan mensen met een functiebeperking hebben.

Zie ook:


</doc>
<doc id="84105" url="https://nl.wikipedia.org/wiki?curid=84105" title="Bucky (röntgenapparaat)">
Bucky (röntgenapparaat)

Een bucky is een onderdeel van een medisch röntgenapparaat. Het is een systeem waarin een cassettelade en een strooistralenraster zijn gecombineerd. Er zijn horizontale en verticale bucky's (tafelbucky en wandbucky) die meestal samen zijn geplaatst in een buckykamer.

Een cassette waarin een röntgenfilm of fosforplaat zit wordt in de cassettelade van de bucky geplaatst. Deze is loodrecht gericht op de stralenbundel uit het röntgenapparaat. Het strooistralenraster bevindt zich tussen de lade en de röntgenbuis. Het raster bestaat uit dunne lamellen die evenwijdig lopen met de stralenbundel. De stralen uit de röntgenbuis worden bijna ongehinderd doorgelaten om zo de achterliggende film te bereiken. Het te fotograferen object (patiënt) komt tussen de bucky en de röntgenbuis.
De door het object verstrooide straling heeft een andere richting dan de uit de röntgenbuis komende straling. Deze zogenoemde strooistralen worden door de lamellen van het strooistralenraster geabsorbeerd. Om te voorkomen dat de lamellen op de foto zichtbaar zijn, wordt het raster tijdens een opname in trilling gebracht.

De strooistralen die op een röntgenfilm vallen belichten wel de film, maar zijn niet beeldvormend. Ze creëren een sluier op de film die het beeldcontrast verlaagt.

Grote/dikke objecten veroorzaken veel strooistralen en daarvoor is het gebruik van een strooistralenraster van groot belang. Voor dunne/kleine objecten is de hoeveelheid strooistralen bijna te verwaarlozen en dan wordt de bucky ook meestal niet gebruikt.
Met de wandbucky worden o.a. opnamen gemaakt van de borstkas en met de tafelbucky o.a. van bekken en buik.
Bij gebruik van een strooistralenraster moet de stralendosis een stuk hoger zijn dan wanneer men zonder raster fotografeert om de vereiste beeldhelderheid te verkrijgen.


</doc>
<doc id="84173" url="https://nl.wikipedia.org/wiki?curid=84173" title="Farynx">
Farynx

De farynx (Latijnse vormvariant: pharynx) of slokdarmhoofd is het bovenste deel van het ademhalings- en spijsverteringsstelsel van veel gewervelden en volgt direct na de neus en mond, vlak voor de slokdarm. Bij zoogdieren is dit de plek waar het spijsverterings- en het ademhalingsstelsel elkaar kruisen. 

De farynx wordt verder onderverdeeld in drie delen. Het hoogste gedeelte, dat zich direct achter de neus bevindt, wordt de nasofarynx genoemd. Het iets lagere, direct achter de mond gelegen gedeelte heet de orofarynx. Nog iets lager bevindt zich de hypofarynx of laryngofarynx, die loopt tot aan de larynx.

De term farynx wordt ook wel gebezigd als synoniem voor keel, alhoewel dit niet helemaal correct is. Het bovenste gedeelte van de farynx - de nasofarynx - wordt nog niet tot de keel gerekend. De keel herbergt verder, behalve het grootste deel van de farynx, ook nog de larynx (het strottenhoofd).

Een ontsteking van het slijmvlies van de farynx, in de volksmond bekend als keelontsteking, heet in medische termen faryngitis.


</doc>
<doc id="84289" url="https://nl.wikipedia.org/wiki?curid=84289" title="Pil van Drion">
Pil van Drion

De pil van Drion is een door de Nederlandse rechtsgeleerde Huib Drion in 1991 voorgestelde hypothetische pil waarmee een (hoog)bejaarde die 'klaar is met leven' op humane wijze een einde aan zijn of haar leven zou kunnen maken op een zelfgekozen tijdstip. De pil zou in de voorstelling van Drion met zekere veiligheidsmaatregelen vrij verkrijgbaar moeten zijn. Deze legale verkoop van de pil zou wat betreft Drion alleen gelden voor mensen van 75 jaar of ouder. 
De pil zou feitelijk uit 2 pillen bestaan. Pil A & Pil B zouden met enkele dagen tussentijd ingenomen moeten worden. Dit zou ertoe dwingen er nog eens over na te denken.
In ruimere zin gaat de discussie over de pil van Drion over het recht (of niet) op zelfdoding.

Een dergelijk medicament bestaat tot op heden nog niet in Nederland.

Voormalig Minister van Volksgezondheid Els Borst (D66) zorgde in de jaren negentig voor ophef in Nederland omdat zij de Pil van Drion wilde legaliseren.

Uit een peiling onder 1000 ondervraagden bleek dat zeven van de tien Nederlanders (74 procent) vindt dat een gecontroleerde verstrekking van de zogeheten ‘pil van Drion’ mogelijk moet worden, zo meldde begin maart 2008 een publiek opinie-onderzoek van Intomart in opdracht van het NCRV-televisieprogramma "Rondom 10". En ook bij een peiling van Maurice de Hond in 2016 bleek dat bij alle politieke partijen in Nederland een meerderheid van de kiezers de beschikbaarstelling van een 'pil van Drion' ondersteunt voor mensen, die hun leven voltooid vinden. Met deze zelfdodingspil zouden ouderen die hun bestaan als ‘afgerond’ beschouwen op een humane manier een eind aan hun leven kunnen maken, ook als zij niet lichamelijk ‘uitzichtloos en ondraaglijk' lijden. 
Een meerderheid (59%) van de bevolking zou zo´n Drion-pil overigens niet zelf als voorzorgsmaatregel in huis halen, aldus een andere uitkomst van dezelfde enquête waarbij duizend personen werden ondervraagd.
De meeste Nederlanders vinden wel dat ouderen die levensmoe zijn het recht hebben een eind aan hun leven te maken. De helft van de bevolking meent bovendien dat hulp bij zelfdoding van ouderen niet langer wettelijk strafbaar moet zijn. Redenen die door Nederlanders vooral worden genoemd om niet langer te willen leven: lichamelijke gebreken, eenzaamheid en het besef dat het leven ‘mooi genoeg’ geweest is. 
De euthanasiewetgeving in Nederland verbiedt niet-ernstig zieke mensen te helpen bij hun dood. Dat mag ook niet als zij ‘genoeg’ hebben van het leven, of in geval van niet-psychisch lijden. Wanneer er sprake is van (ernstig) psychisch lijden kan hier echter wel een uitzondering op worden gemaakt; er moet dan wel sprake zijn van een DSM-classificatie, aldus het Chabot-arrest.



</doc>
<doc id="84448" url="https://nl.wikipedia.org/wiki?curid=84448" title="Slokdarm">
Slokdarm

De slokdarm of oesofagus (alternatieve spelling "oesophagus") is een onderdeel van het spijsverteringsstelsel. De slokdarm is dat gedeelte van het maag-darmkanaal tussen de mond of bek en de maag. Alle zoogdieren en veel andere dieren hebben een slokdarm. 

De slokdarm is bij mensen ongeveer 30 centimeter lang, heeft een gemiddelde diameter van 2 centimeter en begint aan de bovenkant in de farynx of keelholte om te eindigen aan de andere kant bij de maag. Er zijn vier vernauwingen in de slokdarm. De eerste, de bovenste slokdarmsluitspier, ligt op 15 centimeter van de tandenrij. De tweede en derde vernauwingen bevinden zich ter hoogte van respectievelijk de linker bronchustak en de aorta. De vierde vernauwing ligt net boven de overgang van de slokdarm in de maag, op het niveau van het middenrif en wordt de onderste slokdarmsluitspier genoemd. De belangrijkste functie van de onderste slokdarmsluitspier is het afsluiten van de onderkant van de slokdarm, zodat het terugstromen van maaginhoud naar de slokdarm (reflux) voorkomen wordt.

De slokdarm zelf is bekleed met meerlagig niet-verhoornend plaveiselepitheel. De overgang van slokdarm naar de maag wordt gemarkeerd door een verschil in type epitheelcel en wordt de oesophagogastric junction of Z-line genoemd.

Twee spierlagen zorgen voor de peristaltiek van de slokdarm: een binnenste laag (circulair lopend) en een buitenste laag (van boven naar beneden lopend). In het bovenste een derde deel van de slokdarm bestaan deze buitenste spieren uit dwarsgestreepte spieren en in het onderste deel uit gladde spiercellen.


</doc>
<doc id="84453" url="https://nl.wikipedia.org/wiki?curid=84453" title="Glad spierweefsel">
Glad spierweefsel

Glad spierweefsel of textus muscularis levis bestaat uit spiercellen van actine en myosine die in tegenstelling tot dwarsgestreept spierweefsel niet onder de invloed van de bewuste wil samentrekken en dit samentrekken ook veel langzamer doen dan dwarsgestreepte spieren. 

De cellen van het gladde spierweefsel zijn spoelvormig met een centrale kern met daar rond enige organellen zoals het ER, mitochondriën en een golgi-apparaat. Gladde spiercellen zijn omgeven door een basale lamina (behalve ter hoogte van een nexus, die voorkomt op plaatsen waar de cellen op 2nm van elkaar liggen). De contractie van deze spieren is traag, maar daarentegen vrijwel onvermoeibaar.

In het lichaam worden gladde spiercellen onder andere aangetroffen in de wand van het maag-darmkanaal, waar ze de darminhoud transporteren, in de wand van slagaders waar ze bij de bloeddrukregeling en de doorbloedingsregeling betrokken zijn, in de baarmoeder en in de blaas, en in de bronchiën. Ook de pupil wordt door glad spierweefsel aangestuurd.


</doc>
<doc id="84475" url="https://nl.wikipedia.org/wiki?curid=84475" title="Maagbloeding">
Maagbloeding

Een maagbloeding is een gebeurtenis waarbij iemand bloed verliest naar het maag-darmkanaal toe vanuit de maag. 

Bij kleine hoeveelheden bloed blijft dit meestal onopgemerkt; het bloed verteert en wordt met de ontlasting uitgescheiden, die er hoogstens iets donkerder van wordt. Houdt een dergelijk ongemerkt klein bloedverlies lang aan, dan treedt er zoveel verlies van ijzer op dat zich op den duur een ijzergebreks-anemie zal ontwikkelen. 

Bij grotere hoeveelheden ontstaat er een zwarte, kleverige, teerachtige ontlasting met een kenmerkende geur: melena. Een reden om met spoed een arts te raadplegen.

Bij zeer grote bloedingen ontstaan er shockverschijnselen en kan de patiënt ook bloed op gaan braken. Dit is een medisch spoedgeval en de patiënt moet zo snel mogelijk naar een ziekenhuis.

Bij een maagbloeding treedt lang niet altijd pijn op. Bestaat er van tevoren wel pijn dan zal de oorzaak vaak een maagzweer of ontsteking van de maagwand zijn.

De oorzaken variëren van lichte ontstekingen van het maagslijmvlies door gebruik van alcohol, Aspirine of sommige andere geneesmiddelen zoals NSAID's, of door infectie met Helicobacter pylori, tot maagzweren of maagkanker.
Ook kunnen bloedingen uit de twaalfvingerige darm of de slokdarm ontstaan die op het eerste gezicht identieke verschijnselen kunnen geven. Vooral de bloedingen die kunnen ontstaan door het kapot gaan van slokdarmspataders zijn berucht, omdat ze zeer massaal kunnen zijn en lang niet altijd te stelpen. Slokdarmspataders treden vaak op bij cirrose, in welk geval vaak ook de bloedstolling niet goed verloopt.

Het niet langer vergoeden in Nederland van de maagbescherming bij de eerste uitgifte van een NSAID, zou volgens het Instituut Verantwoord Medicijngebruik, in 2013 tot 400 extra maagbloedingen hebben geleid.

De behandeling behoort door opsporing en behandeling van de oorzaak. Vaak zal hiervoor een gastroscopie nodig zijn.


</doc>
<doc id="84499" url="https://nl.wikipedia.org/wiki?curid=84499" title="Herfsttijloos">
Herfsttijloos

De herfsttijloos ("Colchicum autumnale", synoniem: "Colchicum multiflorum"), is een plant uit de herfsttijloosfamilie ("Colchicaceae"). De soort stamt oorspronkelijk uit West-Azië en het Middellandse Zeegebied, maar komt nu in geheel Europa voor, met uitzondering van het noorden. De plant komt vooral voor in bossen, langs duinpaden en in vochtige weilanden. In Nederland is de soort zeldzaam in het wild en gaat achteruit: de soort staat op de Nederlandse Rode lijst.

De Nederlandse naam zou slaan op het nog geen bladeren hebben bij de bloei. De plant is zeer giftig en mag dan ook niet door dieren gegeten worden. Het is een bolgewas dat lijkt op krokussen. De plant bloeit in de herfst, maar de bladeren en vruchten komen pas in het voorjaar tevoorschijn. Het is een zogenaamde droogbloeier. Dat wil zeggen dat de bol tijdens de bloei geen water opneemt en geen wortels en bladeren vormt.

De bloem heeft drie stijlen en zes meeldraden en onderscheidt zich op deze wijze van de krokus. De stempels zijn gebogen en lopen af op de stijlen. Drie meeldraden zijn hoger geplaatst dan de drie andere.

De meest gekweekte herfsttijloos is de oosterse soort "Colchicum" ×"byzantinum", die veel meer en grotere bloemen geeft.

In de volksgeneeskunde werd de plant gebruikt tegen geelzucht. In de Middeleeuwen werd de plant gezien als een toverkruid. Het dragen van de knol zou bescherming bieden tegen tandpijn en tegen de pest.

De herfsttijloos bevat op basis van de massa aan droge stof ('drooggewicht') zowel in de knol als in de bloemen en zaden 0,3-1,2% colchicine, een sterk vergif.

Colchicine, een alkaloïde, is een heel oud ontstekingsremmend middel dat goed tegen jicht werkt. De therapeutische breedte hiervan is echter gering. Er is dus maar een klein verschil tussen een werkzame en een giftige dosering. Ook werd de stof vroeger bij de behandeling van kanker gebruikt. Sporadisch wordt hiervoor nu alleen nog de afgeleide stof demecolcine gebruikt.

Colchicine wordt nog regelmatig gebruikt bij de behandeling van hartziekten, vooral om recidive van acute pericarditis te voorkomen.

Er was een tijd dat kinderspeelgoed vooral door de natuur werd aangereikt. In de zaaddozen van de herfsttijloos rammelen de zaden. Kinderen plukten deze zaaddozen wel. Die werden dan een levensgevaarlijk rammelaartje. Sommige kinderen aten de zaden en overschreden de dodelijke dosis colchicine. De dodelijke dosis wordt geschat op circa 20 mg. Eén zaad bevat ongeveer 4 mg colchicine.

In de plantenveredeling wordt colchicine gebruikt voor het verdubbelen van het aantal chromosomen. Op deze manier werden vooral in het verleden tetraploïde planten ontwikkeld, zoals tetraploïd Engels raaigras "Lolium perenne", dat gebruikt wordt voor de inzaai van weiland.


</doc>
<doc id="84514" url="https://nl.wikipedia.org/wiki?curid=84514" title="Centrum voor Gespecialiseerde Voorlichting bij Beroepskeuze">
Centrum voor Gespecialiseerde Voorlichting bij Beroepskeuze

Een Centrum voor Gespecialiseerde Voorlichting bij Beroepskeuze (CGVB) is in Vlaanderen een voorziening, erkend door het Vlaams Fonds, die een diagnose stelt over de arbeidscompetentie, en werkzoekende personen met een handicap advies geeft op vlak van beroepskeuze. 

De persoon met een handicap kan er terecht voor vragen rond werken en wonen. Een team van medewerkers zoekt samen met hem of haar de meest geschikte oplossingen op het vlak van opleiding, werk op de open en beschutte arbeidsmarkt, inschakeling in arbeidstrajectbegeleiding, dagactiviteit, gepaste opvang en woonvormen. 

Alle niet-schoolgaande personen met een verstandelijke, motorische, psychische, zintuigelijke of andere functiebeperking kunnen er terecht. De CGVB's werken samen met voorzieningen en diensten zoals de mutualiteit (het ziekenfonds), het Vlaams Fonds, de Vlaamse Dienst voor Arbeidsbemiddeling en Beroepsopleiding, de (sociale dienst van de) Beschutte Werkplaats, het Centrum voor Beroepsopleiding, het ATB, het OCMW, het revalidatiecentrum, het CLB en (de sociale dienst van) het ziekenhuis.


</doc>
<doc id="84667" url="https://nl.wikipedia.org/wiki?curid=84667" title="Arteriosclerose">
Arteriosclerose

Arteriosclerose of slagaderverharding (Oudgrieks ἀρτηρία "artería" = slagader en σκλήρωσις "sklérōsis" = verharding) is een degeneratie van het weefsel van de wand van slagaders. Door deze verharding, voornamelijk van de tunica intima, vermindert de elasticiteit van de slagaders. Hierdoor kunnen ze zich moeilijker aanpassen wanneer er een groter debiet wordt gevraagd, zoals tijdens inspanning. De verkalking van de wand ontstaat wanneer plaque van vetstoffen zich afzet tegen de binnenwand van de slagader, ophoopt en de normale bloedstroom vertraagt of belemmert. Dat plaque vernauwt de bloedvaten en kan een aneurysma (een zwelling of uitstulping in de slagader) veroorzaken. Dat aneurysma kan scheuren.

De meest frequente vorm van arteriosclerose is atherosclerose. Deze twee worden ten onrechte vaak met elkaar verward. Atherosclerose is een verharding die specifiek wordt veroorzaakt door een atheroomplaat.

Arteriosclerose komt meestal eerst voor in been en voet. Calciumafzetting in de vaatwand draagt bij tot de vernauwing en verharding van de slagader. Als de slagader helemaal wordt afgesloten door dit proces, spreekt men van arteriosclerosis obliterans. Arteriosclerose komt frequent voor bij oudere mensen. Arteriosclerose komt alleen voor in de slagaders die onder hoge druk staan.

Risicofactoren zijn:


</doc>
<doc id="84682" url="https://nl.wikipedia.org/wiki?curid=84682" title="Echte kamille">
Echte kamille

Echte kamille ("Matricaria chamomilla") is een plant uit de composietenfamilie ("Asteraceae"). De soort komt overal in Europa voor en wordt op grote schaal geteeld in Hongarije en Oost-Europa. De botanische naam "Matricaria" is afgeleid van de Latijnse woorden "mater" wat moeder en "caria" wat zorg betekent. "Chamai" betekent grond en "millon" appel.

Het geslacht kamille ("Matricaria") onderscheidt zich van het geslacht schubkamille ("Anthemis") doordat bij kamille de stroschubjes in het bloemhoofdje afwezig zijn. Stroschubjes zijn de vliesjes die zich tussen de verschillende buisbloempjes bevinden.

De echte kamille heeft meestal een vrij sterke geur. De plant is eenjarig, kan 20-40 cm hoog worden en bloeit van mei tot eind september. De bloem heeft een witte stralenkrans van lintbloemen en vijftandige buisbloempjes. De witte lintbloemen buigen aan het eind van de bloei naar beneden. De hoofdjes zijn tamelijk lang gesteeld.

Linnaeus nam in 1753 vijf soorten op in het geslacht "Matricaria". Twee daarvan, "M. parthenium" (moederkruid) en "M. argentea" (nu "Tanacetum sericeum" (Adams) Sch. Bip.), worden al lang niet meer tot dit geslacht gerekend maar tot "Chrysanthemum" "sensu lato". De overige drie zijn "M. maritima", "M. chamomilla" en "M. recutita". Op grond van de beschrijvingen die Linnaeus citeerde is de eerste de reukeloze kamille, de laatste is de echte kamille. Onder "M. chamomilla" zijn in 1753 verwijzingen te vinden naar beschrijvingen waarvan sommige betrekking hebben op de reukeloze kamille, andere op de echte kamille. In 1755 corrigeerde Linnaeus dit in de tweede druk van zijn Flora Suecica, door alle elementen die verwezen naar de reukeloze kamille te verplaatsen van "Matricaria chamomilla" naar "M. inodora", en door de diagnose zodanig aan te passen dat die beter overeenkwam met de echte kamille. Aan "Matricaria recutita" gaf hij de overbodige nieuwe naam "M. suaveolens". In de tweede druk van Species plantarum (1763) en in zijn latere werken bleef Linnaeus bij die veranderingen. Al snel concludeerden de meeste auteurs dat "M. chamomilla" en "M. suaveolens" dezelfde soort waren, waardoor de naam "Matricaria chamomilla", als oudste van die twee, in zwang raakte voor de echte kamille.

Als voor een taxon twee namen tegelijk geldig gepubliceerd worden, zoals in het geval van "Matricaria chamomilla" en "M. recutita", dan is het volgens de regels van de ICN (voorheen ICBN) formeel zo dat de eerste auteur die een keuze tussen de twee maakt, gevolgd moet worden. Volgens Applequist was de eerste die dit deed Visiani in 1844, toen die "M. recutita" in de synonymie van "M. chamomilla" plaatste.

Hoewel de naam "Matricaria chamomilla" lange tijd in zwang was voor de echte kamille, hebben in de twintigste eeuw verschillende auteurs betoogd dat de naam "M. recutita" gebruikt zou moeten worden, gezien de onduidelijkheid in de protoloog van "M. chamomilla", en omdat die laatste naam daardoor feitelijk niet meer was dan een synoniem voor "M. maritima". In 1974 wees Grierson "Clifford Herbarium 415 Matricaria 1" (BM) aan als lectotype voor de naam "M. chamomilla". Daarmee is de naam "Matricaria chamomilla" L. ondubbelzinnig verbonden aan een specimen dat (een jong exemplaar van) de echte kamille vertegenwoordigt. Met de naam gefixeerd aan een type en de keuze tussen twee beschikbare en even oude namen gemaakt, is de geldige naam voor de soort in "Matricaria" dan "Matricaria chamomilla" L.

Onduidelijkheid over het type van het geslacht "Matricaria" leidde ertoe dat de echte kamille ook wel in een ander geslacht werd geplaatst, als de opvatting van een auteur was dat de soort niet in hetzelfde geslacht als de reukeloze kamille thuishoorde. In 1925 wees M.L. Green "M. chamomilla" aan als lectotype van het geslacht maar in 1961 wees E.G. Pobedimova die keuze af omdat de diagnose ervan (in Species plantarum, 1753) in strijd was met de beschrijving door Linnaeus van het geslacht (in Genera plantarum ed. 5, 1754), en wees "M. recutita" aan als typesoort. Inmiddels is "M. recutita" vastgelegd als "typus conservandus" van het geslacht "Matricaria" in Appendix III van de ICN. Zolang "M. chamomilla" en "M. recutita" als synoniemen worden beschouwd, kan de echte kamille dus uitsluitend in een ander geslacht worden geplaatst als het hele geslacht "Matricaria" komt te vervallen.

Echte kamille komt voor op open, vochtige tot droge, betreden of omgewerkte grond. Wat de zuurtegraad of bodemtextuur betreft, is de soort weinig kieskeurig. Omdat een groot gedeelte van de zaden in de bodem lang kiemkrachtig blijft, domineert echte kamille dikwijls de pioniersbegroeiing in het eerste jaar na braakligging van de akker. Eenzelfde verschijnsel doet zich frequent voor op plaatsen waar hopen teelaarde zijn gedeponeerd. Verder komt echte kamille voor in beschadigde of recent aangelegde bermen, in tuinen en plantsoenen en allerlei open, jonge begroeiingen. Tijdelijk kan de soort een opvallende plaats innemen in pas aangelegde graslanden of gazons.

Van de gedroogde echte kamille wordt thee gezet voor onder meer mondspoeling. Door het hogere percentage blauwe azuleen en bisabolol heeft de olie ontstekingsremmende eigenschappen en wordt deze in zalfjes verwerkt. De etherische olie wordt met stoomdistillatie uit de bloemhoofdjes gewonnen. Verder komen talrijke flavonen en flavonolen in de plant voor. De bittere smaak wordt veroorzaakt door sesquiterpeenlactonen.

In het volksgeloof in de middeleeuwen was de werking van de plant het grootst als hij voor Sint Jan werd geplukt. Na die datum zou hij schadelijk zijn bij gebruik, omdat hij door heksen zou zijn besprenkeld. Ook zou de plant heksen weghouden als hij aan het huis werd gehangen.

Zere-ogenbloem, kleine kamille, Duitse kamille, veldkamille, epelijn.


</doc>
<doc id="84835" url="https://nl.wikipedia.org/wiki?curid=84835" title="Alveolen">
Alveolen

Alveolen, alveoli (enkelvoud: "alveolus") is een algemene term uit de anatomie voor een holte of put. Het kan verwijzen naar de volgende specifieke structuren: 


</doc>
<doc id="84883" url="https://nl.wikipedia.org/wiki?curid=84883" title="Ademhaling">
Ademhaling

De ademhaling is het proces van de uitwisseling van gas (vaak in de vorm van zuurstof) tussen een organisme en zijn directe omgeving. 

Afhankelijk van het organisme verloopt de manier van ademhaling anders. Bij mensen en andere zoogdieren verloopt de ademhaling primair via de neus. 

Men spreekt soms ook over celademhaling wanneer men het over de dissimilatie heeft in een cel (een vorm van stofwisseling).



</doc>
<doc id="84888" url="https://nl.wikipedia.org/wiki?curid=84888" title="Ademhaling (dier)">
Ademhaling (dier)

De ademhaling of respiratie dient bij elk organisme voor de uitwisseling van gassen. Dit is noodzakelijk voor de verbranding. Bij dieren zien we verschillende ademhalingssystemen. 

Bij de zoogdieren treffen we vaak één paar longen aan. Zoogdieren hebben, evenals vogels, een constante lichaamstemperatuur en hebben een hoge ademhalingsfrequentie om hun relatief hoge metabolisme van voldoende zuurstof te voorzien.

Vogels verbruiken tijdens het vliegen veel energie en hebben daardoor een grote behoefte aan gaswisseling. Zij beschikken over een stel longen en een paar luchtzakken die afwisselend in- en uitademen, zodat er een voortdurende gaswisseling mogelijk is via de longen die op dat moment geïnflateerd zijn.

Alle amfibieën hebben als larve kieuwen, die de meeste soorten weer verliezen tijdens de metamorfose zodat ze op volwassen leeftijd over een stel longen beschikken waarmee geademd kan worden. Alle kikkers hebben longen, op één soort na; van de alleen op Borneo voorkomende soort "Barbourula kalimantanensis" is pas in 2008 ontdekt dat het dier geen longen heeft en als enige kikker uitsluitend door de huid ademt. De meeste kikkers en padden kunnen ook zuurstof door de huid opnemen, zo kunnen ze in de winter, ingegraven in modder, maanden onder water blijven en ook soorten die sterk op een leven in water zijn aangepast hebben hier voordeel bij. De klauwkikker ("Xenopus laevis") heeft een specialisatie bestaande uit een rij zuurstofopnemende cellen aan iedere flank, die eruitziet als een hechting.

Bij de salamanders zit het anders; alle soorten hebben longen, behalve de soorten die behoren tot de familie longloze salamanders (Plethodontidae), waarbij longen ontbreken. Omdat 378 van de 560 soorten salamanders tot de familie Plethodontidae behoort, zijn de facto de meeste soorten salamanders afhankelijk van huidademhaling. De longloze salamanders zijn echter niet aan water gebonden, maar hebben zich aan vochtige, terrestrische habitats aangepast. Alle soorten uit de andere 8 families zijn soms sterk aan water gebonden maar moeten regelmatig ademhalen aan de oppervlakte. 

Een bijzonderheid is neotenie, waarbij de salamander in volwassen vorm toch zijn juveniele kenmerken behoudt, zoals de kieuwen. Dit is een voordeel bij soorten die veel in het water leven. In principe kan neotenie bij soorten uit verschillende families voorkomen, de zes soorten uit de familie Proteidae zijn allemaal neoteen en behouden de kieuwen.

Reptielen hebben meestal twee longen, iedere groep heeft zo zijn aanpassingen en beperkingen, voortkomend uit de anatomie en levenswijze. 


Bij vissen vindt de gaswisseling onder water plaats, ze halen zuurstof door middel van kieuwen uit het water. Een aantal soorten moet continu blijven zwemmen om voldoende water langs de kieuwen te voeren om de benodigde zuurstof te verkrijgen, andere soorten zuigen water aan door de bek of keel te openen zoals haaien of soorten die doodstil op de bodem liggen. Door de holte te sluiten wordt het water weer naar buiten geperst. 

Het water wordt door de mond en de kieuwen langs haarvaten gevoerd. Deze haarvaten nemen zuurstof op uit het water en geven koolstofdioxide af.
Het water wordt door de kieuwspleten weggevoerd.

Geleedpotigen kunnen zowel een tracheeënstelsel hebben als kieuwachtige structuren. 

Spinachtigen (Arachnida) zijn de bekendste groep van de Chelicerata. Het is echter de enige groep waarvan alle soorten op het land leven. Spinnen hebben zogenaamde boeklongen, zo genoemd vanwege de gestapelde en gevouwen structuur van de weefsels in de ademhalingsorganen. De enige in het water levende soorten komen uit geslacht "Argyroneta"; deze houden net als de insecten lucht vast door de fijne lichaamsbeharing; ze leven onder water in een luchtbel welke door een fijnmazig spinnenweb wordt vastgehouden. De andere vier groepen van de Chelicerata, de zeeschorpioenen, zeespinnen (wel 8 poten maar geen spinnen), degenkrabben en de uitgestorven groep van zeeschorpioenen zijn zonder uitzondering in zee levende dieren en hebben kieuw-achtige ademhalingsorganen. 

Kreeftachtigen leven meestal in zee, de soorten die wel eens op het land komen, zoals heremietkreeften, sommige vlokreeftjes en veel krabben, bezoeken regelmatig de zee. Soorten die volledig op het land zijn aangepast, zoals de landpissebedden, behouden deze kieuw-achtige organen en zijn afhankelijk van een constante hoge vochtigheidsgraad. 

Duizendpotigen, waartoe de miljoenpoten en de duizendpoten behoren, zijn de enige groep van geleedpotigen waarvan geen enkele soort in het water leeft. Vrijwel alle soorten verdrinken ogenblikkelijk in de kleinste plasjes water.

Insecten vormen de grootste groep van de geleedpotigen, deze zijn vrijwel zonder uitzondering landbewonend. Insecten hebben op elk segment aan weerszijden een opening (stigma) die toegang geeft tot een trachee, via deze openingen in het uitwendige skelet diffundeert zuurstof door buizen tot vlak bij de cellen. Alle soorten die als imago in het water leven moeten daarom een luchtbel op het lichaam meenemen om over een voorraadje zuurstof beschikken. De lucht wordt op de huid vastgehouden door fijne haartjes of onder de voorvleugels. Sommige waterwantsen hebben hiertoe een uitwendig, op een steekorgaan lijkende ademhalingsbuis, zoals de staafwants en de waterschorpioen.

De larven van een groot aantal in of bij het water levende insecten echter, hebben kieuwachtige structuren, dit geldt zowel voor de larven van waterkevers, alle libellen en waterjuffers (Odonata) en veel soorten groot- en netvleugeligen (respectievelijk Megaloptera en Planipennia).


</doc>
<doc id="84890" url="https://nl.wikipedia.org/wiki?curid=84890" title="Ademhaling (plant)">
Ademhaling (plant)

De ademhaling bij de plant:

Een plant kan assimileren en dissimileren.

Onder invloed van het zonlicht kunnen bladeren koolstofdioxide (CO) (g) en water (HO) (l) omzetten in glucose (CHO) (s) en zuurstof (O) (g) (assimilatie of fotosynthese). Tijdens de nacht vindt bij gebrek aan zonlicht enkel het omgekeerde plaats (dissimilatie of ademhaling). Hier wordt glucose dankzij zuurstofgas omgezet in koolstofdioxide en waterdamp. Deze dissimilatie vindt natuurlijk overdag ook plaats daar de plant dan ook ademt of dissimileert alleen is overdags de aanmaak van zuurstof door assimilatie groter dan de opname van zuurstof voor dissimilatie.

Respiratie is een essentieel levensproces in planten. Het is noodzakelijk voor de synthese (aanmaak) van essentiële metabolieten, waaronder sachariden, aminozuren en vetzuren, alsook voor het transport van mineralen en andere opgeloste stoffen tussen verschillende cellen.

Gasuitwisseling vindt in de bladeren plaats via de huidmondjes die in contact staan met de holtes van het sponsparenchym van het blad. Bij de stengels en wortels gebeurt dit door lenticellen. Soms komen in de stengels en wortels ook holten voor, die de gasuitwisseling bevorderen.

Er is sprake van verstikking indien de gasuitwisseling wordt belemmerd, zoals bij bedekking van blad met een dikke laag stof.



</doc>
<doc id="84906" url="https://nl.wikipedia.org/wiki?curid=84906" title="Extremiteit">
Extremiteit

Een extremiteit is een deel van het lichaam (van mens of dier) dat "uitsteekt" ten opzichte van de rest. Bij de mens zijn ledematen en extremiteiten synoniem. 

Een lidmaat of ledemaat is een aan de romp hangend onderdeel van het lichaam dat door spieren bewogen kan worden en dat uit verscheidene geledingen bestaat.

Ledematen zijn:

Meestal wordt het meervoud, "ledematen", gebruikt. Let wel: het enkelvoud "lidmaat" kan ook 'lid van een kerk' betekenen.

Behalve ledematen zijn er in het dierenrijk veel andere extremiteiten. 


Bij insecten zijn een heleboel extremiteiten mogelijk, zoals:

Extremiteiten zijn vaak belangrijk voor het determineren van een soort. Dat is logisch omdat juist de extremiteiten zo goed zichtbaar zijn.


</doc>
<doc id="84950" url="https://nl.wikipedia.org/wiki?curid=84950" title="Narcolepsie">
Narcolepsie

Narcolepsie is een neurologische afwijking die gekenmerkt wordt door onweerstaanbare perioden van slaap en slaapstoornissen in het algemeen.
De huidige opvatting is dat het een auto-immuunziekte is die het hypocretinerge systeem selectief afbreekt. 

Het bekendste kenmerk van narcolepsie is een overmatige behoefte gedurende de dag te slapen, zelfs na voldoende nachtrust. Men heeft van een narcolepsiepatiënt dan ook vaak de indruk dat deze persoon te allen tijde zomaar in slaap kan vallen. In werkelijkheid is de stoornis complexer en verschillen de verschillende symptomen in frequentie en sterkte per patiënt. 

Iemand die aan narcolepsie lijdt, valt gemakkelijk in slaap en heeft last van onbedwingbare slaapaanvallen. Dit kan gebeuren op ongepaste tijden en plaatsen. De slaapaanvallen kunnen gedurende de dag met of zonder waarschuwing voorkomen en kunnen onweerstaanbaar zijn. Deze aanvallen kunnen verschillende keren per dag voorkomen. De slaperigheid kan lange tijd aanhouden. Bovendien is de nachtrust vaak versnipperd doordat de persoon vaak wakker wordt. Kortom, mensen met narcolepsie zijn overdag wel wakker, maar kunnen niet wakker blijven, en 's nachts vallen ze wel in slaap, maar ze kunnen niet in slaap blijven. Drie andere klassieke symptomen van narcolepsie, die echter niet bij alle patiënten voorkomen, zijn:




Mensen zonder narcolepsie kunnen ook overmatige slaperigheid overdag, slaapverlamming en hypnagogische hallucinaties hebben. Kataplexie komt eigenlijk alleen maar voor bij narcolepsie.

In de meeste gevallen is het eerste symptoom van narcolepsie dat optreedt een bovenmatige en overweldigende dwang overdag te slapen. Na maanden of jaren kunnen de overige symptomen mogelijk tegelijkertijd optreden. De ontwikkeling van narcolepsie kan per persoon verschillen in ernst en volgorde van de symptomen. Ongeveer 20 tot 25 procent van de mensen met narcolepsie heeft alle vier de symptomen. De drang overdag te gaan slapen blijft over het algemeen voor de rest van het leven. Dit geldt over het algemeen niet voor de overige symptomen.

De symptomen van narcolepsie, vooral overdag slapen en kataplexie, worden vaak zo erg dat ze ernstige verstoringen veroorzaken in zowel het sociale als het professionele leven van de persoon met narcolepsie.

Wanneer iemand wakker is, vertonen de hersengolven een bepaald ritme. Wanneer een persoon in slaap valt, worden de hersengolven langzamer; dit stadium in de slaap heet de non-rapid eye movement (NREM)-slaap. Na ongeveer een half uur geven de hersengolven een actiever patroon hoewel de persoon in een diepe slaap is. In dit stadium dromen mensen. Het wordt gekenmerkt door snelle oogbewegingen (rapid eye movement of REM).

Bij narcolepsie zijn de volgorde en de lengte van de NREM en de REM-stadia gestoord. De REM-slaap treedt niet zoals gebruikelijk op na het NREM-stadium. Narcolepsie is dus een ziekte waarbij de REM-slaap op abnormale tijdstippen voorkomt. Sommige aspecten van de REM-slaap, zoals spierverslapping, slaapverlamming en levendige dromen, komen bij mensen die aan narcolepsie lijden op andere tijdstippen voor. Tijdens een aanval van kataplexie komt bijvoorbeeld spierverslapping voor. Tijdens het ontwaken of het in slaap vallen kunnen slaapverlamming en levendige dromen voorkomen.

Dat de hersenen niet de normale stadia van het sluimeren en de diepe slaap volgen, heeft een aantal consequenties:

Narcolepsie wordt in verband gebracht met een beschadiging aan de hypothalamus. Hierdoor wordt er minder van het eiwit hypocretine of orexine gemaakt. Bij een grote groep, zo niet bij alle, mensen met narcolepsie is dit verminderd of niet meer aanwezig. De cellen in het eigen lichaam vallen de hypocretinecellen aan want ze zien deze als een vijandelijk binnentredend celmateriaal. Het staat inmiddels vrijwel vast dat een gen-variant hieraan ten grondslag ligt.

Narcolepsie kan ook worden veroorzaakt door een verwonding of tumor en wordt dan aangemerkt als secundaire narcolepsie. Deze vorm van narcolepsie is veel zeldzamer.
Na gebruik van antipsychotica kan narcolepsie optreden.
In Zweden en Finland is narcolepsie bij kinderen aangetoond als bijwerking van het vaccin Pandemrix. Dit middel werd gebruikt bij de Mexicaanse grieppandemie in 2009. Ook kinderen uit Verenigd Koninkrijk, Ierland, Spanje en Italië kregen de aandoening enige tijd na de inspuiting. In 2011 waarschuwt EMA voor een toename van narcolepsie na vaccinatie met het Pandemrix vaccin., In Nederland is narcolepsie gerapporteerd bij 20 kinderen, waarvan 19 peuters, na inenting tegen de Mexicaanse griep. In eerste instantie sprak het Bijwerkingen Centrum Lareb van slechts acht kinderen met narcolepsie, waarvan bij slechts vier van deze kinderen narcolepsie een gevolg kan zijn van de inenting. Bij vier andere kinderen waren de symptomen van narcolepsie reeds aanwezig voorafgaand aan de inenting. Ook was in Nederland eerder nog geen epidemiologisch verband gevonden tussen vaccinatie en een toename in narcolepsie.

De diagnose is eenvoudig wanneer alle symptomen van narcolepsie aanwezig zijn. Het wordt echter moeilijker wanneer slaapaanvallen niet vaak voorkomen en de kataplexie niet of nauwelijks aanwezig is.

Voor het vaststellen van narcolepsie zijn er verschillende testen, de polysomnografie en de multiple sleep latency test (MSLT). Deze worden door een slaapspecialist in een slaaplaboratorium uitgevoerd. Bij de polysomnografie worden de hersenactiviteit en een aantal zenuw- en spierfuncties continu gemeten gedurende de nachtrust. Met deze test kunnen ook andere slaapstoornissen ontdekt worden.

Bij de tweede test (MSLT) geeft men tijdens de dag de patiënt de gelegenheid om de twee uur te slapen gedurende 20 minuten. Hierbij wordt de inslaaptijd gemeten en de REM-latentietijd (tijd tussen inslapen en eerste REM-fase). De slaaptechnicus gaat eveneens na of er zogenaamde SOREM's (Sleep Onset REM's: het onmiddellijk overgaan van waaktoestand naar REM-Slaap) optreden. Indien er twee of meer SOREM's optreden tijdens 5 MSLT testen, kan dat een aanwijzing zijn voor narcolepsie.

Het bepalen van de hoeveelheid hypocretine wordt gedaan middels een ruggenprik. Hiermee is met grote zekerheid vast te stellen of iemand narcolepsie heeft.

Begin 2010 ontdekten onderzoekers van de universiteit van Lausanne dat narcolepsie hoogstwaarschijnlijk een auto-immuunziekte is. Het lichaam reageert tegen het eigen eiwit Trib 2, dat vooral in zenuwcellen zit die het slapen en waken reguleren.

Er zijn mensen met narcolepsie die een strak slaapritme aanhouden en overdag op vaste tijden rusten. Voor hen kan dit voldoende zijn om gedurende de overige tijd wakker te blijven zonder onbedwingbare slaapaanvallen.
Veel patiënten gebruiken antidepressiva als medicatie. Een enkele keer wordt ook een stimulerend middel voorgeschreven. De resultaten zijn wisselend. Bijwerkingen kunnen zo ernstig zijn dat om die reden van gebruik moet worden afgezien. 

Medicatie wordt met verschillende doelstelling voorgeschreven, het gaat nooit om genezing maar altijd om symptoombestrijding.



De behandeling bestaat vaak uit een mix van bovengenoemde middelen, het resultaat is wisselend.



</doc>
<doc id="84961" url="https://nl.wikipedia.org/wiki?curid=84961" title="Myalgische encefalomyelitis">
Myalgische encefalomyelitis

Myalgische encefalomyelitis (ME) betekent met spierpijn (myalgie) gepaard gaande ontsteking van ruggenmerg (myelitis) en/of hersenen (encefalitis).

Patiënten ervaren een invaliderende, op inspanning volgende lichamelijke en mentale vermoeidheid, spierpijn, griepachtige malaise, abnormale uitputting die niet verdwijnt door slaap, en andere symptomen waaronder verlies van concentratie en korte-termijn-geheugen, slaapstoornissen, dyslexie, balansverstoring, gevoeligheid voor licht en lawaai alsook alcoholintolerantie, stemmingswisselingen, zicht- en maagproblemen - de symptomen wisselen en fluctueren.

De diagnose myalgische encefalomyelitis dateert uit 1956 toen kort na elkaar diverse uitbraken van de ziekte hadden plaatsgevonden en bij enkele autopsies ontstekingen in hersenen en ruggenmerg werden geconstateerd. Voor die tijd was als diagnose (epidemische) neuromyasthenie gebruikelijk. De Canadese wetenschapper geeft als enkele eerdere diagnoses die min of meer hetzelfde ziektebeeld beschrijven atypische poliomyelitis en musculaire reumatiek (, 1681). Beschrijvingen van het ziektebeeld gaan, aldus Hyde, terug tot papyrus-fragmenten van 1900 en 1400 v.Chr.

De diagnose ME werd - met de doorgaans weggelaten toevoeging "benign" (goedaardig) - in 1969 opgenomen in de ziekteclassificatie van de Wereldgezondheidsorganisatie, waar het tegenwoordig staat gerangschikt onder postviraal vermoeidheidssyndroom in het hoofdstuk 'overige hersenaandoeningen'. In Nederland wordt door onder meer het UWV gebruikgemaakt van de CAS-code, die van de WHO-classificatie is afgeleid, waar ME met de code N690 staat vermeld als ziekte van het zenuwstelsel.

In Japan is de ziekte bekend geworden onder de naam "low natural killer cell syndrome", naar een veel voorkomende afwijking.

Nadat het CDC in 1994 een relatief eenvoudig te hanteren set van criteria voor de "werkdiagnose" chronisch vermoeidheidssyndroom (CVS) had geïntroduceerd raakte de diagnose ME in het wetenschappelijk onderzoek in onbruik; vrijwel al het onderzoek op dit gebied vond sindsdien plaats bij mensen die voldoen aan deze criteria voor CVS. Een uitzondering hierop was het werk van de Nightingale Research Foundation. Sinds 2007 was de internationale specialistenorganisatie IACFS/ME, in navolging van veel patiëntenorganisaties, voorstander van het gebruik van de gecombineerde aanduiding ME/CVS.

In 2011 verschenen voor het eerst internationale consensus-criteria voor ME. De auteurs koppelen de ziekte niet langer aan CVS. In de ICD-10-CM van december 2011 heeft CVS een andere diagnosecode dan ME.

Myalgische encefalomyelitis ontstaat in veel gevallen na een acute infectie, hoewel sommige patiënten een langzaam, sluipend begin ervaren. Ook bloedtransfusies en vaccinaties zijn met het ontstaan van de aandoening in verband gebracht.

Er is steeds meer bewijs voor een relatie met bepaalde veelvoorkomende virussen, waaronder herpesvirussen zoals het Epstein-Barrvirus, maar ook enterovirussen zoals Coxsackie B en poliovirussen. Bij een onderzoek in 2007 werden bij 82% van de volgens CVS-criteria onderzochte patiënten enterovirussen aangetoond in maagbiopten. Bij vrijwel alle patiënten werd een milde chronische ontsteking geconstateerd.

Fysieke en mentale stress kunnen de aandoening verergeren.

De ME Vereniging Nederland schat het aantal Nederlandse ME-patiënten op minstens 14.000, afgaand op onderzoek in Engeland.
Dit is in verhouding tot schattingen voor andere westerse landen. Het aantal gevallen lijkt groter dan toen de naam ME werd geïntroduceerd. Byron Hyde verklaart de toename van het aantal patiënten uit het terugdringen van poliomyelitis.

Volgens praktijkgegevens is de kans om ME op te lopen het grootst tussen de 30 en 40 jaar. Ongeveer 4 op de 5 ME-patiënten is vrouw. Beroepen met veel nabije contacten, zoals leerkracht en verpleegkundige, schijnen een hoger risico op te leveren, maar ME treft mensen van alle leeftijden en sociaal-economische milieus. Uit wetenschappelijk onderzoek komen verder geen factoren naar voren die de kans op ME vergroten.

De onderstaande diagnoses worden soms ten onrechte voor ME aangezien. Andersom worden bij ME soms ten onrechte de diagnoses lupus en MS gesteld, maar ook psychiatrische diagnoses zoals overspannenheid of burn-out.

(Onder andere) de volgende aandoeningen komen met enige regelmaat als secundaire diagnoses bij ME-patiënten voor. Daarentegen is ME niet als secundaire diagnose bij een andere aandoening bekend.

Het verloop is variabel en onvoorspelbaar. Na de beginfase vertoont de ziekte deze in de meeste gevallen door de jaren heen een patroon van verslechtering en verbetering. De meesten worden geleidelijk iets beter, een belangrijke minderheid blijft echter ernstig aangedaan.

Er is geen geneeswijze bekend; behandelingen gericht op diverse symptomen helpen sommige patiënten. Het lijkt erop dat degenen die vroeg zijn gediagnosticeerd, en voldoende rust nemen in de acute fase van de ziekte en bij terugvallen het meest herstellen. Overmatige inspanning kan de symptomen verergeren.

In Nederland bestaan nog geen specifieke richtlijnen voor ME. In 1996 publiceerde het TICA een richtlijn over het medisch arbeidsongeschiktheidscriterium, met een aparte paragraaf over 'moeilijk objectiveerbare aandoeningen' waartoe ME werd gerekend. Daarin staat als belangrijkste leidraad: ""Het feit dat er geen lichamelijke of psychische oorzaken gemeten of aangetoond kunnen worden betekent niet dat er daarom geen stoornissen, beperkingen en handicaps bestaan."" Deze richtlijn is nog steeds geldig.

12 mei, de geboortedag van Florence Nightingale, is Wereld ME dag, een dag waarop stilgestaan wordt bij de gevolgen van ME. Rond deze datum wordt sinds 1992 internationaal actiegevoerd om meer aandacht voor ME en andere neuroimmunologische aandoeningen.

In zowel België als Nederland bestaan diverse patiëntenorganisaties voor ME, CVS en/of fibromyalgie, met soms sterk verschillende opvattingen over de betekenis van deze aanduidingen. In Nederland sluit de ME Vereniging Nederland aan bij de internationale ziekteclassificatie, terwijl de ME/CVS-Stichting Nederland ME beschouwt als een verouderde term voor CVS. Op 29 oktober 2013 diende een groep patiënten een petitie met bijna 54.000 handtekeningen in bij de Tweede Kamer, bedoeld als burgerinitiatief. Daarin wordt onder meer gevraagd om erkenning van ME en CVS als twee afzonderlijke aandoeningen.


</doc>
<doc id="85158" url="https://nl.wikipedia.org/wiki?curid=85158" title="Orthodontie">
Orthodontie

Orthodontie is een specialisme in de tandheelkunde dat zich bezighoudt met het optimaliseren van de stand van tanden in de kaken door middel van beugels. De term "orthodontie" komt van de oud-Griekse woorden "orthos" (recht) en "odous" (tand).

De uitwerking van de orthodontie is in het dagelijks leven te zien door de beugels die mensen dragen en waarbij via haakjes en elastiekjes permanente trek- en drukkrachten op de gebitsdelen wordt uitgeoefend tot de gewenste stand is bereikt. Hierbij moet in jaren gedacht en gerekend worden. Tijdens de behandeling moet de patiënt de beugel meestal dag en nacht dragen ('actieve behandelingsperiode'). Tijdens deze periode is regelmatige controle en/of bijstelling van de beugel noodzakelijk. Daarna wordt de beugel vaak alleen nog 's nachts gedragen ('retentieperiode'). Deze laatste periode is ervoor bedoeld om de tanden en kiezen na de behandeling zo goed mogelijk in de gecorrigeerde stand vast te laten groeien. Tegenwoordig worden er echter ook vaak kleine metalen draadjes (spalkjes) achter de tanden geplaatst om het gebit na een beugelbehandeling in de goede stand vast te houden. 

Wanneer het om een beugel gaat die in de mond gedragen wordt, dan spreekt men van een 'intraoraal apparaat'. Deze kan vast (vaste beugel) of uitneembaar (losse beugel) zijn. Wanneer de beugel buiten de mond loopt spreekt men van een 'extraoraal apparaat' (buitenbeugel). De meest bekende buitenbeugel is de zogenaamde nekbeugel. De keuze van de beugel bepaalt de orthodontist op grond van onderzoek van de patiënt, gebitsmodellen, foto's en röntgenfoto's. Ook worden er röntgenfoto's van het hoofd gemaakt, waaraan allerlei metingen worden verricht (cefalometrie).

De afgelopen jaren wordt een nieuw type beugel populair onder volwassenen. Het gaat daarbij om een uitneembare beugel die wordt geproduceerd op basis van een 3D-model van de tanden. Met behulp van speciale computersoftware kan de behandeling dan al vooruit worden gepland. De plastic "trays" van de gebitsmodellen worden vervolgens voor iedere stap geproduceerd met behulp van 3D-printer.

De patiënt draagt de zogenaamde "clear aligners" gedurende 20 tot 22 uur per etmaal. Alleen tijdens het eten worden ze kort even uitgedaan. Om de twee weken wisselt de patiënt ze om voor een nieuw setje en daarmee worden de tanden en kiezen weer iets verder de juiste kant op geschoven.

Fabrikanten voor dit type beugel zijn bijvoorbeeld ClearCaps en Invisalign uit de VS. In Nederland is Perfectsmile een aanbieder van Clearcaps en Comfortho van Invisalign.

Het meest geschikte tijdstip om een orthodontische behandeling te starten verschilt van persoon tot persoon. Het hangt af van de soort afwijking, de doorbraak van de definitieve tanden, van de de groei van het kind. Vaak zijn er reeds vroeg tekenen dat een behandeling nodig zal zijn, zoals bij duim- en vingerzuigen, ruimtegebrek in het wisselgebit, ontbrekende tanden, mondademhaling, moeilijkheden bij het spreken of kauwen of het foutief op elkaar passen van boven- en ondertanden. 

Er bestaat geen leeftijdslimiet op een orthodontische behandeling. Bepaalde afwijkingen kunnen alleen bij het groeiende kind gecorrigeerd worden, maar vele orthodontische problemen zijn ook bij volwassenen behandelbaar.

Orthodontie heeft een rijke geschiedenis. De Etrusken, een volk dat voor de Romeinen van de 8e tot de 4e eeuw voor Christus in midden-Italië leefde, maakten al beugels die van goud waren gemaakt. De Parijse tandarts Pierre Fauchard geeft in 1728 voor het eerst een beschrijving van een vastzittende beugel. In de Verenigde Staten bestaat orthodontie al sinds 1900 als specialisme. De uitneembare blokbeugel - activator is de officiële term voor deze beugel - is in 1902 door de Franse mondarts Pierre Robin voor het eerst beschreven. Destijds werd deze beugel niet van plastic maar van rubber uitgevoerd. In 1911 is door de Amerikaanse orthodontist Edward Angle de voorloper geïntroduceerd van de tegenwoordig veel toegepaste vaste beugel, waarbij slotjes op de tanden en kiezen vastgemaakt zijn. Vanaf 1959 werd de vaste beugel door de Nederlandse orthodontist Kees Booy in Nederland en diverse andere Europese landen geïntroduceerd.

In Nederland is orthodontie in 1953 officieel erkend als specialisme. De fulltime specialistenopleiding na de tandheelkunde studie duurt 4 jaar en kan aan de universiteiten in Amsterdam, Groningen en Nijmegen worden gevolgd. De titel 'orthodontist' is beschermd. Een tandarts algemeen practicus mag ook orthodontische behandelingen uitvoeren. Meestal zal hij zich echter tot de simpelere orthodontische behandelingen beperken.

Een orthodontische behandeling wordt niet altijd vergoed door de zorgverzekeraars.

In België werd orthodontie pas in 2001 officieel erkend als specialisme. Na een vijfjarige voltijdse opleiding tot tandarts (tandheelkunde studie) volgt een specialistenopleiding van 4 jaar voltijds. Dit omvat een theoretische vorming en vooral een zeer uitgebreide klinische stage. Dit kan onder andere aan de Universiteiten in Gent en Leuven. De Vrije Universiteit Brussel (VUB) te Brussel fungeert als een extern stagecentrum voor de klinische stage. De titel 'tandarts specialist in de Orthodontie of orthodontist' is beschermd. Een algemeen tandarts mag ook orthodontische handelingen uitvoeren. Veel algemeen tandartsen verwijzen hun patiënten voor orthodontische behandeling door naar de specialist. Deze manier van samenwerking garandeert de best mogelijke verzorging.

Een orthodontische behandeling wordt beperkt vergoed. Een aanvraag voor verzekeringstegemoetkoming dient te gebeuren voor de 15de verjaardag. Sommige ziekenfondsen voorzien een verhoogde tussenkomst in de aanvullende vrije regeling of bieden een bijkomende verzekering aan.



</doc>
<doc id="85160" url="https://nl.wikipedia.org/wiki?curid=85160" title="Orthodontist">
Orthodontist

Een orthodontist (soms ook "beugeltandarts" genoemd) is een tandarts-specialist in de orthodontie die na afronding van de tandheelkundestudie een 4-jarige fulltime-specialistenopleiding aan de universiteit heeft gevolgd. Een orthodontist houdt zich bezig met het bestuderen van de vorm, groei en ontwikkeling van het gebit en de kaken en het optimaliseren van de stand van het gebit en de kaken door middel van beugels (orthodontie). De termen orthodontist en orthodontie komen van de oud-Griekse woorden "orthos" (recht) en "odous" (tand).

Orthodontisten werken meestal samen met verschillende medewerkers in een eigen praktijk. In nauwe samenwerking met andere specialisten zijn orthodontisten ook vaak betrokken bij de behandeling van patiënten met aangeboren afwijkingen van het gezicht (zoals hazenlip of schisis), kaakgewrichtsaandoeningen en vernauwingen van de bovenste luchtwegen (snurken en obstructieve slaapapneu).

In Nederland is orthodontie in 1953 officieel erkend als specialisme. De opleiding kan aan de universiteiten in Amsterdam, Groningen en Nijmegen worden gevolgd. De titel "orthodontist" is beschermd.

In België is orthodontie in 2001 officieel erkend als specialisme. De opleiding kan alleen aan de Universiteiten gevolgd worden. De titel van tandarts specialist in de orthodontie of "orthodontist" is beschermd.



</doc>
<doc id="85283" url="https://nl.wikipedia.org/wiki?curid=85283" title="Doofheid">
Doofheid

Doofheid is het niet of zeer slecht kunnen horen. Een dove wordt ook wel "auditief beperkt/gehandicapt" genoemd. De term "gehoorgestoord" die vroeger nog wel eens werd gebruikt is vanwege de negatieve bijklank ("gestoord") niet meer zo gangbaar.

Doofheid kan erfelijk zijn, of veroorzaakt worden door een ziekte of een ongeval. Voorbeelden van erfelijke vormen doofheid zijn het Syndroom van Usher, Syndroom van Waardenburg en de Ziekte van Van Buchem. In sommige families komt de erfelijke doofheid meerdere generaties voor, soms tot de 17e generatie. 5% van dove kinderen heeft twee dove ouders, nog eens 5% heeft 1 dove ouder. In geïsoleerde gebieden of in bepaalde geloofsgemeenschappen kan doofheid relatief vaker voorkomen als gevolg van inteelt. Voorbeelden van doofheid veroorzaakt door ziekte zijn hersenvliesontsteking, oorontsteking en rodehond tijdens de zwangerschap. Doofheid kan ook veroorzaakt worden door medicijnvergiftiging, tumoren, tympanosclerose of veroudering.

Verder kan doofheid veroorzaakt worden door langdurige en/of veelvuldige blootstelling aan harde geluiden.

Er is een progressief verlies van de mogelijkheid om hoge frequenties te horen bij een toenemende leeftijd. Dit staat ook bekend als presbyacusis. Veelal begint dit al in de vroege volwassenheid, maar meestal stoort het dan nog niet bij het volgen van gesprekken.

Doofheid kan worden onderscheiden in prelinguale doofheid en postlinguale doofheid.

Prelinguaal doven zijn doof geboren of op zeer jonge leeftijd doof geworden (voor het derde levensjaar). Prelinguaal doven maken vaak gebruik van een eigen gebarentaal, die een andere grammatica heeft dan de gesproken taal. Wel is het zo dat veel Nederlandse of Vlaamse prelinguaal doven Nederlands als tweede taal beheersen, met name schriftelijk.

Postlinguaal doven zijn pas op latere leeftijd doof geworden (na het derde levensjaar). Ze gebruiken daarom vaak Nederlands met Gebaren (NmG) in plaats van Nederlandse Gebarentaal (NGT) of Vlaamse Gebarentaal (VGT). Ze voelen zich in het algemeen minder gelukkig en meer geïsoleerd van de horende wereld dan prelinguaal doven.

De onderstaande tabel geeft diverse gradaties van slechthorendheid en doofheid die onderscheiden kunnen worden:
Wanneer het binnenoor eenmaal beschadigd is, is herstel in het algemeen niet meer mogelijk. Wel is het mogelijk om - in het geval van gedeeltelijke doofheid of slechthorendheid - een (sterk) gehoorapparaat te gebruiken, wat het geluid versterkt alvorens het aan het oor aan te bieden. Met het nog aanwezige restgehoor kan de dove dan eventueel toch nog voldoende geluid waarnemen om spraak te kunnen verstaan.

In gevallen waarin het middenoor niet meer functioneert, maar de gehoorzenuw, de auditieve cortex en het auditieve geheugen nog intact zijn, kan een cochleair implantaat (CI) uitkomst bieden. Ruim 80 procent van alle jonge dove kinderen tot 8 jaar en slechts 3 a 5 procent prelinguaal dove oudere kinderen en dove volwassenen zijn geïmplanteerd. Bij 30 procent van plots- en laatdoven is een CI geïmplanteerd. Een CI kan vanaf de zevende maand worden aangebracht. De dovencultuur biedt weerstand tegen het CI, omdat het deze cultuur bedreigt in het voortbestaan.

Gentherapie lijkt een veelbelovende ontwikkeling. Bij experimenten in 2005 slaagde men erin om met een genetisch gemanipuleerd virus bij cavia's nieuwe haarcellen te laten groeien in het binnenoor. De cavia's kregen 50 tot 80% van hun oorspronkelijke gehoor terug. Verdere experimenten zullen nog vele jaren duren, waardoor deze techniek voorlopig niet kan worden toegepast op mensen.

Door een toenemende kennis van het menselijke DNA slaagt de medische wetenschap er in, om door middel van prenataal onderzoek bij de foetus doofheid in een vroeg stadium te diagnoseren. Er zijn ca. 400 genetische varianten van erfelijk bepaalde doofheid, een deel hiervan kan via screening gediagnosticeerd worden. Deze kennis is al met succes in de praktijk toegepast om bij IVF te voorkomen dat ouders met een erfelijke aanleg voor doofheid een doof kind kregen. Een aantal activisten uit de (internationale) dovengemeenschap voert een actieve lobby voor een (nationaal) beleid om deze vorm van screening vrijblijvend te houden, o.a. om te vermijden dat meer zwangerschappen met foetussen met een auditieve beperking tussentijds afgebroken worden, een vorm van eugenetica.

Doven kunnen dankzij internet relatief makkelijk onderling en met anderen communiceren via E-mail en instant messengers. Vroeger kon dat alleen via de fax of een speciale teksttelefoon. Met de opkomst van mobiele telefonie is sms ook een belangrijk communicatiemiddel voor doven geworden.
Door de snellere ISDN- en breedbandverbindingen (ADSL en kabel) kunnen prelinguaal doven met elkaar communiceren in gebarentaal via een beeldtelefoon of webcam.

Binnenshuis kunnen doven zich door een wek- en waarschuwingssysteem (met flitslampen en/of trilontvanger) of een signaalhond laten attenderen op diverse geluidssignalen zoals de deurbel, telefoon, wekker en de rookmelder.

Doven kunnen tot op zekere hoogte leren spraakafzien (liplezen). Het gesproken Nederlands gebruikt 40 verschillende klanken. Het onderscheid tussen deze klanken is over het algemeen duidelijk te horen, maar slechts 10 klanken zijn goed van de mond af te lezen. Als voorbeeld zijn de volgende woorden moeilijk te onderscheiden (via het spraakafzien) 'paard, haard, baard, waard'. Een deel van de woorden (circa 25%) wordt dan hopelijk duidelijk uit de context van het verhaal. Soms kan een dove met een hoortoestel nog iets meer verstaan door het opvangen van klanken. Maar feit blijft dat de overige 50% gegokt moet worden. Dit maakt het spraakafzien erg moeilijk en vermoeiend.

De Nederlandse dovengemeenschap bestaat vooral uit prelinguaal doven, met een bijbehorende dovencultuur en gebarentaal. Die cultuur is vooral visueel van karakter. Een deel van de prelinguaal doven beschouwt hun doofheid niet als een handicap, in tegenstelling tot postlinguaal doven die het verlies van een van hun zintuigen juist als een grote handicap ervaren. Een ander deel van de prelinguaal doven ervaart het verschil (qua het horen) met hun overwegend horende sociale omgeving als een handicap.

Omdat prelinguale doven zichzelf als een culturele minderheid zien, hebben ze meer wensen en/of eisen dan alleen hulpmiddelen. Bijvoorbeeld de wettelijke erkenning van de Nederlandse of Vlaamse Gebarentaal, cultuursubsidies (voor o.a. handtheater, filmproducties, gebaren-cdroms, eigen televisieprogramma), een instituut voor gebarentaal. De eis van 100% ondertiteling van tv-programma's is ook een prangende kwestie in de dovengemeenschap (het gaat hier dan over geschreven Nederlands, niet over de NGT of VGT). Een van de verworvenheden is de in 1997 gestarte HBO-opleiding voor tolk en leraar Nederlandse Gebarentaal, waardoor het tekort aan doventolken afgenomen is en de toegankelijkheid van de Nederlandse samenleving voor doven is vergroot.

Dove (en slechthorende) kinderen kunnen hun lagere- en middelbareschooltijd doorbrengen op dovenscholen maar ook binnen het reguliere onderwijs, zij het met de nodige ondersteuning.

Op zowel lokaal, nationaal als internationaal vlak hebben doven eigen organisaties, welzijnsstichtingen, verenigingen en evenementen op het gebied van onder andere belangenbehartiging, recreatie en sport.
Zo zijn er bijvoorbeeld de Deaflympics: Olympische Spelen voor doven (niet te verwarren met de Paralympische Spelen voor gehandicapten). De Nederlandse belangenvereniging voor prelinguaal doven zijn Dovenschap en Stichting Belangen Nederlandse Dove Jongeren, die voor plots- en laatdoven is de Stichting Plotsdoven.











</doc>
<doc id="85292" url="https://nl.wikipedia.org/wiki?curid=85292" title="Jetty Mathurin">
Jetty Mathurin

Jetty Mathurin (Paramaribo, 30 juni 1951) is een Nederlandse cabaretière, presentatrice, actrice, columniste en logopediste van Surinaamse afkomst. Eén van haar bekendste karakters is "Taante", een personage waarmee ze sinds de 1985 op de planken staat.

Mathurin is van huis uit onderwijzeres en logopediste. Ze had een eigen praktijk en werkte op scholen. Eind jaren 80 maakte ze een carrièreswitch naar de theater –en televisiewereld.

Mathurin treedt sinds 1989 op als cabaretière, en was tot nu toe te zien in zes soloprogramma's en haar laatste onewomanshow was "HM Regeert" (2006). In 2007 zal ze te zien zijn met haar zevende soloprogramma met de toepasselijke titel: "7". 
In 2010 en 2011 speelt zij haar jubileum tournee: Jetty Jubileert met liefde en overvloed. Daarna was nog te zien 'ConsulTaante' en nu staat zij in de theaters met de solo cabaretvoorstelling '#LOL' 
Naast haar eigen theaterprogramma's speelde ze in 1989 "Iris" in de gelijknamige monoloog van Thea Doelwijt. Verder was ze te zien in theaterprogramma’s als "Faja", "De Koningin van Paramaribo" (van Clark Accord), "Beperkt Houdbaar" van MC theater, "Thuis" en "De Vagina Monologen".

Op televisie begon ze als presentatrice van het VPRO kinderprogramma "Wie, wat, waar, hoelaat". Grote bekendheid kreeg ze door haar rol als Smorrie in de televisieserie "Vrouwenvleugel", winnaar van de Gouden Televizier-Ring 1994. Ook was de actrice één van de vaste spelers in de comedy's "Oppassen!!!" en "Bradaz". Verder had ze rollen in o.a "Baantjer", "Costa", "Blauw Blauw", "Otje" en "Boks".

Op het witte doek is ze o.a te zien geweest in de succesvolle film "Madame Jeanette", in "Ochtendzwemmers" en de bekroonde korte film "You II". De actrice is ook een veelgevraagde stem en spreekt regelmatig commercials, animatiefilms, bedrijfsfilms in, waaronder de Disneyfilm "Cars" en de animatieserie De Grote Hummimummi Karaoke Show!.

Het bedrijfsleven en overheidsinstellingen huren Jetty Mathurin vaak in als presentatrice of voor 'een optreden op maat'.

Columniste was ze o.a bij Radio Rijnmond, "Formule 1" (NPS) en het blad "Contrast". Nu schrijft ze columns voor het tijdschrift "Colorfull".

Jetty Mathurin heeft vanuit haar maatschappelijke betrokkenheid een stichting Jetty Mathurin opgericht. Door middel van deze stichting zet zij zich in voor diverse goede doelen zowel in Nederland als in Suriname.
Ze werkt al jaren samen met dochter Glynis Terborg die onder andere teksten voor haar schrijft en haar management doet.

In theaterseizoen 2011-2012 speelt Jetty mee in de musical Daddy Cool met hits van Boney M. In 2016 speelt ze de moeder van Tara in de serie Centraal Medisch Centrum.

Mathurin woont in Amsterdam.



</doc>
<doc id="85349" url="https://nl.wikipedia.org/wiki?curid=85349" title="Gewricht">
Gewricht

Een gewricht (Latijn: "articulatio", vaak afgekort als 'art.') is een verbinding tussen twee botten waarbij beweging mogelijk is. Dit wordt een discontinue verbinding genoemd.

Botten kunnen op verschillende manieren met elkaar verbonden zijn. Het kan zijn dat botten aan elkaar vast zitten door middel van kraakbeen, bindweefsel of een botverbinding. Gewrichten in de vorm van een kraakbeenverbinding (Latijn: "synchondrosis") wordt onder meer aangetroffen in de tussenwervelschijven in de wervelkolom. Tussen het spaakbeen (Latijn: "radius") en de ellepijp (Latijn: "ulna") in de onderarm bevinden zich de "membrana interossea", een gewricht in de vorm van een bindweefselverbinding (Latijn: "syndesmosis"). Gewrichten in de vorm van botverbindingen (Latijn: "synostosis") worden onder meer aangetroffen in het heiligbeen (Latijn: "sacrum"). In dit laatste geval wordt ook wel gesproken van een continue verbinding, omdat de botuiteinden helemaal met elkaar vergroeid zijn.

De meest ingewikkelde vorm van een gewricht is een synoviaal gewricht (Latijn: "art. synovialis"). Kenmerkend voor dit gewricht is dat er een gewrichtsholte aanwezig is die gevuld is met een stroperige vloeistof: het "synoviaal vocht". Dit vocht is bedoeld om de beweging tussen de botten soepel te laten verlopen. In een synoviaal gewricht komen de botuiteinden bij elkaar in de vorm van een gewrichtskop en een gewrichtskom; de botuiteinden zijn bedekt met kraakbeen. Een synoviaal gewricht wordt bij elkaar gehouden door omliggende structuren, die bestaan uit een gewrichtskapsel, gewrichtsbanden, spieren en pezen.

De gewrichtsbanden ("ligamenten") bestaat uit zeer stug bindweefsel, waarmee krachten kunnen worden opgevangen. Andere hulpstructuren die ter versteviging en bescherming in een synoviaal gewricht kunnen voorkomen zijn een meniscus (knie), een kraakbeenring (Latijn: "labrum", bijvoorbeeld in het schoudergewricht) en een slijmbeurs (Latijn: "bursa", in het bijzonder in de schouder, de elleboog en de knie).

Blessures ontstaan vaak omdat een bepaalde hulpstructuur beschadigd raakt bij overbelasting van een gewricht. Voorbeelden zijn het scheuren van een gewrichtsband (bijvoorbeeld de kruisband of de enkelband), de beschadiging van de meniscus of het ontsteken van een slijmbeurs.

Synoviale gewrichten zijn zowel in te delen naar de wijze waarop de verschillende structuren in de gewrichtsholte samenkomen, als naar de bewegingsrichting(en) van de gewrichten.

In enkelvoudige gewrichten (Latijn: "art. simplex") komen twee botuiteinden samen in één gewrichtsholte. Een voorbeeld van enkelvoudige gewrichten zijn de vingergewrichtjes
(Latijn: "art. interphalangeae").

In meervoudige gewrichten (Latijn: "art. composita") komen meer dan twee botuiteinden samen in één gewrichtsholte. Een voorbeeld van een meervoudig gewricht is het ellebooggewricht (Latijn: "art. cubiti").

In complexe gewrichten (Latijn: "art. complexa") komen ook andere elementen in de gewrichtsholte samen, zoals een meniscus of een labrum. Een voorbeeld van een complex gewricht is het kniegewricht (Latijn: "art. genus").

"Scharniergewricht" – Een scharniergewricht (Latijn: "art. ginglymus") werkt net als een scharnier in bijvoorbeeld een deur. Er is in dit gewricht maar beweging in één richting mogelijk. Een voorbeeld van een scharniergewricht is het ellebooggewricht (Latijn: "art. cubiti").

"Rolgewricht" – Een "rolgewricht" (Latijn: "art. trochoidea") is een gewricht met één as die in het verlengde van een botstuk loopt. Ook in dit gewricht is beweging maar in één richting mogelijk. Een voorbeeld van een rolgewricht is het bovenste spaakbeen-ellepijpgewricht (Latijn: "art. radio-ulnaris proximalis").

"Zadelgewricht" – Bij een zadelgewricht (Latijn: "art. sellaris") liggen twee zadelvormige botdelen op elkaar. Er kan hier om twee assen bewogen worden. Elk oppervlak heeft een bolle en holle kromming. Een voorbeeld van een zadelgewricht is het gewricht tussen de handwortel en het middenhandsbeentje van de duim (Latijn: "art. carpometacarpale I").

"Eigewricht" – Een eigewricht Latijn: "art. ellipsoidea") heeft een bol en een hol ellipsvormig gewrichtsvlak. Er zijn meer assen (twee hoofdassen) en twee bewegingsmogelijkheden. Als samengestelde beweging is ronddraaiing moeilijk. Een voorbeeld van een eigewricht is het polsgewricht (Latijn: art. "radiocarpea").

"Kogelgewricht" – Een kogelgewricht (Latijn: "art. sphaeroidea") is een gewricht dat bestaat uit een kop en een kom. Dit gewricht heeft veel bewegingsvrijheid, er kan om drie assen bewogen worden. Een voorbeeld van een kogelgewricht is het schoudergewricht (Latijn: "art. humeri"). Door het schoudergewricht kan een arm voor-, achter- en zijwaarts worden bewogen. Daarnaast kan de bovenarm in zijn eigen lengterichting roteren. Een nootgewricht (Latijn: "enarthrosis") is een kogelgewricht waarbij de (gewrichts)kom het grootste deel van de (gewrichts)kop omvat. Een voorbeeld van een nootgewricht is het heupgewricht (Latijn: "art. coxae").

De bewegingsmogelijkheden van de verschillende gewrichten zijn afhankelijk van de vorm en functionaliteit. Alle bewegingsmogelijkheden worden beschreven vanuit de anatomische houding.

Bewegingsmogelijkheden in het heup- en schoudergewricht:

Bewegingen in het knie- en ellebooggewricht:

Bewegingen in het elleboog- en enkelgewricht:

Bewegingen alleen in het polsgewricht:

Bewegingen in het pols- en enkelgewricht:

Bewegingen in de schoudergordel:

Bewegingen in de wervelkolom:

"Artroplastiek" is een plastische chirurgische behandeling van een gewricht om de functie te verbeteren. "Artrodese" is het operatief vastzetten van een onbruikbaar gewricht. Dit wordt soms gedaan om de stabiliteit te herstellen, pijn op te heffen of om verwijdering van (kwaadaardig) tumorweefsel mogelijk te maken zonder amputatie.


</doc>
<doc id="85388" url="https://nl.wikipedia.org/wiki?curid=85388" title="Microscopisch preparaat">
Microscopisch preparaat

Een microscopisch preparaat is een voorwerp dat op zo'n manier is behandeld en gepresenteerd dat het met behulp van een microscoop kan worden bekeken. Soms is het voldoende een preparaat voor eenmalig gebruik te maken, soms moet het ook kunnen worden bewaard voor archief-, onderzoeks- of onderwijsdoeleinden.

We kunnen een aantal soorten microscopen onderscheiden: stereomicroscoop, 'gewone' of biologische microscoop en de daarvan afgeleide varianten, en de elektronenmicroscopen, zoals transmissie-elektronenmicroscoop, scanning-elektronenmicroscoop.

Hieronder worden een aantal prepareertechnieken kort behandeld.

Bij een gewone lichtmicroscoop wordt een preparaat onder meer of minder sterke vergroting, meestal met doorvallend licht bekeken. Het preparaat moet dus voldoende licht doorlaten om een beeld te vormen. Daarnaast is de scherptediepte van een lichtmicroscoop zeer gering: het preparaat moet dus erg dun zijn. Te gebruiken technieken hangen af van de aard van het te bekijken materiaal. 

Meestal wordt het materiaal op een preparaatglaasje oftewel objectglaasje gebracht, soms wordt het nog gekleurd, en dan eventueel met een dekglaasje afgedekt, eventueel met behulp van een insluitmiddel. Hierbij is het belangrijk de vorming van luchtbellen onder het dekglas te voorkomen. Het kan helpen het dekglas eerst aan een zijde op het preparaatglas neer te leggen en het daarna voorzichtig te laten zakken. Voor het opleggen van een dekglaasje kan een pincet worden gebruikt, maar ook een slangetje waarmee men het glaasje vastzuigt, of een contactlens-zuignapje kan handig zijn.

Luchtbellen hebben de neiging spontaan te verdwijnen, vooral als ze heel klein zijn veroorzaakt de oppervlaktespanning van het insluitmiddel in de bel een hoge druk die het gas in de bel snel in oplossing dwingt. Grotere belletjes kunnen soms met een dun injectienaaldje of door van opzij wat insluitmiddel toe te voegen worden ontlucht. Als het insluitmiddel bij het drogen lucht van opzij aan gaat trekken moet er voorzichtig wat worden toegevoegd.

Bacteriën zijn zeer klein, voor een lichtmicroscoop dicht bij de grens van het waarneembare. Ze worden meestal op een glaasje uitgesmeerd, met warmte gefixeerd en hierna gekleurd (bijvoorbeeld met een gramkleuring). Het resulterende preparaat kan, eventueel met olie-immersie, meteen worden bekeken. Met een druppeltje insluitmiddel en een dekglaasje kan het preparaat ook permanent houdbaar worden gemaakt.

Bijvoorbeeld in uitstrijkjes van perifeer bloed, beenmerg, wangslijmvlies en de baarmoederhals. Het celbevattende materiaal wordt op een glaasje gebracht, dun verdeeld, gefixeerd en na kleuring op dezelfde manier bekeken als een bacteriepreparaat. 

Het bekijken van een urinesediment kan als onderdeel van urine onderzoek worden uitgevoerd. Urine wordt eerst gecentrifugeerd waarna het wordt afgegoten. Het bezinksel (sediment) wordt dan in een druppel weer opgeschud en deze druppel wordt onder een dekglaasje zonder kleuring, met behulp van fasecontrast bekeken onder de microscoop.

Dierlijke weefsels zijn bijna altijd te dik om direct te bekijken. Ze worden eerst gefixeerd, bijvoorbeeld met verdunde formaline. Hierna wordt in een aantal baden met alcohol van toenemende sterkte (bijvoorbeeld 70-80-95-100%) heel langzaam (uren tot dagen per badje) het water in de cellen vervangen door zuivere alcohol en de alcohol daarna door een stof waarin vetten oplosbaar zijn, zoals tolueen of xyleen. Daarna wordt het nu ontwaterde stukje weefsel in een oplossing van paraffine in tolueen gelegd die langzaam warmer en sterker wordt gemaakt, zodat het celwater uiteindelijk, na weer een aantal dagen, geheel door paraffine is vervangen. Als dit geleidelijk genoeg gebeurt, veranderen de cellen hierbij maar heel weinig van vorm. Het gehele proces neemt enige tijd in beslag, van een paar uur tot een paar dagen, langer naarmate de te verwerken blokjes weefsel groter zijn, omdat de diffusie van de oplosmiddelen naar het midden dan trager verloopt. Dit "doorvoeren" van stukjes weefsel kan manueel gebeuren, maar hiervoor worden in een professionele context vrijwel altijd weefselprocessoren gebruikt.

Het resulterende blokje weefsel is nu in paraffine ingebed en wordt met behulp van een microtoom gesneden in plakjes (coupes) van 1 tot 10 micrometer dik. Er bestaan verschillende soorten microtomen. Routinematig wordt voor dierlijk/menselijk weefsel een rotatiemicrotoom gebruikt.Ook sledemicrotomen zijn nog steeds populair, met name in het Duitse taalgebied. 

Deze plakjes worden vaak met een minieme hoeveelheid klevend materiaal (vaak wat kippeneiwit met glycerine) op een objectglaasje geplakt en daarna wordt de paraffine er weer uit opgelost met bijvoorbeeld tolueen/xyleen en het plakje wordt dan weer via tolueen/xyleen en alcoholbaden, nu van afnemende sterkte, gehydreerd; in een waterhoudende omgeving wordt het dan gekleurd. Hierna kan het - na eerst weer te zijn gedehydreerd- met een druppeltje insluitmiddel worden afgedekt onder een dekglaasje en worden bekeken. 

Dit is de enige praktische manier om dierlijk materiaal te bekijken en hoe lastig dit is, wordt door amateurs vaak onderschat.

De vriescoupe is een techniek waarbij het weefsel de vereiste stevigheid krijgt om het te kunnen snijden door het te bevriezen en bij zeer lage temperaturen te snijden, daarna pas te fixeren en kleuren. Dit gaat veel sneller, maar is niet zo universeel inzetbaar als het bovenstaande proces. Een belangrijke toepassing is het onderzoek van een stukje uitgenomen weefsel tijdens een operatie om te bepalen hoe uitgebreid de operatie moet zijn: moet de hele borst eraf of mag worden volstaan met het verwijderen van de tumorknobbel? 

Ook kleine insecten (bijvoorbeeld een vlo) zijn vaak toch aan de dikke kant om een preparaat van te maken (0,5-1 mm). Voor onderzoek bij doorvallend licht moeten ze vaak worden "opgehelderd": door het dier een poos in een oplossing van KOH of NaOH te leggen, wordt de inhoud verteerd, waarbij alleen het exoskelet overblijft, dat, eventueel na kleuring, kan worden ingebed. Ook wordt soms fenol of melkzuur gebruikt om een insect op te helderen. Voor KOH is 24 uur in een oplossing van 10% KOH bij kamertemperatuur vaak voldoende; bij hogere temperatuur kan het sneller gaan. Hierna moet het specimen uiteraard in water worden gespoeld en als het voldoende doorzichtig is geworden daarna enige tijd geneutraliseerd, bijvoorbeeld in een oplossing van 5% azijnzuur.

Insluiting in Euparal of canadabalsem levert een permanent houdbaar preparaat op. Eventueel kunnen objectglaasjes met een zelf ingeslepen (bewerkelijk) of meegefabriceerd (duur) kuiltje kunnen worden gebruikt.

Bij gebruik van Euparal is het voldoende om het insect met behulp van alcoholbaden met oplopende concentraties van 70-80-85-96% alcohol te ontwateren; hierna kan het op een preparaatglaasje worden gebracht in een klein druppeltje Euparal, waarna er een dekglaasje op wordt gelegd, zodanig dat er geen luchtbelletjes ontstaan. 

Bij gebruik van canadabalsem moet het diertje echt watervrij zijn en is na de 96% nog minstens één badje absolute alcohol nodig, gevolgd door een bad met xyleen of tolueen; hierna kan het insect op een preparaatglaasje, waarop een miniem druppeltje kruidnagelolie is gebracht, in de juiste positie worden gebracht (voorzichtig, het is in ontwaterde toestand erg broos) en daarna met een druppeltje canadabalsem en een dekglaasje worden afgedekt. Zelfs de kleinste hoeveelheden nog aanwezig water zullen echter tot een troebel, wat ondoorzichtig preparaat leiden.

Kleine luchtbelletjes trekken in een paar dagen vaak nog weg bij het harden, dat het best op een iets warme plaat (30-40 °C) kan gebeuren. De vindplaatsinformatie en de verzamelaar van het specimen dient op het glaasje te worden geschreven. (zie: insecten prepareren)


</doc>
<doc id="85428" url="https://nl.wikipedia.org/wiki?curid=85428" title="Flavivirus">
Flavivirus

Flavivirus is een familie van virussen.
Het woord "Flavivirus" komt van het Latijn flavus (geel).

Er zijn vier geslachten binnen de familie: 

"Flavivirussen" zijn positive stranded, lineair ssRNA-virussen met een genoom van gemiddeld zo'n 10.000 nucleotiden lang. Het genoom heeft een karakteristieke opbouw met achtereenvolgens:

Replicatie gebeurt door de productie van enkele negative stranded intermediairen, vanwaar dan de positive stranded genomen kunnen worden gekopieerd.
Transmissie gebeurt parenteraal, wat voor de mens neerkomt op muggenbeten zowel overdag als 's nachts, o.a. door Aedes aegypti en Aedes albopictus, bloedtransfusies, intraveneus druggebruik en transmissie van moeder op kind.


</doc>
<doc id="85470" url="https://nl.wikipedia.org/wiki?curid=85470" title="TIA">
TIA

Een TIA (Transient Ischaemic Attack), voorbijgaande ischemische aanval (VIA), is een neurologische aanduiding voor een bepaalde gebeurtenis in het centraal zenuwstelsel.

De bloeddoorstroming van een (groter of kleiner) deel van de hersenen wordt even onderbroken door een niet nader gespecificeerde oorzaak (meestal een stolseltje) maar de verschijnselen die dit teweegbrengt zijn binnen 24 uur geheel verdwenen. Is dat laatste niet het geval dan betreft het per definitie geen TIA. Verdwijnen de verschijnselen "wel" volledig, maar duurt dit langer dan 24 uur, dan spreekt men van een RIND (Reversible Ischaemic Neurologic Deficit). Bij zeer nauwkeurig onderzoek blijkt overigens dat veel TIA's toch niet helemaal overgaan en dus eigenlijk geen TIA's waren. Verdwijnen de verschijnselen "niet" volledig, dan spreekt men ook wel van een beroerte of cerebrovasculair accident (CVA).

De verschijnselen hangen af van het getroffen deel van het brein. Vaak is dit een tijdelijke verlamming van een lichaamsdeel of gelaatshelft, of een onvermogen te spreken of taal te begrijpen.

Hoewel een TIA op zichzelf weinig ernstige gevolgen heeft is het een belangrijke voorspeller voor het optreden van een ernstigere beroerte. Het is belangrijk om de bestaande risicofactoren zo veel mogelijk aan te pakken, en dat wil zeggen stoppen met roken (verreweg de grootste winst is hiermee te halen), een eventueel te hoge bloeddruk reguleren, eventuele suikerziekte zo goed mogelijk behandelen, cholesterol verlagen en de aggregatie van bloedplaatjes remmen. Als dit allemaal lukt is de kans op herhaling of op een grotere beroerte flink verlaagd (maar nog steeds flink hoger dan bij de gezonde bevolking).

TIA's ontstaan meestal bij mensen met hoge bloeddruk en tekenen van atheromatose. De meeste zijn waarschijnlijk het gevolg van kleine stolseltjes die van atherosclerotische plaques loskomen, stroomafwaarts spoelen en vastlopen in een vaatje met een kleinere diameter alvorens op te lossen. Sommige stolseltjes komen uit het hart, andere uit de halsslagader. Het is zinvol om te controleren of er misschien sprake is van een hartritmestoornis, waar dan soms wat aan gedaan kan worden, en of er een obstructie van de halsslagader is die soms kan worden geopereerd.

Een derde van de mensen die een beroerte of TIA heeft doorgemaakt wordt depressief. Langdurige suppletie met foliumzuur, vitamine B6 en vitamine B12 blijkt de kans op depressie na een beroerte of TIA met 50% te kunnen verlagen.


</doc>
<doc id="85746" url="https://nl.wikipedia.org/wiki?curid=85746" title="Mytylschool">
Mytylschool

Een mytylschool is net als een tyltylschool een aangepaste school voor kinderen met een handicap. De namen Mytyl en Tyltyl zijn overgenomen van het sprookje "l'Oiseau bleu", van Maurice Maeterlinck en soortnamen geworden voor lichamelijk en meervoudig gehandicapte leerlingen. 

Een mytylschool is regulier onderwijs in een speciaal jasje voor kinderen met een lichamelijke handicap. Deze leerlingen kunnen op een mytylschool regulier basisonderwijs volgen en ZML, vmbo- en havo-onderwijs, maar dan in een individueel bepaald lestempo. Ook is er op een mytylschool veel aandacht voor hobby's als muziek en sport.

Er worden op een mytylschool bepaalde therapieën aangeboden tijdens de lessen, zodat de leerlingen daar ook niet nog eens heen hoeven na schooltijd. Wel is het zo dat deze gemiste lesuren op het voortgezet onderwijs-gedeelte van de mytylschool worden gecompenseerd met extra huiswerk.


</doc>
<doc id="85780" url="https://nl.wikipedia.org/wiki?curid=85780" title="Keratocyste">
Keratocyste

Een keratocyste is een holte in het kaakbeen, voornamelijk de onderkaak en dan nog vaak achteraan gesitueerd.

Deze holte is een cyste, dat wil zeggen, dat zij begrensd is met epitheel. Dit epitheel is verhoornd (zowel parakeratose waarbij de hoorncellen of keratocyten kernen bevatten als orthokeratose waarbij ze geen kernen bevatten). Vandaar de naam keratocyste.

De inhoud van de cyste varieert van een gele vloeistof tot een taai slijm, maar bevat meestal een hypertoon milieu, vaak met cholesterolkristallen, die aan de cysteinhoud een glinsterend aspect geven. Bij het openen van de cyste komt er een kaasachtige geur vrij. Dit wordt veroorzaakt door afgeschilferd epitheel.

De cyste kan uit één of meerdere lobbes bestaan. In het laatste geval is het een extreem agressieve cyste, die vaak na chirurgische behandeling een recidief vertoont, omdat uit kleine dochtercystes een recidief kan ontstaan.

De therapie bestaat er in om de cyste chirurgisch te verwijderen (enucleatie), waarbij de cystebalg helemaal wordt weggenomen. Marsupialisatie (het verbinden van de cysteholte met de buitenwereld om zo genezing te veroorzaken) is minder aangewezen.

De keratocyste komt voor bij het basaalcelnaevussyndroom = syndroom van Gorlin(-Goltz).


</doc>
<doc id="85806" url="https://nl.wikipedia.org/wiki?curid=85806" title="Syndroom van Möbius">
Syndroom van Möbius

Het syndroom van Möbius of congenitale faciale diplegie is een ziekte waarbij vaak een verlamming van het aangezicht optreedt. Het is een zeer zeldzame neurologische aandoening (ICD-10-code Q87.0).

Het syndroom van Möbius houdt alle klinische kenmerken in ten gevolge van het niet-functioneren van een aantal aangezichtszenuwen. Het is een weinig voorkomende aangeboren aandoening die de uitval van de zesde en zevende hersenzenuw betreft, maar waarbij ook andere hersenzenuwen betrokken kunnen zijn.

Bij mensen met syndroom van Möbius kunnen de betrokken hersenzenuwen niet of onvoldoende aangelegd zijn of niet goed werken, zodat er een gedeeltelijke uitval is van de zenuwen van het gelaat. Dit veroorzaakt blijvende verlammingen van gelaatsspieren.

Kenmerkend zijn de afwijkende gelaatstrekken, zoals het ontbreken van de wangplooien en de afhangende, niet volledig sluitende ogen.

De Duitse arts Paul Julius Möbius (1853-1907) beschreef in 1884 als eerste de ziekte.



Er is geen behandeling die de oorzaak van het syndroom kan aanpakken, daar niet aangelegde zenuwen niet vervangen kunnen worden en beschadigde zenuwen onherstelbaar zijn.
Bijkomende afwijkingen kunnen wel chirurgisch gecorrigeerd worden, zoals de klompvoet. Gelaatstrekken kunnen soms dankzij plastische chirurgie genormaliseerd worden.
Functionele beperkingen kunnen verbeterd worden door fysiotherapie of logopedie.

In Nederland worden er naar schatting per jaar 4 à 5 kinderen geboren met möbiussyndroom.



</doc>
<doc id="85815" url="https://nl.wikipedia.org/wiki?curid=85815" title="Syndroom van Carpenter">
Syndroom van Carpenter

Het syndroom van Carpenter is een zeldzaam (ca. 1:200.000) autosomaal recessief craniosynostose-syndroom. Dit houdt in dat de schedelnaden van de foetus en de baby te snel sluiten zodat de schedel onvoldoende kan uitzetten. Hierdoor wijkt de schedelvorm af van het normale. Afhankelijk van welke schedelnaden te vroeg sluiten, zal het hoofd meer uitzetten naar de later sluitende naden. Bij het syndroom van Carpenter ziet men vaak een hoge schedel; verder treden samengroeiingen van de vingers en tenen op (syndactylie) en te veel vingers of tenen (polydactylie).


Aan de oorzaak, de genetische afwijking, kan niets gewijzigd worden.
Een behandeling betreft het corrigeren van de klinische tekens en symptomen.
De schedelnaden worden heropend om de druk in de schedel te verminderen, een normalere remodellering van het hoofd te bekomen en verdere afwijkingen van de hersenen tegen te gaan. Reeds abnormaal aangelegde hersens kunnen niet gecorrigeerd worden.

Extra vingers en/of tenen worden meestal chirurgisch verwijderd vanaf de leeftijd van een jaar. Syndactylie, verklevingen van vingers of tenen, wordt dan gelijktijdig operatief gecorrigeerd. Syndactylie van de tenen belemmert echter de functionaliteit niet en wordt daarom vaak niet behandeld.

In Nederland komt dit syndroom voor bij 1 op 200.000 geboortes.

Andere craniosynostosesyndromen zijn:


</doc>
<doc id="85818" url="https://nl.wikipedia.org/wiki?curid=85818" title="Syndroom van Crouzon">
Syndroom van Crouzon

Het syndroom van Crouzon of dysostosis craniofacialis herededitaria is een aangeboren craniosynostosesyndroom. De aandoening wordt autosomaal dominant overgeërfd met wisselende expressie (leden van een familie kunnen een verschillend sterke mate van misvorming van de schedel en het gelaat vertonen). Bij ca. één derde van de patiënten betreft het een nieuwe mutatie (die dan echter door de patiënt wel kan worden doorgegeven). De frequentie is ongeveer 1 op 25.000 geboorten.

Het syndroom werd voor het eerst beschreven door de Franse neurochirurg Louis Crouzon in 1912.


Een mutatie in het op chromosoom 10 gelegen gen FGFR2, net als bij het Apertsyndroom.

In Nederland treft het syndroom van Crouzon 1 op 25.000 geboren kinderen. Het maakt ongeveer 5% van het totale aantal craniosynostosen uit.

Andere craniosynostosesyndromen zijn:



</doc>
<doc id="85820" url="https://nl.wikipedia.org/wiki?curid=85820" title="Klinisch teken">
Klinisch teken

Een klinisch teken of semeion is een verschijnsel dat een arts klinisch kan vaststellen via lichamelijk of bijkomend onderzoek. De oorzaak van een semeion is een ziekte, aandoening of letsel.

Symptomen kunnen louter door fysiek onderzoek of via de subjectieve ervaring van de patiënt worden vastgesteld.




</doc>
<doc id="85883" url="https://nl.wikipedia.org/wiki?curid=85883" title="Aandoening">
Aandoening

Een aandoening is een afwijking van de gezonde toestand van lichaam of geest. Het is een overkoepelend begrip voor de verzameling van symptomen, syndromen, klinische tekens, ziekten, handicaps, letsels en vormen van RSI.

Bij het beschouwen van een aandoening kan onderscheid worden gemaakt tussen oorzaak of oorzaken en symptomen.


Een symptoom is een waarneembaar teken van afwijking van het 'gezonde', deze waarneming kan klinisch gebeuren, dus vaststelbaar zonder of met eenvoudige hulpmiddelen. Bijvoorbeeld buikpijn, enkel-oedeem, koorts, hartruis, clubbing. (Bevindingen met behulp van laboratoriumonderzoek of medische beeldvorming worden geen symptomen genoemd.) 

Een syndroom is geen pathologie, maar een term voor de verzameling van samen voorkomende symptomen. Aan dit symptomencomplex kunnen verschillende pathologieën ten grondslag liggen. 

Een klinisch teken ("semeion") is, in tegenstelling tot een symptoom, niet klinisch waarneembaar, maar enkel via bijkomend onderzoek aantoonbaar. Bijvoorbeeld via laboratoriumonderzoek of medische beeldvorming: hypocalciëmie, anemie, infarct (de ziekte die hartinfarct kan veroorzaken is atheromatose), ischemie.

"De builenpest"

De aandoeningen zijn zowel ingedeeld per orgaansysteem, als per specialisme en ontstaansmechanisme. 



 




</doc>
<doc id="86127" url="https://nl.wikipedia.org/wiki?curid=86127" title="Triple X-syndroom">
Triple X-syndroom

Triple X-syndroom is het geheel aan kenmerken die ontstaan ten gevolge van een chromosomale afwijking waarbij er drie X-chromosomen aanwezig zijn. Personen met het triple X-syndroom zijn nog steeds vrouwelijk. In ongeveer de helft van de gevallen komt het voor in alle cellen, bij de andere 50 procent van deze vrouwen is de extra X niet in alle cellen aanwezig, we spreken dan van een mozaïekbeeld. Triple X-syndroom wordt ook wel aangeduid met 47 XXX-syndroom, of trisomie X. 


Meestal dienen meisjes met triple X-syndroom enkel aandachtiger gevolgd en gestimuleerd te worden voor hun ontwikkelingssnelheid en hun schoolprestaties. Verder kunnen rugklachten vermeden worden door voldoende spierstimulatie of via fysiotherapie. 

Waarschijnlijk zijn vrouwen met 47,XXX vruchtbaar omdat de gameten normaal zijn. Mogelijk treedt de menopauze vervroegd op.

Verder is er geen medische begeleiding noodzakelijk.

De oorzaken van 47,XXX (al dan niet mozaïek) zijn nog niet bekend. Wel stelt men, net zoals voor veel chromosomale afwijkingen, een verhoogde incidentie vast bij zwangerschap op oudere leeftijd. 

In Denemarken 1 op 1000 vrouwen.

Dit geldt ook voor Nederland.


Triple X-syndroom


</doc>
<doc id="86141" url="https://nl.wikipedia.org/wiki?curid=86141" title="Barotrauma">
Barotrauma

Barotrauma ("ICD-10": "T70.0-T70.2") wordt veroorzaakt tussen verschillen tussen de omgevingsdruk en de druk in luchthoudende (lichaams)holten. 

Om een longoverdruk te bekomen is gemiddeld een overdruk van 0,6 tot 0,8 bar nodig, maar in sommige uitzonderlijke gevallen ( bijvoorbeeld als gevolg van aandoeningen) kunnen deze waarden omlaag gaan.

Dit komt met name voor bij duikers (zowel overdruk als onderdruk) en in mindere mate bij klimmers (alleen overdruk) of mensen die vliegen.

De oorzaak van deze drukverschillen is de wetmatigheid dat het volume van een gas omgekeerd evenredig is met de druk van het gas. Dit is de wet van Boyle.
Bij het duiken kan bij het afdalen een onderdrukbarotrauma ontstaan. Alleen bij het opstijgen met perslucht kan overdrukbarotrauma ontstaan, als men opstijgt zonder uit te blazen.

Barotrauma (drukverwonding) kan in de volgende situaties voorkomen:


Klimmers kunnen op grote hoogte last krijgen van overdruk in bijvoorbeeld de holten onder tandvullingen.
De holten die bij duikers tot letsel kunnen leiden zijn oren, longen, sinussen, duikbril, plooien in het duikpak en tandvullingen.


</doc>
<doc id="86185" url="https://nl.wikipedia.org/wiki?curid=86185" title="Jared Diamond">
Jared Diamond

Jared Diamond (Boston (Massachusetts), 10 september 1937) is een Amerikaans fysioloog, evolutionair bioloog, biogeograaf, milieuwetenschapper en aardwetenschapper.

Sinds juni 2002 is hij hoogleraar in de geografie aan de UCLA (de Universiteit van Californië - Los Angeles). Eerder was hij daar al hoogleraar in de fysiologie aan de geneeskundige faculteit.
Diamond werd geboren in Boston, Massachusetts. Zijn beide ouders waren afkomstig uit Oost-Europese, Joodse gezinnen. Zijn vader Loius K. Diamond was een arts en zijn moeder, Flora Kaplan, was lerares, taalkundige en concertpianiste. Jared zelf speelde vanaf zijn zesde jaar piano. Hij volgde middelbaar onderwijs aan de Roxbury Latin School en haalde vervolgens in 1958 een Bachelor of Arts aan het Harvard College. In 1961 verkreeg hij de titel van Doctor of Philosophy (Universiteit van Cambridge, UK) in de fysiologie en de biofysica op grond van zijn studie aan celmembranen van de galblaas.

Na het behalen van zijn doctorsgraad keerde Diamond terug naar Harvard, waar hij in 1965 een aanstelling als "Junior Fellow" kreeg. In 1968 werd hij hoogleraar in de fysiologie aan de UCLA. In 1964 bezocht hij voor het eerst Nieuw-Guinea. Hij raakte gefascineerd door de avifauna en de mensen van Nieuw-Guinea en de omliggende eilanden waaronder de Salomonseilanden. Hij bezocht dit gebied daarna meer dan 25 keer. Hij ging er 22 keer heen als leider van een expeditie, gericht op het doen van onder andere ornithologisch en ecologisch onderzoek in opdracht van de National Geographic Society. Zodoende ontwikkelde zich parallel aan zijn hoogleraarschap in de fysiologie een loopbaan in de ecologie en de vogelkunde. Toen hij in de vijftig werd kwam daar een derde carrière bij als onderzoeker op het gebied van de milieuwetenschappen ("environmental history") en sociale geografie. In het jaar dat hij 65 jaar werd, kreeg hij een benoeming als hoogleraar aardrijkskunde ("Professor of Geography") aan de universiteit waar hij al doceerde, de UCLA.

In juni 2013 stond op zijn CV dat hij de auteur is van negen boeken, twee monografieën, 604 artikelen in wetenschappelijke tijdschriften waarvan 131 in Nature.

Diamond begon zijn wetenschappelijke carrière als fysioloog. Hij schreef in totaal 196 artikelen in fysiologische vakbladen. Hij specialiseerde zich in het transport van water, ionen en niet electrolytische moleculen door celmembranen. Zijn verdienste op dit onderzoekgebied leidde ertoe dat hij werd gekozen tot lid van de American Academy of Arts and Sciences. Ook verwierf hij belangrijke onderzoekprijzen van de American Physiological Society en de American Gastroenterological Association.

De expedities die Diamond leidde hadden als doel het onderzoek naar de ecologische samenhang binnen verschillende gemeenschappen van diersoorten en hoe bepaalde factoren zoals uitsterven en immigratie de soortendiversiteit bepaalden. Diamond publiceerde hierover samen met de bekende evolutiebioloog Ernst Mayr. Een bijproduct van deze onderzoekingen is de herontdekking van de geelkuiftuiniervogel ("Amblyornis flavifrons") in 1982 rond de top van het Foja-gebergte in Papoea. Sinds 1895 waren er geen waarnemingen van deze uiterst zeldzame prieelvogel meer geweest. Verder beschreef Diamond een nieuwe vogelsoort, de rovianaral ("Gallirallus rovianae") en 20 ondersoorten van andere vogels uit die regio. Hij schreef 122 artikelen in ecologische vaktijdschriften.

Diamond is vooral bekend geworden als auteur van populaire wetenschapsboeken op het gebied van antropologie, biologie en geschiedenis. In "Zwaarden, paarden en ziektekiemen" (Engelse titel: "Guns, Germs and Steel") laat hij zien dat ontwikkelde delen van de wereld hun 'positie' danken aan een speling van de natuur. Hij verdedigt op die manier nadrukkelijk een niet-racistisch standpunt. Dat sommige culturen verder ontwikkeld zijn, danken zij niet aan genetisch bepaalde raskenmerken, maar aan geografische, klimatologische en bacteriologische factoren. Die vormden de belangrijkste oorzaak waardoor westerse beschavingen 'sneller' konden groeien dan andere beschavingen. In zijn boek "Ondergang" (Engelse titel: "Collapse") stelt hij juist de vraag waarom sommige beschavingen ten onder zijn gegaan; slechte omgang met het (leef-)milieu is volgens hem een van de hoofdredenen, naast een verslechterend klimaat en minder gunstige betrekkingen met buurvolkeren en handelspartners. In 2012 verscheen "The World until Yesterday: What Can We Learn from Traditional Societies?" (Nederlandse vertaling: "De wereld tot gisteren" later onder de titel "Erfenis") waarin hij uitlegt wat mensen uit de Westerse wereld kunnen leren van traditionele samenlevingen, zoals verschillende manieren van conflictbeheersing, omgaan met ouderen, kinderzorg en religie, voordelen van meertaligheid en lagere zoutinname.



Jared Diamond ontving veel waardering voor zijn werk. Hij werd gekozen tot bestuurslid van vier prestigieuze verenigingen op het gebied van onderzoek en ontving tientallen erelidmaatschappen en eredoctoraten overal ter wereld. Zo kreeg hij in 2008 een eredoctoraat van de Katholieke Universiteit Leuven. Zijn onderzoek was goed voor 13 prijzen voor belangrijk onderzoek en zijn boeken leverde hem negen prijzen op, waaronder in 1998 de Pulitzerprijs voor zijn boek "Guns, Germs, and Steel". In Nederland kreeg hij in 2004 de Groeneveldprijs.


</doc>
<doc id="86265" url="https://nl.wikipedia.org/wiki?curid=86265" title="Sterilisatie (vruchtbaarheid)">
Sterilisatie (vruchtbaarheid)

Sterilisatie is het onvruchtbaar maken van dieren waaronder de mens. 

Bij mensen gebeurt dit als methode voor anticonceptie en wel:

Sterilisatie van de vrouw was in het verleden een vrij zware buikoperatie onder narcose, waarbij de eileiders werden verbroken door ze dicht te branden. Na de operatie moest de vrouw vele dagen tot weken rustig aan doen en duurde het veel langer voor alles genezen was. 

Beide vormen van sterilisatie zijn in principe permanent, in sommige gevallen kan een uroloog of gynaecoloog proberen de vruchtbaarheid te herstellen. Bij de man wordt dit gedaan door middel van een vaso-vasostomie. Dit is het opnieuw aan elkaar vastmaken van de uiteinde van de zaadleiders. De kans dat hiermee de vruchtbaarheid wordt hersteld neemt met 4% per jaar (na de vasectomie) af. Na een vaso-vasostomie te hebben ondergaan, lukt het maar bij 5 op de 10 mannen om opnieuw een kind te verwekken. 

Bij dieren wordt met sterilisatie voornamelijk castratie van het vrouwelijke dier bedoeld (bij mannelijke dieren is castratie gebruikelijker dan sterilisatie).



</doc>
<doc id="86268" url="https://nl.wikipedia.org/wiki?curid=86268" title="Geestelijke gezondheidszorg">
Geestelijke gezondheidszorg

De geestelijke gezondheidszorg (ggz) is, als vakgebied van de gezondheidszorg, een toegepaste wetenschap die zich met de psychische gezondheid van mensen bezighoudt. Naast onderzoek en studie van deze gezondheid omvat ggz ook toepassing van die kennis om de geestelijke gezondheid en kwaliteit van leven van de mens te bevorderen en/of herstellen. Ook streeft de ggz naar het voorkómen van psychische problemen.

Zowel in Nederland als in België is er geestelijke gezondheidszorg, echter verschillen ze in hoe ze zijn georganiseerd.

Een op de vier volwassen Nederlanders krijgt in zijn leven te maken met een psychische problemen die behandeling behoeven. Ongeveer een miljoen mensen maakten in 2009 gebruik van de geestelijke gezondheidszorg. 

In een studie van Rifka Weehuizen bleek dat de behandeling van veelvoorkomende stoornissen met een hoge ziektelast, zoals burn-out, depressie en angst, een goede kosten-batenverhouding heeft. Het geld dat in de geestelijke gezondheidszorg wordt besteed aan preventie en zorg levert volgens de studie gemiddeld een besparing op van het 20- tot 30-voudige aan indirecte kosten.

De Nationale Raad voor de Volksgezondheid (NRV) splitst de ggz op in de volgende functies:

Daarnaast rekent de NRV rehabilitatie van patiënten tot de taak van de ggz. Hierbij leren mensen met blijvende beperkingen hiermee zo goed mogelijk om te gaan.

De voorzieningen voor ggz in Nederland zijn opgedeeld in zorgcircuits en streven naar samenwerking met andere zorginstellingen.

De volgende zorgcircuits bestaan op dit moment:


'GGZ Nederland' is de brancheorganisatie voor de geestelijke gezondheidszorg en verslavingszorg in Nederland. Bijna 90% van de instellingen voor ggz in Nederland is aangesloten bij ‘GGZ Nederland’. 

Voor de eerstelijns-ggz geldt een eigen bijdrage van €20 per zitting. De eerste 5 zittingen bij de eerstelijnspsycholoog worden uit het basispakket door de zorgverzekeraar vergoed. Afhankelijk van de polisvoorwaarden kan het zijn dat een verzekeraar, in de vorm van een aanvullende verzekering, meer zittingen geheel of gedeeltelijk vergoedt.

In de tweedelijnszorg worden patiënten behandeld met zware, complexe psychische klachten. Deze behandelingen worden betaald uit de basisverzekering. Sinds 1 januari 2012 geldt voor een dbc (behandeling of diagnostiek) in de curatieve tweedelijns-ggz een eigen bijdrage van €200. Alleen als de zorgverlener minder dan 100 minuten aan de behandeling of diagnostiek besteedt, is de eigen bijdrage €100. Dit is inclusief de tijd die de behandelaar aan de behandeling besteedt zonder dat er sprake is van direct contact, zoals voorbereiding en verslaglegging. Per kalenderjaar geldt een maximum van €200 voor dit soort eigen bijdragen. De bijdrage is hoger dan die voor een klein aantal zittingen in de eerstelijns-ggz, zodat cliënten worden gestimuleerd om behandeling te zoeken in de eerste lijn.

In het kader van het Begrotingsakkoord 2013 wordt de maatregel verzacht voor verzekerden met inkomens van niet meer dan 110% van het sociaal minimum: deze krijgen een tegemoetkoming in de betaalde eigen bijdrage voor de tweedelijns-ggz, afhankelijk van de draagkracht. Volgens het Deelakkoord begroting 2013 wordt de invoering van de eigen bijdrage in de tweedelijnszorg teruggedraaid.

In Vlaanderen is geestelijke gezondheidszorg de zorg met als doel het herstel van het psychisch evenwicht of het draaglijk maken van psychische stoornissen voor patiënten en hun leefomgeving, zodat patiënten mogelijkheden ontwikkelen om terug volwaardig en menselijk te bestaan in de maatschappij.

Mensen zijn geestelijk gezond wanneer ze kunnen omgaan met problemen en ziekten die deel uitmaken van een 'normaal' (beroeps)leven en daarbij een persoonlijk en maatschappelijk engagement tonen. De zorg die daartoe moet leiden:

Pas na de Tweede Wereldoorlog, in 1948, wordt de geestelijke gezondheidszorg overgeheveld van het federaal ministerie Justitie naar het ministerie van Volksgezondheid. Dit gaat samen met de invoering van psychofarmaca.

In 1975 worden de CGGZ, voorheen dispensaria voor geestelijke hygiëne, door een Koninklijk Besluit erkend. De Dispensaria bestonden voor 1975 naast de Psychiatrische Afdeling Algemeen Ziekenhuis (PAAZ) met bedden voor acute (A) en chronische (T) patiënten.

In 1990 vindt de eerste verplichte omschakeling plaats. Het aantal bedden in een psychiatrisch ziekenhuis (PZ) wordt afgebouwd en verplaatst naar Beschut Wonen. Eén bed in een psychiatrisch ziekenhuis staat gelijk aan acht plaatsen Beschut Wonen. Ook de Psychiatrische Verzorgingstehuizen ontstaan. Een jaar later krijgt de gezinsverpleging in Geel en Lierneux haar wettelijke erkenning.

In 1999 is er een tweede verplichte omschakeling, waarbij het aantal CGGZ in Vlaanderen bij Vlaams Decreet teruggebracht worden van 84 naar 23.

De erkenning van de geestelijke gezondheidszorg en haar centra, kan gezien worden in het kader van een viertal tendensen:


Ook met de opkomst van de CGGZ blijven mensen met psychische kwetsbaarheid en psychiatrische patiënten gestigmatiseerd. Deze stigmatisering is ten dele het gevolg van zelfstigmatisering en ten dele omdat het ons confronteert met het anders zijn van mensen.

Binnen de geestelijke gezondheidszorg onderscheidt men onder meer:

Een Centrum voor Geestelijke Gezondheidszorg is een extramurale tweedelijnsvoorziening (waarbij er dus geen opname is) die met een multidisciplinair team de cliënten -waaronder veel ex-psychiatrische patiënten- begeleidt. Het zijn mensen die worden geconfronteerd met psychosociale en psychische problemen.

Psychiatrische Afdeling Algemeen Ziekenhuis zijn meestal kleine afdelingen (30 bedden) die binnen een algemeen ziekenhuis instaan voor de opvang van mensen met een psychiatrische problematiek. Het gaat vooral om kortdurende interventies (urgentiepsychiatrie, crisispsychiatrie) en op liaisonpsychiatrie (psychologisch/psychiatrische benadering van bepaalde patiënten op andere afdelingen.

Meer dan in een psychiatrisch ziekenhuis, is de aanpak in de meeste PAAZ eerder biologisch-psychiatrisch, waar in de psychiatrische ziekenhuizen altijd een multidisciplinaire aanpak centraal staat.

Psychiatrisch ziekenhuizen behandelen enkel cliënten met een psychiatrische problematiek. Ze werken curatief, dat wil zeggen genezend, op een zo kort mogelijke tijd, en stabiliserend. Het PZ is een van de laatste schakels in het geheel van behandelmogelijkheden.

In een psychiatrisch ziekenhuis bestaan, naast de laagdrempelige opnameafdeling, ook nog afdelingen waar mensen aan toegewezen worden op basis van leeftijdskenmerken (geronto-afdeling), ziektebeeld (psychoseafdeling), behandeling (resocialisatieafdeling), beveiliging (gesloten afdeling) of psychosociaal probleem (verslavingsafdeling). Er zijn ook een aantal centrale diensten, zoals een dienst ontspanning in grotere ziekenhuizen.

Psychiatrische verzorgingstehuizen zijn eerder een woonvorm dan een behandelingsvorm (eerder "care" dan "cure"), meestal na een opname in een psychiatrisch ziekenhuis. Vooral gestabiliseerde patiënten met weinig perspectief op zelfstandig of beschut wonen kunnen in een psychiatrisch verzorgingstehuis (PVT) terecht.

De PVT ontstonden in de reconversiebeweging van 1990, waarbij psychiatrische ziekenhuizen bedden konden "inruilen" voor bedden PVT of plaatsen Beschut Wonen. Er zijn permanente en uitdovende bedden. De uitdovende bedden betreffen vooral mensen die vroeger ten onrechte werden opgenomen in de psychiatrie (vooral mensen met een verstandelijke handicap). Als zij het PVT verlaten of sterven wordt hun bed niet langer gefinancierd.


Beschut Wonen is bedoeld voor mensen die geen voltijdse ziekenhuisopname meer nodig hebben, doch niet in staat zijn zich volledig zelfstandig in de samenleving te vestigen. Zij hebben daarnaast een behoefte aan psychosociale ondersteuning. Enkele mensen leven in hetzelfde huis, begeleid, in de grootst mogelijke zelfstandigheid en gericht naar de maatschappij.

In een therapeutische gemeenschap is een samenlevingsvorm van psychiatrisch patiënten waarbij voorzien wordt in een frequente individuele begeleiding, maar daarnaast zijn er ook uiteenlopende groepsgerichte activiteiten (groepstherapie, samen in een kleine gemeenschap leven, vaardigheidstrainingen ...).

Uilenspiegel is een Vlaamse pluralistische patiëntenvereniging voor mensen met een psychische kwetsbaarheid.

Similes is een Vlaamse vereniging voor gezinsleden en nabijbetrokkenen van personen met psychiatrische problemen.




</doc>
<doc id="86529" url="https://nl.wikipedia.org/wiki?curid=86529" title="Paro-protocol">
Paro-protocol

Het paro-protocol is een behandelings protocol voor de behandeling van parodontitis. Het protocol is een uitwerking van internationaal geaccepteerde behandelmethoden van parodontitis. Het Nederlandse paro-protocol is in 1998 tot stand gekomen door overleg tussen de Nederlandse Maatschappij ter bevordering van de Tandheelkunde en de Nederlandse Vereniging voor Parodontologie.

Het protocol bestaat uit een aantal fasen, te weten:


</doc>
<doc id="86530" url="https://nl.wikipedia.org/wiki?curid=86530" title="Orale pathologie">
Orale pathologie

Orale pathologie is de pathologieleer die zich met aandoeningen van de mondholte bezighoudt.

In de mondholte kunnen zich allerlei uiteenlopende afwijkingen voordoen, variërend van onschuldig (benigne) tot kwaadaardig (maligne). Hieronder volgt een opsomming:


















</doc>
<doc id="86657" url="https://nl.wikipedia.org/wiki?curid=86657" title="Parodontium">
Parodontium

Het parodontium (of steunweefsel) van de tand bestaat uit de kaken ("processus alveolaris"), het wortelcement, met ertussen het periodontium en de aangehechte gingiva (=tandvlees). 

Het ligamentum parodontale (of wortelvlies) bestaat uit bindweefselligamentjes die de tand in de tandkas (=alveole) vasthouden. Verder bevat het ligamentum parodontale zowel odontoblasten als cementoblasten en zijn er drukgevoelige receptoren aanwezig. Het ligamentum parodontale vormt als het ware een schokdempende laag tussen de tand en de kaken.

Wanneer er regelmatige ontstekingen van het tandvlees zijn, kunnen bacteriën naar het parodontium migreren en dit steunweefsel gaan aantasten, alsook het aangrenzend kaakbeen, inclusief tandkas. Men spreekt dan van parodontitis.


</doc>
<doc id="86668" url="https://nl.wikipedia.org/wiki?curid=86668" title="Perlèche">
Perlèche

Perlèche (cheilitis angularis), ook mondhoekragaden, mondhoekkloofjes of scheurmond genoemd, zijn kloofjes die ontstaan in de mondhoeken, bijvoorbeeld door een te kleine beethoogte. Hierdoor blijven de mondhoeken vochtig, wat irritatie van de huid in de mondhoeken veroorzaakt. Er ontstaan kloven die dan besmet worden met schimmels ("Candida Albicans") en bacteriën.

Het komt nogal eens voor bij dragers van volledige mondprothesen, aangezien het alveolair been (=kaakbeen dat de vroegere tanden vasthield) met de tijd verdwijnt, en de patiënt steeds dieper kan bijten. Het verhogen van de mondprothese is dan het aangewezen middel.

Het komt ook voor in het vroege stadium van Aids.


</doc>
<doc id="86881" url="https://nl.wikipedia.org/wiki?curid=86881" title="Candidiasis">
Candidiasis

Candidiasis, candidose of candida is een schimmelinfectie (mycose) die veroorzaakt wordt door gistachtige schimmels, voornamelijk "Candida albicans". Deze schimmel is bij vrijwel iedereen aanwezig als een normale commensaal, onder andere in de mond, in de darm, op de huid en in de vagina, en vormt met bacteriën een zeker evenwicht. Men spreekt echter van candidiasis wanneer de schimmels een overwicht krijgen op de bacteriën en het biologisch evenwicht verstoord wordt, waardoor een opportunistische infectie ontstaat.

Spruw, klachten door "Candida albicans" in de mond. "C. Albicans" kan bij veel mensen in het speeksel worden aangetoond, zonder dat het mondslijmvlies aangetast is. In dit geval is er dan ook geen sprake van candidose. Het percentage van mensen waarbij Candida albicans in de mond kan worden aangetoond is 40%. Risicofactoren zijn een (slecht passende) kunstgebit, antibioticagebruik, roken en diabetes. Een andere oorzaak van orale candidiasis is echter het gebruik van hoge doses inhalatiecorticosteroïden, die deels in de mondholte neerslaan en ter plaatse de weerstand van het slijmvlies onderdrukken. Om deze reden wordt bij hoge doseringen van deze inhalatiegeneesmiddelen aanbevolen na het inhaleren de mond te spoelen.

In de huisartsenpraktijk ziet men geregeld vaginale candidainfecties, waarbij deze normale commensaal zodanig toeneemt dat er klachten van jeuk, branderigheid, roodheid en een meestal witte, brokkelige afscheiding ontstaan. Dergelijke infecties treden soms zonder duidelijke oorzaak op, maar komen wat vaker voor in de zwangerschap, bij mensen met suikerziekte en na gebruik van breedspectrum-antibiotica, waardoor veel bacteriën sterven en de schimmels kans krijgen te gaan woekeren door het wegvallen van de concurrentie. Mannelijke partners herbergen het organisme dan ook vaak onder de voorhuid, waardoor het soms nodig is beide partners tegelijk te behandelen.

Candidiasis komt in het ziekenhuis ook veelal voor bij patiënten met verminderde weerstand, bijvoorbeeld bij behandeling met antimitotica (bij kanker), behandeling bij transplantatie, hiv/aids, of ook nog bij behandeling met corticosteroïden.

Deze treden vaak op in vochtige huidplooien, zoals in de liezen, onder de borsten of onder een hangbuik, vaak bij bejaarden met diabetes. Dit is eveneens goed te behandelen met miconazol en goede hygiëne. Bij baby's treedt een candida-infectie vaak op in de liezen in combinatie met smetten door luiers.

De schimmelinfectie van de nagel wordt onychomycose genoemd en wordt vrijwel altijd veroorzaakt door andere schimmels, namelijk dermatofyten. Candida-infecties van de nagel bestaan echter wel.

Het speeksel van de meeste mensen heeft een anti-schimmelwerking. Deze werking komt door histatinen, die in het speeksel aangetoond kunnen worden. Histatinen zijn eiwitten en worden vooral aangetoond in het speeksel van de wangspeekselklier (glandula parotis). Schimmels kunnen in twee vormen voorkomen in de mond, namelijk als gist of als ontkiemende vorm.

Candidiasis van mond, huidplooien of vagina wordt in de praktijk meestal lokaal behandeld met anti-schimmelmedicijnen zoals miconazol, terbinafine of nystatine. Als een lokale behandeling niet het gewenste effect heeft (zeer zelden) kan gekozen worden voor een behandeling met tabletten, bijvoorbeeld met fluconazol. Daarnaast is het van belang een goede mondhygiëne na te streven, door bijvoorbeeld spoelmiddelen te gebruiken en een eventueel kunstgebit regelmatig te reinigen.

Bij pasgeboren baby's komt een lichte vorm van spruw, meestal in de eerste vier levensweken, zeer vaak voor (tientallen procenten); dit hoeft alleen behandeld te worden als het duidelijk aanleiding tot klachten geeft (pijn, slecht drinken hierdoor). Het candida-organisme is immers een normale commensaal en de baby, die bij de geboorte onvermijdelijk al wordt gekoloniseerd zal er hoe dan ook weerstand tegen moeten ontwikkelen, het is niet mogelijk zich levenslang tegen de gist te beschermen. Huisartsen en kinderartsen zijn daarom zeer terughoudend met het behandelen van spruw bij baby's, zeker als er geen klachten bij voorkomen. Lactatiekundigen en consultatiebureauverpleegkundigen staan in Nederland vaak een wat agressiever beleid voor, omdat zij claimen dat de borstvoeding wel eens kan mislukken als moeder bv. tepelkloven krijgt of heeft, waarvoor de candida dan vaak als (mede)schuldige wordt aangewezen. Wetenschappelijk bewijs hiervoor ontbreekt echter.

Systemische candidiasis is volgens de wetenschappelijke geneeskunde een ernstige ziekte die alleen voorkomt bij ernstig immuun-gecompromitteerde mensen. Deze ernstige ziekte leidt tot een verstoring van de werking van het aangedane orgaan of organen, er kan bijvoorbeeld leverfalen ontstaan. 

Alternatieve therapeuten wijten echter een breed scala aan gezondheidsklachten en aandoeningen aan "systemische candidiasis". De kinderarts William Crook veronderstelde dat een grote verscheidenheid van symptomen veroorzaakt kan worden door een systemische candidiasis. Hij bedacht ook therapieën hiervoor, zoals een dieet en klysma's. 

Kurt Consback ziet "systemische candidiasis" als de oorzaak van alle degeneratieve ziekten.

Overigens stellen alternatieve therapeuten de diagnose systemische candidiasis niet altijd door daadwerkelijk "Candida" aan te tonen in de bloedbaan of in organen. Schimmels in het bloed zijn aan te tonen met een levend bloed analyse. Maar vaak vermoedt men het beeld slechts op grond van vage klachten en een breed scala aan aandoeningen zoals astma, PMS, seksueel disfunctioneren, psoriasis, intestinale klachten, plasproblemen, multiple sclerose en spierpijn. Voor een relatie tussen "systemische candidiasis" en al deze aandoeningen ontbreekt echter een bewijs. Ook voor de werkzaamheid van alternatieve therapieën gericht op het behandelen van de vermoede systemische candidiasis bestaat dan ook geen enkel bewijs.

Het gebruik van de term "systemische candidiasis" binnen de alternatieve geneeskunsten is volgens de traditionele geneeskunde ten onrechte.



</doc>
<doc id="87152" url="https://nl.wikipedia.org/wiki?curid=87152" title="Plekjes van Fordyce">
Plekjes van Fordyce

Plekjes van Fordyce zijn lichtgele, lichtverheven papels meestal in groep gelegen op het slijmvlies van de binnenkant van de wang of van de lip, en op de penis of schaamlippen.

Ze zijn asymptomatisch, ze veroorzaken namelijk geen enkele hinder of gevaar. De plekjes zijn niet besmettelijk en kunnen eventueel met Tretinoingel behandeld worden.


</doc>
<doc id="87175" url="https://nl.wikipedia.org/wiki?curid=87175" title="Cheilitis">
Cheilitis

Cheilitis is een algemene naam voor ontsteking van de lippen. Naargelang de oorzaak kunnen we verschillende soorten onderscheiden:


</doc>
<doc id="87197" url="https://nl.wikipedia.org/wiki?curid=87197" title="Ziekte van Peyronie">
Ziekte van Peyronie

Van de ziekte van Peyronie of induratio penis plastica is sprake als de penis bij het stijf worden krom trekt, in het horizontale of verticale vlak. Dit is een verworven aandoening; de normale lichte kromming omhoog die men meestal ziet, valt er niet onder. Soms kan dit ook pijnlijk zijn en meestal is er ook bij een penis niet in erectie een verharde bindweefselstreng te voelen. Dit kan soms zo ernstige vormen aannemen dat geslachtsgemeenschap erdoor onmogelijk wordt. Het fenomeen werd in 1743 beschreven door François Gigot de La Peyronie (ook wel Lapeyronie), hofarts van koning Lodewijk XV.

De ziekte is niet zeldzaam, want ze komt minimaal bij enige mannen per duizend voor. Lang niet iedereen met de aandoening zal hiervoor een arts raadplegen - echte klachten zijn er vaak ook niet en schaamte weerhoudt velen.

De oorzaak is vorming van een streng bindweefsel in een zwellichaam, waardoor de penis daar niet in gelijke mate mee kan rekken als in het andere zwellichaam. Dit bindweefsel ontstaat spontaan, en de oorzaak hiervan is niet bekend; er zijn evenveel hypothesen als onderzoekers. Het is niet geassocieerd met het HLA-stelsel zoals sommige reumatische aandoeningen dat wel zijn. Mogelijk speelt een onbalans op celniveau tussen NO (stikstofmonoxide) en zuurstofradicalen een rol. De ziekte, of een sterk daarop gelijkende aandoening, kan in een diermodel worden opgeroepen door injectie van cytomoduline in de bindweefselschede van de penis. De ziekte is mogelijk verwant aan de Ziekte van Dupuytren waarbij soortgelijke bindweefselstrengen in de handpalm ontstaan. Een belangrijke hypothese is momenteel (2004) het ontstaan van microtraumata bij geslachtsgemeenschap of masturbatie die tot een overmatige reparatiereactie aanleiding zouden geven. Anno 2008 wordt een groot genetisch onderzoek uitgevoerd naar de ziekte van Peyronie.

Er wordt gesproken over de volgende mogelijke oorzaken :

Over het algemeen onbevredigend. Er zijn enkele medicijnen die de vorming van het bindweefsel mogelijk enigszins tegengaan, hoewel een overzichtsartikel in het gezaghebbende tijdschrift "British Journal of Urology" nog in 2004 meldt dat medicamenteuze behandeling volstrekt nutteloos is en dat alleen chirurgie (in vele vormen) in aanmerking komt. Sommigen propageren het gebruik van tamoxifen, dat voor deze ziekte niet op de markt is toegelaten en in (slechts) 1 onderzoek bij ongeveer 30% een gunstig effect leek te hebben. Corticosteroïdinjecties hadden een teleurstellend resultaat. Ook verapamil is geprobeerd.
Verder is schokgolfbehandeling geprobeerd waarbij in verschillende onderzoeken een wisselende mate van succes (of gebrek daaraan) is gerapporteerd.

Bij een chirurgische ingreep wordt de penis kunstmatig in erectie gebracht, waarna de uroloog een wigvormig stukje van de penis (meestal in een bocht) verwijdert. Vervolgens wordt de penis 'rechtgetrokken' en de wond gehecht. Na de operatie is de penis altijd korter in erectie. Deze ingreep wordt een plicaturatie van Nesbitt genoemd. Vanwege de slagaders en zwellichamen die in het operatiegebied liggen, is het een risicovolle operatie met grote kans op complicaties. De ingreep wordt meestal onder lokale anesthesie uitgevoerd.

In Nederland is het beleid meestal af te wachten en pas operatief in te grijpen als coïtus onmogelijk wordt en/of er bij een erectie pijnklachten ontstaan.



</doc>
<doc id="87229" url="https://nl.wikipedia.org/wiki?curid=87229" title="Extracorporele schokgolfbehandeling">
Extracorporele schokgolfbehandeling

Extracorporele schokgolfbehandeling (ESWT, "extracorporeal shock wave therapy") is een behandeltechniek waarbij patiënten worden blootgesteld aan krachtige mechanische golfimpulsen die door middel van een behandelkop gefocuseerd worden zodanig dat ze op een vrij nauwkeurig te bepalen plaats in het lichaam een mechanisch effect sorteren.

De bekendste toepassing is het vergruizen van nierstenen ("extracorporele schokgolflithotripsie").
Ook wordt de methode inmiddels toegepast voor het behandelen van klachten aan het bewegingsapparaat (orthopedische toepassing) bijvoorbeeld bij tennisarm, verkalking in schoudergewricht, chronische ontsteking achillespees en hielspoor.


</doc>
<doc id="87245" url="https://nl.wikipedia.org/wiki?curid=87245" title="Humaan leukocytenantigeen">
Humaan leukocytenantigeen

Humaan leukocytenantigeen (HLA, "Human Leukocyte Antigen") zijn antigenen die aanwezig zijn op alle lichaamscellen, behalve op de rode bloedcellen. De naam "humaan leukocytenantigeen" werd ontleend aan de witte bloedcellen (leukocyten), omdat deze antigenen op die cellen als eerste ontdekt werden. Later bleek dat alle lichaamscellen HLA aan hun oppervlakte vertonen, behalve de rode bloedcellen.

HLA is de menselijke variant van het MHC en onder andere belangrijk bij de bepaling of een persoon als donor of ontvanger kan optreden voor een orgaan van een ander - de HLA-antigenen mogen hiervoor niet te veel verschillen. In de praktijk worden echter toch vaak organen met een ander HLA getransplanteerd omdat maat en beschikbaarheid zwaarder wegen (met andere woorden: het duurt te lang om op een perfecte HLA-match te wachten). Wel wordt geprobeerd het HLA-type van donor en ontvanger zo veel mogelijk af te laten stemmen, omdat dit de kans op langdurig succes van de transplantatie enorm vergroot. Bij een niet-perfecte HLA-match worden immunosuppressiva voorgeschreven om afstoting tegen te gaan (dit is dus eigenlijk altijd zo).

Daarnaast is van veel ziekten aangetoond dat het hebben van een bepaald HLA-type de kans op het ontwikkelen van die ziekte groter of kleiner maakt. Dragers van bepaalde HLA-typen zijn dan onder- of oververtegenwoordigd onder de lijders aan deze ziekte. Dit geldt bijvoorbeeld voor HLA-B27 en de Ziekte van Bechterew. Omdat het HLA-type erfelijk is, krijgt een dergelijke ziekte daardoor een duidelijke erfelijke component.

Van HLA-genen is bekend dat ze van invloed zijn op de natuurlijk aanwezige darm en huidflora, en zodoende effect hebben op de lichaamsgeur die een persoon verspreidt. Individuen met een overeenkomstige HLA set vinden de lichaamsgeur van de ander minder aantrekkelijk dan personen met een afwijkende HLA set. Zodoende wordt de partnervorming met iemand met een afwijkende HLA set bevorderd, wat de kans op nakomelingen met een gevarieerde mix aan HLA-typen (en dus een beter afweersysteem) garandeert.


</doc>
<doc id="87246" url="https://nl.wikipedia.org/wiki?curid=87246" title="Antigeen">
Antigeen

Een antigeen (Engels: antigen, afk. van "antibody generator") is een molecuul dat in staat is een reactie van het afweersysteem op te wekken, waarbij antistoffen worden aangemaakt.

Virussen of bacteriën kunnen op deze manier herkend worden als lichaamsvreemd, waarna een afweerreactie op gang komt en genezing bereikt kan worden. Als het binnendringende molecuul geen kwaad kan is een afweerreactie ongewenst. Dit is bijvoorbeeld het geval bij allergische reacties, waarbij de afweerreactie soms zelfs dodelijk kan zijn (zoals bij een wespensteek). Ook bij orgaantransplantaties en bloedtransfusies kunnen de antigenen op het orgaan of op de rode bloedcellen zorgen voor een afweerreactie, waarna vaak een levensgevaarlijke afstoting of afbraak ontstaat.

Bij een auto-immuunziekte kan het lichaam ook afweerreacties geven tegen lichaamseigen antigenen (antigenen die op eigen weefsels, organen en cellen voorkomen).

Een antigeen molecuul kan alleen een reactie van het afweersysteem opwekken als het of zelf voldoende groot is of als het door binding aan een ander molecuul, bijvoorbeeld een eiwit, groot genoeg wordt om een antistof-reactie op te wekken. Een dergelijk bindend molecuul heet een hapteen.

Cellen in het dierlijk lichaam bevatten een groot aantal stoffen en uitstekende molecuul-uiteinden op de buitenkant van hun membraan die als antigenen kunnen fungeren. Bekend zijn onder andere de bloedgroep-antigenen, maar er zijn er nog vele andere. Deze antigenen zijn er de oorzaak van dat transplantaties niet tussen iedere donor en ontvanger mogelijk zijn: als geen bijzondere voorzorgen worden getroffen zal een nieuwe cel van een ander vrijwel altijd worden herkend als lichaamsvreemd.


</doc>
<doc id="87249" url="https://nl.wikipedia.org/wiki?curid=87249" title="Tamoxifen">
Tamoxifen

Tamoxifen is een geneesmiddel behorend tot de groep van de selectieve oestrogeenreceptormodulatoren, met een anti-oestrogene werking. Het vindt toepassing bij bepaalde vormen van borstkanker, namelijk die soorten die gevoelig zijn voor oestrogenen en dus onder invloed daarvan sneller groeien. Door het geven van tamoxifen kan dan de groei van de tumor of van metastasen vaak een tijd geremd worden. Tamoxifen wordt door het Internationaal Agentschap voor Kankeronderzoek overigens zelf geclassificeerd als carcinogeen voor mensen (groep 1).

Bij gebruik van tamoxifen is het van belang voorzichtig te zijn met sojaproducten. Hier zitten namelijk isoflavonen in, die een oestrogeen-achtige werking hebben. Over het effect van deze stof lopen de meningen uiteen.

Bodybuilders die anabole steroïden gebruiken, gebruiken tamoxifen om de groei van borstklierweefsel in mannelijke borsten (gynaecomastie) tegen te gaan.


Tamoxifen en een deel van de metabolieten doorlopen een enterohepatische kringloop. Metabolisering geschiedt in de lever, via CYP3A4 tot de metaboliet . Via CYP2D6 wordt vervolgens het zeer actieve endoxifen gevormd. De omzetting van tamoxifen via CYP2D6 leidt tot de actieve metaboliet (). Deze kan via het CYP3A4 ook worden omgezet in het endoxifen.

4–OH–tamoxifen en endoxifen hebben een hogere affiniteit voor de oestrogeenreceptor dan tamoxifen zelf. Genetische veranderingen in het CYP2D6–systeem kunnen leiden tot een verminderde werkzaamheid.

Gelijktijdig gebruik met sterke remmers van CYP2D6 (zoals paroxetine, fluoxetine, kinidine, cinacalcet en bupropion) kan de concentratie van de sterk actieve metaboliet endoxifen met 65–75% verlagen en dient vermeden te worden.

Gelijktijdig gebruik van het antidepressivum citalopram heeft nauwelijks invloed op de werkzaamheid van tamoxifen. Dat geldt ook voor escitalopram.

Eliminatie gebeurt via de gal en met de feces. T1/2el = circa 7 dagen (tamoxifen), circa 14 dagen ( en ).


</doc>
<doc id="87250" url="https://nl.wikipedia.org/wiki?curid=87250" title="Uitzaaiing">
Uitzaaiing

Uitzaaiingen of metastasen zijn in de oncologie kwaadaardige gezwellen die op een andere plaats optreden dan de oorspronkelijke plaats van het eerste ('primaire') gezwel. Het kunnen optreden van uitzaaiingen is een van de hoofdkenmerken van een kwaadaardige tumor (kanker).

Uitzaaiingen gaan meestal uit van een enkele cel die zich ergens vestigt en doorgroeit tot een nieuwe tumor. Omdat hierbij een vrij lange stille periode bestaat waarin de uitzaaiing nog te klein is om op te sporen door bijvoorbeeld röntgenonderzoek of lichamelijk onderzoek, verkeren veel kankerpatiënten na de behandeling van de hoofdtumor jarenlang in onzekerheid. Zelfs als hun operatie geslaagd is en 'alle uitslagen goed waren' kunnen er best één, tien of zelfs honderden uitzaaiingen ongemerkt en onvindbaar in stilte aan het verdergroeien zijn. 

Daarom wordt vaak na een operatie nog chemotherapie of nabestraling gegeven. Dat levert echter meestal geen garantie tegen recidief. 

Bij de meeste kwaadaardige tumoren geldt dat als na vijf jaar geen recidief is opgetreden de kans dat dit alsnog zal gebeuren erg klein wordt; voor borstkanker is deze termijn echter duidelijk langer, wel tien jaar.

Uitzaaiingen kunnen optreden door verspreiding van kwaadaardige cellen op verschillende manieren:


Bij hematogene metastasering vormen de uitzaaiingen zich vaak in het eerstvolgende doorstroomde orgaan. Voor de darmen is dit de lever, voor andere organen meestal de longen. Andere organen die vaak aangetast worden zijn het bot, met meestal multipele metastasen, en de hersenen, die moeilijk behandelbaar zijn met chemotherapeutica.

Bij lymfogene metastasering ontstaan metastasen vooral in de lymfklieren die stroomafwaarts liggen van de tumor - bij borstkanker onder de oksel. 

Van de derde groep zijn vooral ovariumtumoren een goed voorbeeld. Ook tumoren van het maag-darmstelsel kunnen cavitair (dus in de buikholte) uitzaaien.

Entmetastasen kunnen bijvoorbeeld optreden aan het huidoppervlak na een biopsie wegens kwaadaardige gezwelgroei in de lever. 

Metastasen treden meestal pas in een laat stadium van kanker op, maar kunnen ook reeds vroeg ontstaan. Het tijdstip van het optreden van symptomen kan dus variëren. De klachten zijn steeds het gevolg van een verminderde functionaliteit van het aangetaste orgaan, maar veroorzaken niet noodzakelijkerwijs pijn. De problemen die men kan ondervinden zijn met andere woorden afhankelijk van het orgaan waarin de uitzaaiing zich bevindt en de mate waarin deze metastase het normale weefsel verdrongen heeft.

Een goed voorbeeld is een metastase in het bot. Door de groei verdringt de metastase het normale botweefsel en interfereert dus met de stevigheid van het bot. Dit leidt tot breuken in situaties waarin dit normaal gezien niet het geval is, bijvoorbeeld door een lichte val. Deze breuken kunnen echter ook spontaan optreden. In de geneeskunde spreekt men dan over een "pathologische fractuur". Deze breuk veroorzaakt uiteraard pijn, maar dit wordt niet rechtstreeks veroorzaakt door de daar aanwezige secundaire tumor. Bovendien staan de symptomen van de primaire tumor gewoonlijk voorop.

Voor de meeste vormen van kanker geldt dat als er eenmaal uitzaaiingen op afstand zijn gevonden, de prognose (overlevingskans) ernstig is gedaald doch genezing is in enkele gevallen nog mogelijk. Dit geldt voornamelijk bij vormen van kanker die zeer gevoelig zijn voor chemotherapie, zoals zaadbalkanker testiscarcinoom. Ook een enkele lever- of longmetastase kan soms nog chirurgisch verwijderd worden. Bij de aanwezigheid van meerdere metastasen is een operatie vaak uitgesloten. Ook bestraling is in die situatie om dezelfde reden geen genezende optie meer. Men spreekt dan van palliatieve behandeling waarbij genezing niet mogelijk is, maar waarin symptoombestrijding en soms afremming van tumorgroei het doel zijn.

Ook bij infecties kunnen overigens uitzaaiingen ontstaan - metastatische abcessen. Een andere, minder verwarrende term daarvoor is multipele abcessen. In plaats van metastasering spreekt men bij infecties vaker van disseminatie.


</doc>
<doc id="87418" url="https://nl.wikipedia.org/wiki?curid=87418" title="Autoclaaf (laboratorium)">
Autoclaaf (laboratorium)

Een autoclaaf is een toestel waar door middel van stoom onder druk vloeistoffen, instrumenten, glas, bepaalde plastieken en doeken gesteriliseerd kunnen worden.
Hetzij 15 minuten bij 121° Celsius, hetzij 3 minuten bij 134 °C en 2 atmosfeer druk (voor onverpakt materiaal) of 5 atmosfeer voor verpakt materiaal.

Een autoclaaf bestaat uit een drukvat dat water bevat en een bakje van gaas of geperforeerd metaal waarin de instrumenten gesteriliseerd kunnen worden. Door de overdruk wordt de temperatuur van het water hoger dan 100 °C (121 °C - 134 °C), waardoor bacteriën, virussen en schimmels sneller en zekerder worden gedood. Een autoclaaf wordt onder andere gebruikt in microbiologische laboratoria en ziekenhuizen

Men onderscheidt drie types autoclaven:

De goede werking van een autoclaaf kan gecontroleerd worden door middel van biologische indicatoren. Deze indicatoren bevatten resistente bacteriële sporen, die een sterilisatiecyclus moeten ondergaan en dan opgestuurd worden naar een laboratorium dat de vernietiging van deze sporen zal controleren. Er bestaan ook tape indicatoren, of indicatoren die op sterilisatieverpakking staan en waar witte strepen omslaan in zwarte strepen na een volledige sterilisatiecyclus, doch deze zijn onbetrouwbaar, en kunnen in elk geval niet garant zijn voor een goede sterilisatie.

Belangrijk zijn ook de testen die de penetratie van de stoom binnen het te steriliseren linnen controleren, hiervoor wordt het Bowie & Dick testpakket gebruikt, dat een van de moeilijkst te steriliseren producten is. Om te zien of de autoclaaf ook geschikt is voor het steriliseren van holle buizen, wordt de Helix-test toegepast. Deze bestaat uit een 150 cm lange opgerolde slang (vandaar de naam helix), waarvan één uiteinde afgesloten wordt door een capsule waarin een biologische of een chemische indicator geplaatst wordt.

Bij het conserveren van voedsel voor mensen en huisdieren kan op dezelfde manier verhitting onder druk plaatsvinden. Sterilisatie voorkomt bederf, dat weer zou kunnen leiden tot het uitzetten en lekken van de verpakking.


</doc>
<doc id="87504" url="https://nl.wikipedia.org/wiki?curid=87504" title="Bruno Santanera">
Bruno Santanera

Bruno Cesare Ortelio Santanera (Turijn, 15 maart 1937) is een in Nederland woonachtige Italiaan die zichzelf 'magneto-mineraaltherapeut' noemt en die door velen als kwakzalver wordt beschouwd. Bij het grote publiek is hij bekend als de uitvinder van de BioStabil 2000. 

Santanera verhuisde in de jaren 60 van Italië naar Amsterdam, waar hij een carrosseriebedrijf begon. Toen hij in september 1969 hoorde dat er een investeringsregeling zou komen voor bedrijven in Noordoost-Groningen, ging hij een kijkje nemen in het Groningse plaatsje Godlinze. Hij besloot met zijn Nederlandse vrouw naar dit plaatsje te verhuizen. De subsidie liep hij overigens mis, doordat Godlinze net buiten de investeringszone viel, en het carrosseriebedrijf werd omgebouwd tot een bedrijf waarin marmer werd verwerkt tot wand- en vloertegels. Naast ruw marmer begon Santanera ook marmeren beelden en kunstnijverheidsartikelen uit Italië te importeren. Zijn tuin vol marmeren beelden bezorgde hem de bijnaam 'de marmerkoning'. 

Toen Santanera in 1972 in financiële problemen raakte en geen horecavergunning kreeg voor een illegaal restaurant, ging hij in hongerstaking. Piet Bakker, een journalist van de Winschoter Courant schreef een boek over Santanera, en minister Geertsema van Binnenlandse Zaken bracht een bezoek aan Godlinze.

Santanera is enkele jaren later begonnen met mineraaltherapie, nadat hij door een kennis van hooikoorts zou zijn genezen door middel van mineralen. Zijn belangrijkste product is de "BioStabil 2000", een hanger met draaimechanisme. De hanger bevat een neodymium-magneetje, door Santanera omschreven als 'samengeperste zeldzame aarde uit Zaïre', en zou onder meer beschermen tegen 'elektromagnetische stress'. De hanger werd verkocht door het bedrijf Tel Sell, op televisie aangeprezen door Tineke de Nooij, maar door de Vereniging tegen de Kwakzalverij omschreven als kwakzalverij. In maart 2004 oordeelde de Reclame Code Commissie in hoger beroep dat de televisiereclame voor de hanger misleidend was en niet meer in de toenmalige vorm mocht worden uitgezonden. In een nieuwe versie figureerde de basisarts Roy Martina. Op 6 juni 2007 oordeelde de Reclame Code Commissie dat ook deze versie niet langer mag worden uitgezonden.

Het televisieprogramma TROS-Radar liet begin maart 2004 weinig van de claims van Santanera heel en de verkoop stortte vrijwel geheel in. Santanera spande een kort geding aan waarin hij een verbod op de website biostabil.sucks.nl eiste. Santanera verloor dit geding, en zag af van een geding tegen een tweede website. Hij spande ook een rechtszaak aan tegen TROS-Radar. Begin 2005 volgde de uitspraak. Ook deze zaak werd door Santanera verloren.
Eind 2005 wilde hij de Sloterdijk Tandzorg Kliniek vervolgen omdat zij in een artikel bekendmaakten dat "Biostabil®" reeds langer een geregistreerd merk van een heel ander product is. Het gaat hier om kunststof tanden voor kunstgebitten die worden geproduceerd door de firma Dentsply International. 

Santanera is gehuwd en heeft vijf kinderen. Enkele van deze kinderen figureerden als tevreden 'klanten' in de televisiereclames voor de "BioStabil 2000". Twee van de zoons, Oreste en Renato Santanera, drijven tegenwoordig het keuken- en marmercentrum.


</doc>
<doc id="87506" url="https://nl.wikipedia.org/wiki?curid=87506" title="Stafylokokken">
Stafylokokken

Het geslacht Staphylococcus (uit het Grieks betekent letterlijk: "druiventrosbes") zijn bacteriën die behoren tot de familie Staphylococcaceae. Het geslacht heeft ongeveer 20 soorten. "S. aureus", "S. epidermidis" en de "S. saprophyticus" worden het meest geïsoleerd bij de mens als ziekteverwekker.
In 1880 werd de "Staphylococcus aureus" beschreven door Alexander Ogston. De bacterie is onbeweeglijk, katalasepositief, oxidasenegatief en groeit facultatief anaeroob. De kolonies zijn rond en hebben een wit tot goudgeel pigment. De bacterie wordt vaak beschreven als een nosocomiale pathogeen. Nosocomiaal betekent door verblijf in ziekenhuis veroorzaakt. Het geeft aan dat de bacterie vaak door ziekenhuisbezoek opgelopen wordt. Niettemin heeft ook een aanzienlijk percentage van de gezonde mensen de bacterie op de huid of in de neus zonder er ziek van te worden. De infecties met Staphylococcus aureus zijn vaak acuut en pyogeen (etterig) van aard. In het ergste geval kan de bacterie zich verspreiden door middel van een bacteriëmie. "Staphylococcus aureus" heeft een hoge morbiditeit en mortaliteit als nosocomiale pathogeen. De bacterie veroorzaakt een verscheidenheid van infecties, uiteenlopend van impetigo (een huidinfectie) tot TSS (toxischeshocksyndroom) tot ernstige endocarditis.

De bacterie is in een Grampreparaat waar te nemen als kokken, in groepjes en los (druiventros). De kleur wordt dan aangeduid als gram-positief.



</doc>
<doc id="87532" url="https://nl.wikipedia.org/wiki?curid=87532" title="Activator (tandheelkunde)">
Activator (tandheelkunde)

Een activator is in de tandheelkunde een eenvoudig apparaat, dat als voornaamste functie heeft de onderkaak kunstmatig naar voor te houden. Het wordt gebruikt bij een orthodontische behandeling, zoals bij het corrigeren van een Angle klasse II/1, dat is een gebitsafwijking waarbij de onderkaak in zijn geheel te veel naar achteren staat.

Er zijn verschillende soorten activatoren, zoals:

De activator is al in 1908 door Viggo Andresen ontworpen. Men claimt vaak een orthopedisch effect, maar in de praktijk blijken de veranderingen voornamelijk te komen van dento-alveolaire effecten.


</doc>
<doc id="87656" url="https://nl.wikipedia.org/wiki?curid=87656" title="Heteluchtsterilisator">
Heteluchtsterilisator

Een heteluchtsterilisator, is een sterilisator die door middel van warme droge lucht gereinigde instrumenten steriel maakt. Het is in feite een soort oven. De tijd van sterilisatie hangt af van de temperatuur waarbij gesteriliseerd wordt, namelijk:

Deze soort sterilisatoren hebben als nadeel enerzijds de lange sterilisatietijd, en anderzijds kunnen enkel metalen instrumenten en glas gesteriliseerd worden. Hetelucht sterilisatoren worden nog nauwelijks gebruikt, omdat het proces niet te controleren is op zijn effectiviteit validatie en het risico dat micro-organismen het sterilisatieproces zouden kunnen overleven.
Soms wordt de heteluchtsterilisator alleen nog ingezet voor glaswerk en oogheelkundig instrumentarium, omdat het residue-loos is.

De heteluchtsterilisator is inmiddels geheel vervangen door autoclaven, die steriliseren door middel van zogenaamde "droge stoom" in een overdruk. Autoclaven hebben een veel korter proces, zijn zeer effectief en goed controleerbaar (valideerbaar). In de autoclaaf kan al het hittebestendige operatieinstrumentarium, maar ook operatieafdekdoeken en bepaalde plastics worden gesteriliseerd.


</doc>
<doc id="87676" url="https://nl.wikipedia.org/wiki?curid=87676" title="Micro-aerofiel">
Micro-aerofiel

Bacteriën die micro-aerofiel zijn, hebben wel zuurstof nodig, maar wel in kleine hoeveelheden. Wanneer deze organismen aan te veel zuurstof worden blootgesteld zullen deze niet meer groeien en op een gegeven moment afsterven.


</doc>
<doc id="87682" url="https://nl.wikipedia.org/wiki?curid=87682" title="Facultatief anaeroob organisme">
Facultatief anaeroob organisme

Een facultatief anaeroob organisme is een eencellige die zowel mét als zonder zuurstof kan leven.

Facultatief anaerobe organismen kunnen zowel in de aanwezigheid als in de afwezigheid van zuurstof leven. Indien er zuurstof aanwezig is halen ze hun energie, in de vorm van ATP, uit aerobe respiratie. Wanneer er geen zuurstof maar wel een externe elektronenacceptor aanwezig is kan het organisme anaerobe respiratie uitvoeren. Als er noch zuurstof noch een externe elektronenacceptor aanwezig is haalt het organisme zijn energie uit fermentatie.

De termen "facultatief aeroob" en "facultatief anaeroob" betekenen in de praktijk hetzelfde. Om deze reden wordt doorgaans over "facultatief (an)aeroob" gesproken. Dit verschilt van "aerotolerant anaeroob" doordat de facultatief anaeroben in staat zijn om zuurstof te gebruiken, terwijl de aerotolerante anaeroben dit niet kunnen.

Als ze glucose als energiebron gebruiken zullen organismen hun energiemetabolisme starten met glycolyse. Hierbij worden twee NAD-moleculen gereduceerd naar twee moleculen NADH.

Na glycolyse zal het organisme overgaan tot de citroenzuurcyclus (Krebscyclus). Die produceert per cyclus vier bijkomende NADH-moleculen. Na de citroenzuurcyclus wordt het gevormde NADH omgezet naar NAD; dit gebeurt door de elektronentransportketen, waarbij O wordt gebruikt als elektronenacceptor onder vorming van water.

Deze respiratie loopt vrijwel gelijk met de aerobe respiratie, met uitzondering van de elektronentransportketen. Doordat er geen zuurstof aanwezig is moet er een andere elektronenacceptor gebruikt worden. Hierdoor wordt er een lager aantal protonen uit de cel getransporteerd en zal er minder ATP gevormd worden.

Na de glycolyse gaan de organismen over tot fermentatie in plaats van de Krebscyclus. De bedoeling hiervan is om de uit glycolyse gevormde NADH opnieuw te oxideren naar NAD. Bij fermentatie kunnen lactaat, ethanol, butyraat of acetaat gevormd worden.


</doc>
<doc id="87850" url="https://nl.wikipedia.org/wiki?curid=87850" title="Cochenilleluis">
Cochenilleluis

De Cochenilleluis ("Dactylopius coccus"), afkomstig uit Zuid-Amerika en Mexico wordt gekweekt om zijn karmijnrode kleurstof.

De luis is als parasiet te vinden op de schijven van "Opuntia". Het pigment wordt vooral uit de eitjes en in mindere mate uit het bloed van de schildluis gewonnen.

Kort voordat de luizen eitjes leggen, worden ze handmatig van de cactus afgeschept. Vervolgens worden de luizen gedood. De kleurstof wordt verkregen nadat ze gedroogd, gemalen en gefilterd zijn. De kleurvastheid wordt verkregen door toevoegingen van tin of aluin.

Een hoge dosis is giftig, de acceptabele dagelijkse inname bedraagt 5 mg/kg lichaamsgewicht.
Voedingsmiddelen waar karmijn in zit zijn op de ingrediëntenlijst voorzien van de melding E120.


</doc>
<doc id="87887" url="https://nl.wikipedia.org/wiki?curid=87887" title="Linea alba">
Linea alba

De linea alba is een witte lijn op de mondslijmvliezen van de wangen ter hoogte van het kauwvlak van de tanden. Een ander benaming voor dit verschijnsel is morsicatio.

Histologisch is door wrijving een plaats ontstaan met een verhoogde verhoorning, "hyperkeratose" genaamd.

Klinisch manifesteert zich dat als een witte lijn, die verder ongevaarlijk is en geen behandeling nodig heeft.



</doc>
<doc id="87888" url="https://nl.wikipedia.org/wiki?curid=87888" title="Lichen planus">
Lichen planus

Lichen planus (ook wel lichen ruber (planus)) is een huidziekte, die gekenmerkt wordt door een goedaardige keratose vaak op het wangslijmvlies, maar ook op andere plaatsen in de mond, zoals op de tong. Ook op de huid en op de genitale slijmvliezen kan lichen planus voorkomen. Op de huid kenmerkt de aandoening zich door het ontstaan van kleine, jeukende vlakke papels, met een kleur variërend van rood tot lichtpaars. Voorkeurslokalisaties van deze huidafwijkingen zijn de buigzijde van polsen en onderarmen, de nek, het gebied rond het heiligbeen en de geslachtsorganen en de enkels.

Er bestaan verschillende vormen van lichen planus.

De erosieve vorm is een premaligne aandoening en kan dus een kanker voorafgaan, maar dit gebeurt gelukkig slechts in 3 tot 5% van de gevallen.

De etiologie (oorzaak) van lichen planus is tot op heden onbekend. Het is niet besmettelijk en er is geen verband met enig bekend pathogeen.

Lichen-planusachtige uitslag (bekend als lichenoïde reacties) ontstaat soms als gevolg van allergische reacties op medicijnen voor hoge bloeddruk, hartziektes en artritis. Deze worden medicijngeïnduceerde lichenoïde reacties genoemd. Deze lichenoïde reacties kunnen lichenoïde mucositis (van de slijmvliezen) of lichenoïde dermatitis (van de huid) zijn. Lichen planus is gemeld als bij-effect van chronische hepatitis C infectie of kan een teken zijn van een graft-versus-host reactie (een immuunreactie) in de huid. Echte lichen planus is in verband gebracht met stress waar letsel zich toont op de slijmvliezen of op de huid in tijden van stress in mensen met deze aandoening. Lichen planus komt vaker voor bij vrouwen dan bij mannen (met een verhouding 3:2) en komt het meeste voor bij mensen van middelbare leeftijd. Lichen planus bij kinderen is zeldzaam.

In drie jonge vrouwen is lichen planus in verband gebracht met hyperthyreoïdie

Reacties op amalgaamvullingen kunnen bijdragen aan oraal letsel dat veel op lichen planus lijkt, en onderzoek heeft aangetoond dat veel van dit letsel verdwijnt als een ander materiaal wordt gebruikt voor de vullingen.

Bij histopathologisch onderzoek met de microscoop is er klassiek sprake van:
Omdat de natuur variabel is, en er zo'n 20 vormen van lichen planus bestaan, hoeven niet alle eigenschappen even uitgesproken te zijn. Lichen planus komt regelmatig in samenhang met lichen sclerosus voor

Het behandelen van orale lichen planus (OLP) ligt binnen het bereik van de orale geneeskunde. Op dit moment is er geen genezing voor orale lichen planus maar er zijn medicijnen die gebruikt worden om de effecten van de ontstekingsreactie te verminderen. Orale lichen planus kan gaan sluimeren na een behandeling en er zijn berichten dat orale lichen planus opeens kan oplaaien jaren nadat men het genezen achtte.

Medicijnen die gebruikt worden om lichen planus te behandelen zijn o.a.:
Niet-medicinale behandelingen:



</doc>
<doc id="87956" url="https://nl.wikipedia.org/wiki?curid=87956" title="Alruin">
Alruin

De alruin ("Mandragora officinarum") is een overblijvende plant uit de nachtschadefamilie ("Solanaceae"). De soortaanduiding "officinarum" betekent dat de plant tijdens haar naamgeving op lijsten van planten met geneeskrachtige eigenschappen voorkwam. De plant wordt nu niet meer als zodanig gebruikt.

De precieze etymologie is complex en omstreden. De Nederlandse naam alruin is mogelijk afgeleid van die van een 11e-eeuwse filosoof, astroloog, reiziger, historicus en drogist genaamd Al-Biruni. De Arabische naam 'luffâh' of 'beid el-jinn' betekent 'ei van de geest'.

De peterselie-achtige, grote, bruine penwortel is vaak vertakt of gevorkt en dringt diep in de grond door. Boven de grond ontspruit hieruit een bladrozet van ovale, ingesneden bladeren van 15 centimeter breed en 40 centimeter lang. Deze bladeren staan in het begin rechtop; later spreiden ze zich plat uit.

De plant draagt groen-witte of lichtblauwe, 5 centimeter grote, klokvormige bloemen op afzonderlijke stelen. De bloeiperiode valt in de periode maart tot april. Uit deze bloemen ontstaan in het late voorjaar oranje tot rode bessen, die enigszins op tomaten lijken.

De plant sterft in het najaar af. De ondergrondse wortels overleven de winter en lopen in het voorjaar opnieuw uit.

De alruin komt van nature voor in Zuid- en Midden-Europa en in het Middellandse Zeegebied, waar zij onder andere op Corsica kan worden aangetroffen.

De alruinwortel bevat giftige alkaloïden (scopolamine, atropine, apoatropine, hyoscyamine, cuskhydrine, solandrine, mandragorine en andere hallucinogene tropaanalkaloïden). De plant werd vroeger als narcoticum en pijnstiller, en deels ook als hallucinogeen middel gebruikt, onder meer in heksenzalf.
In de Oriënt werd de plant beschouwd als middel om conceptie te verzekeren;
dit komt tot uiting in de Hebreeuwse naam, "dud‘" of "dudaim" (liefdesplant), een verwijzing naar het Bijbelverhaal waarmee Lea met behulp van deze plant haar man Jacob wist terug te winnen.

Dioscorides verwijst naar het gebruik van de plant bij het verdoven van patiënten die gesneden of verbrand zijn.
Plinius de Oudere refereert aan de geur van de alruin als slaapverwekkend wanneer ze genomen werd voordat een insnede werd toegepast.
Lucianus van Samosata spreekt over het gebruik van de plant voordat het brandijzer werd gebruikt.
Claudius Galenus noemt de plant in het voorbijgaan in verband met haar macht om gevoel en bewegingen te verlammen.
Isidorus van Sevilla zou gezegd hebben: "De wijn in de bast van de wortel wordt gegeven aan hen die een operatie ondergaan zullen opdat ze geen pijn zullen voelen in hun slaap."

Ugone da Lucca ontdekte in de 12e eeuw een stof die, wanneer ingeademd, de patiënten in slaap brengt zodat zij tijdens een operatie geen pijn voelen; het is bekend dat hij hiermee de alruin bedoelde.

Reeds in 1830 gebruikte de Japanse arts Seishu Hanaoka een verdovend extract uit de Mandragora in de heelkunde. Ernst Schmidt ontdekte in 1888 het scopolamine in de alruin.

Door de hallucinogene effecten speelt de plant een belangrijke rol in magie en hekserij. Alruin is een heksenkruid en is een veelgebruikt bestanddeel van allerlei heksendrankjes en heksenzalf. Er werd grote toverkracht aan toegeschreven.

Doordat de wortel van de alruin veel vertakkingen heeft, vertoont die met een beetje fantasie vaak gelijkenis met een menselijk lichaam. De Griekse wijsgeer Pythagoras beschreef de wortel al als een 'miniatuurmensje'. Door deze gelijkenis geloofde men in de middeleeuwen (volgens de signatuurleer) dat de wortel bovennatuurlijke macht had over de menselijke geest en het lichaam.

Christenen zagen in de wortel een probeersel van de mens van God. Een op de mens lijkende wortel van de alruin werd in de middeleeuwen als wondermiddel beschouwd. Het zou de vruchtbaarheid kunnen bevorderen en magische krachten bezitten. Ook werd de wortel van de heggenrank vaak als alruin verkocht.

De wortels van de alruin werden vaak door mensen bewerkt en besneden zodat zij nog meer op een menselijke gestalte gingen lijken. Het bedrog was bijzonder lucratief.

Al vroeg was men buitengewoon voorzichtig om alruin uit de grond te trekken. Theophrastus schreef er in de derde eeuw voor Christus over dat verzamelaars van deze plant er eerst cirkels omheen trokken en dan de top eraf sneden terwijl ze naar het westen keken. De rest van de wortel werd dan geoogst na het zeggen van speciale formules en het dansen van bepaalde dansen.

Later gebruikte men honden voor het oogsten van de wortel, want men geloofde dat de ijzingwekkende schreeuw die daarbij zou klinken een mens het leven kon kosten. Men stopte dan zelf de oren dicht met bijenwas, zodat de dodelijke schreeuw niet te horen was. De plant diende nergens direct aangeraakt te worden: dit zou ook de dood tot gevolg hebben. De hond moest dan diepzwart zijn, de kleur van het kwade en de dood. Behalve de hond werden dan een stuk vlees, een stuk touw en een zilveren schop meegebracht naar de plant. De grond om de plant werd weggeschept, zodat de wortel bloot kwam te liggen. Dan bond men het touw aan de plant vast, en aan de hond. De hongerige hond werd dan gelokt met het stuk vlees, zodat het dier aan het touw trok en daardoor de plant uit de aarde haalde. De hond zou dan doodvallen door de schreeuw van de plant, maar de plantentrekker zou in leven blijven door de bijenwas in zijn oren.

Volgens het volksgeloof groeide de plant alleen op plaatsen waar ooit een galg had gestaan en groeide ze op het lijkvocht, de urine en het zaad van een (onschuldige) gehangene. Vandaar dat in Duitsland de plant ook "galgenmannetje" werd genoemd.

Alle uitleggers beschouwen "Mandragora officinarum" als de plant bedoeld in Gen 30:14 (liefdesappelen), en Hooglied 7:14. Er zijn veel andere planten hiervoor gesuggereerd, zoals bramen, "Zizyphus lotus", het "sidr" van de Arabieren, de banaan, de lelie, de citroen en de vijg, maar geen hiervan wordt door bevredigend bewijs ondersteund.

In 1520 schreef Niccolò Machiavelli een komedie genaamd "La mandràgola".


</doc>
<doc id="88104" url="https://nl.wikipedia.org/wiki?curid=88104" title="Abraham Joffe">
Abraham Joffe

Abraham Z. Joffe (1909–2000) was een Israëlische hoogleraar in de mycologie en de mycotoxicologie aan de Hebreeuwse Universiteit van Jeruzalem, afkomstig uit de voormalige Sovjet-Unie.

Joffes professionele interesses gingen voornamelijk uit naar: toxische schimmelsoorten die met name mycotoxines produceren (aflatoxines, trichothecenes en andere toxines); ecologie en omgevingsfactoren die de groei en verspreiding van Fusarium mycotoxines in graan zaden en voedsel bevorderen; en fytotoxische activiteit van "Fusarium" en hun toxiciteit in mens en dier.

Joffe is auteur van meer dan 130 wetenschappelijke artikelen, recensies en monografieën. Hij was lid van verschillende wetenschappelijke verenigingen, een spreker bij verschillende internationale conferenties en symposia, en houder van twee onderscheidingen van verdienste van zowel de U.S. Department of Agriculture en het Ministerie van gezondheidszorg, U.S.S.R.

Joffe ontving zijn doctoraat in mycologie en mycotoxicologie aan het Botanisch Instituut, U.S.S.R. Academie van wetenschappen te Leningrad (1950).



</doc>
<doc id="88251" url="https://nl.wikipedia.org/wiki?curid=88251" title="Ouabaïne">
Ouabaïne

Ouabaïne is een van de hartglycosiden die de hartwerking versterken, vergelijkbaar met digoxine. Het werd gebruikt bij hartfalen en bij boezemfibrilleren (een te snel en onregelmatig slagritme van de boezem van het hart, met als gevolg dat de kamer tot 30% minder bloed aangeboden krijgt). Het wordt in Nederland niet meer gebruikt.

De meeste bijwerkingen zijn tekenen van overdosering zoals verminderde eetlust, misselijkheid, braken en diarree. Bij kinderen komen hartritmestoornissen voor. Verminderde eetlust, misselijkheid en hoofdpijn kunnen ook bij de normale doseringen voorkomen.

Dit middel niet gebruiken bij bepaalde hartaandoeningen (obstructies, ontstekingen van het hartzakje, te lage hartslag (< 50/min.) en 2e of 3e graads AV-block) of bij intoxicatie met hartglycosiden. Voorzichtigheid is geboden bij toediening aan te vroeg geborenen, pasgeborenen en ouderen vanwege een vertraagde uitscheiding en bij 1e graads AV-block.

Dit middel kan gebruikt worden tijdens de zwangerschap, wel moet de hartslag van het ongeboren kind zorgvuldig worden gevolgd, vooral in de periode na de zwangerschap. Een te hoge dosis of te langdurig gebruik kan chronisch hartfalen en zo dus ook de dood veroorzaken.

Ouabeïne heeft een inhiberende functie op de Na-K-pomp (Na-K-ATPase) doorheen het cellulair membraan, daar deze stof bindt op de E2P-conformatie van de pomp.
Het aanwezige natrium zal bijgevolg uit de cel geëxporteerd moeten worden met behulp van een Na/Ca-ATPase. Een stijgende hoeveelheid calcium in cellen stimuleert ritmische contractie in bv. spiercellen, waaronder ook hartspiercellen. Dit is waarom ouabaïne gebruikt kan worden bij bepaalde hartaandoeningen.

Stoffen die het kaliumgehalte in het bloed verlagen zoals laxeermiddelen, diuretica (plaspillen), amfotericine b, carbenoxolon en corticosteroïden kunnen het optreden van glycoside-intoxicatie (vergiftiging) bespoedigen.

Parenterale (via bloed of weefsels) toegediende calcium, suxamethonium en lithium verhogen eveneens de toxiciteit.

Bij gelijktijdige gebruik van sympathicomimetica wordt de kans op hartritmestoornissen groter.

Voorzichtigheid is geboden bij stoffen zoals betablokkers, hartritmemiddelen en verapamil die ook AV-geleiding (bepaalde hartgeleidingsstoornis) kunnen veroorzaken.


</doc>
<doc id="88259" url="https://nl.wikipedia.org/wiki?curid=88259" title="Pancuronium">
Pancuronium

Pancuronium is een spierrelaxans, ook bekendstaand onder de merknaam "Pavulon". Het is een gevaarlijk middel: door de blokkade van de N-receptoren op de motorische eindplaat stoppen ook middenrif en tussenribspieren met werken, waardoor dus de ademhaling stil valt en de dood na een bepaalde tijd intreedt. Iemand die pancuronium heeft gehad moet dus altijd beademd worden tot hij weer zelf kan ademen. In ziekenhuizen wordt pancuronium gebruikt bij operaties om dwarsgestreept spierweefsel op doeltreffende wijze te verlammen. De gebruikelijke dosis is 0,06 tot 0,10 milligram per kilogram lichaamsgewicht (bij een normaal gebouwd persoon). Normaal gezien begint het effect van pancuronium zo'n 3 minuten na de injectie.

Kenmerken:

Tegenwoordig wordt pancuronium ook gebruikt bij het uitvoeren van euthanasie en de doodstraf door de dodelijke injectie, als tweede gif. De dosis is dan natuurlijk veel groter: sommige staten van de VS gebruiken 100 milligram pancuronium.

Alternatieven voor pancuronium zijn chemicaliën die tubocurarinechloride en/of succinylcholinechloride bevatten.

De fabrikant MSD heeft besloten het middel per 31 mei 2011 om economische redenen uit de handel te nemen. Het wordt nog wel wereldwijd door andere fabrikanten gemaakt.


</doc>
<doc id="88319" url="https://nl.wikipedia.org/wiki?curid=88319" title="Haptotherapeut">
Haptotherapeut

Een haptotherapeut is de beroepsbeoefenaar die werkzaam is op basis van de inzichten vanuit de haptonomie.

In Nederland zijn er verschillende instituten waar de opleiding tot haptotherapeut gevolgd kan worden en zijn er diverse beroepsverenigingen waar een haptotherapeut zich bij kan aansluiten. 

Om als GZ-Haptotherapeut aangemerkt te kunnen worden dient men aangesloten zijn bij de Vereniging van Haptotherapeuten VVH en te voldoen aan de volgende eisen: 

De GZ-Haptotherapeut is ingeschreven in het Register van GZ-Haptotherapeuten.



</doc>
<doc id="88398" url="https://nl.wikipedia.org/wiki?curid=88398" title="Teen">
Teen

In de anatomie van gewervelden is de teen een uitstekend en onafhankelijk beweegbaar onderdeel van de voet of poot.

De teen bevindt zich meestal aan de voorzijde van de voet, maar er zijn dieren waar een deel van de tenen zich aan de zij- of achterkant van de voet bevinden. Zo zit er bij de kip en hond één teen aan de achterkant. In andere gevallen zitten de tenen zo ver van elkaar af dat ze tot aan de zijkant zitten, bijvoorbeeld bij de beer.

De mens heeft vijf tenen aan elke voet. De binnenste teen wordt grote teen genoemd en de buitenste teen de kleine teen. De andere drie tenen hebben geen specifieke naam. Vaak worden deze drie tenen van binnen naar buiten de tweede, derde en vierde teen genoemd.

De tenen spelen bij de mens een belangrijke rol bij het lopen. Vlak voordat een mens zijn voet optilt bij het lopen, steunt hij op zijn tenen. Tenen corrigeren tevens het evenwicht bij het lopen.

Bij sommigen dieren hebben de tenen meer functies of een andere functie:

De mens heeft 14 teenkootjes in elke voet; de grote teen heeft twee teenkootjes, de andere tenen drie.

De teen bevat een nagel van hoornstof.



</doc>
<doc id="88453" url="https://nl.wikipedia.org/wiki?curid=88453" title="Lichamelijke handicap">
Lichamelijke handicap

Een persoon met een lichamelijke of motorische handicap is iemand die door een probleem aan zijn lichaamsdelen gehinderd wordt in zijn handelingen en/of bewegingen. De handicap kan ontstaan doordat lichaamsdelen niet volgroeid of beschadigd zijn (fysieke afwijkingen) of doordat lichamelijke functies verstoord zijn (functionele afwijkingen). 

Een handicap kan worden veroorzaakt door fysieke afwijkingen van lichaamsdelen. Voorbeelden hiervan zijn:


Wanneer de ledematen intact zijn, maar door aantasting van de zenuwen of spieren het lichaam niet normaal functioneert, spreken we van functionele afwijkingen. Enkele voorbeelden hiervan zijn:

Meestal wordt er voor personen met een ernstige lichamelijke handicap in een hulpmiddel voorzien om gemakkelijker te kunnen functioneren in de maatschappij. Iemand met een ernstige motorische handicap ter hoogte van de benen maakt vaak gebruik van een rolstoel.
Mensen met een motorische handicap van de handen (uitvallen van de fijnmotoriek) of de armen kunnen dat compenseren met een manipulator of taakgespecialiseerde hulpmiddelen zoals een eetapparaat of bladomslagapparaat.

Een rolstoel, manipulator, computer, communicatiehulpmiddel en andere apparatuur in de woonomgeving kunnen bediend worden met behulp van opnemers of sensoren. Deze kunnen bijvoorbeeld hoofdbewegingen, oogbewegingen, geluiden (brommen of fluiten), spraak, beweging van het oor of zwakke vingerbewegingen meten en als stuursignaal gebruiken. Er wordt ook studie gedaan naar het gebruiken van hersengolven hiervoor.

Voorbeeld hiervan: een schakelaar, trackball, spraakcomputer een toetsenbordje, een joystick, elektrodes om EMG of EEG te meten of een microfoon.

Wanneer de hoeveelheid informatie te laag is, bijvoorbeeld bij een eenfunctieschakelaar (alleen aan of uit), kan via een langdurig proces gekozen worden voor een scanningsapparaat, waarbij via een bepaalde procedure uit de verschillende mogelijkheden (bijvoorbeeld de 26 letters of een groot aantal symbolen) na elkaar gekozen kan worden.



</doc>
<doc id="88458" url="https://nl.wikipedia.org/wiki?curid=88458" title="Eenfunctieschakelaar">
Eenfunctieschakelaar

Een eenfunctieschakelaar is een schakelaar die gebruikt wordt door personen met een lichamelijke handicap om te kunnen werken met scanning.

Eenfunctieschakelaars bestaan er in zeer veel verschillende groottes, vormen, kleuren en technieken. De meest eenvoudige zijn kleine ronde drukschakelaars. Enkele andere vaak voorkomende vormen zijn:


</doc>
<doc id="88459" url="https://nl.wikipedia.org/wiki?curid=88459" title="Teenkootje">
Teenkootje

Teenkootjes zijn kleine stukjes bot. Ze bevinden zich, zoals de naam al aangeeft, in tenen en geven stevigheid hieraan. Daarnaast hechten strek- en buigpezen zich eraan.
De teenkootjes zijn het uiteinde van de voeten. In het latijn worden deze 'phalanges' (Ned: "falangen") genoemd.

Anatomisch gezien bestaan de tenen uit drie soorten falangen:


De grote teen heeft in tegenstelling tot de overige tenen niet drie maar twee kootjes.

Bij de vingers spreekt men van vingerkootjes.


</doc>
<doc id="88568" url="https://nl.wikipedia.org/wiki?curid=88568" title="Gedragsstoornis">
Gedragsstoornis

Een gedragsstoornis is in de kinder- en jeugdpsychiatrie een psychiatrisch ziektebeeld bij kinderen. Wanneer afwijkend gedrag gestuurd wordt vanuit de aanleg (erfelijkheid of aangeboren afwijking), spreekt men van gedragsstoornis. Wanneer men de oorzaak echter situeert in de omgeving, spreekt men van een gedragsprobleem. De stoornissen maken deel uit van de ontwikkelingsstoornissen. 

Er treedt vaak een mengeling op van stoornis en probleem. Een strikte scheiding is moeilijk te maken. De stoornis manifesteert zich door probleemgedrag dat meestal eerder door de omgeving dan door het kind zelf als hinderlijk wordt ervaren. De omgeving is veelal de voornaamste hulpvrager.

De Diagnostic and Statistical Manual of Mental Disorders-IV-TR onderscheidt:

Wanneer een kind minstens 6 maanden impulsief en hyperactief gedrag vertoont, spreekt men van een aandachtstekort-stoornis, impulsiviteit of hyperactiviteit. 

Wie deze diagnose krijgt of stelt moet weten dat er geen algemeen aanvaarde psychologische of neurofysiologische test is waarmee de diagnose ADHD eenduidig vast te stellen is.

Een aandachtstekort-stoornis komt erop neer dat het kind in meer of mindere mate te weinig aandacht heeft voor de uitleg van taken en opdrachten en het heeft veelal moeite met het uitvoeren van deze taken en opdrachten (gehoorzamen). Het afwerken van taken of aandacht hebben voor details is ook verstoord. Vaak verliest het kind benodigdheden voor het uitvoeren van deze taken en tevens is er meestal sprake van een concentratieprobleem.

Een impulsief kind handelt en/of spreekt zonder eerst erover na te denken (nadenken over eventuele consequenties), verandert regelmatig plotseling van activiteit, vertoont zenuwachtig gedrag, gaat moeilijk georganiseerd te werk en het kind heeft doorgaans meer toezicht nodig. Ook heeft het kind moeite met het erkennen van zijn of haar fouten.

Een hyperactief kind is in extreme mate impulsief en overmatig actief (beweeglijk, het kind klimt bijvoorbeeld in speeltoestellen en bomen of loopt voortdurend rond, het kind kan niet of nauwelijks stil zitten). Ook de slaap is onrustig (woelen en draaien).

ADHD kan zich op uiteenlopende wijzen manifesteren. Behalve de verschillende soorten ADHD (aandachtstekort-stoornis met of zonder hyperactiviteit)kan ADHD als comorbide stoornis optreden naast andere stoornissen als leerstoornissen, pervasieve ontwikkelingsstoornissen (ASS,autisme), het syndroom van Gilles de la Tourette, angststoornissen en stemmingsstoornissen, een aanpassingsstoornis, een hechtingsstoornis van het ontremde type, een gehoorstoornis, dyslexie, symptomen van een organisch-cerebrale stoornis (epilepsie, chorea), een verstandelijke functiebeperking, of als stoornis met onderdrukte ADHD-symptomen, terwijl alleen de symptomen van de comorbide stoornis tot uiting komen. ADHD is een erg complexe en moeilijk vast te stellen diagnose.

Bij ongeveer 3 op 10 kinderen met ADHD blijven de symptomen bestaan op volwassen leeftijd. Het komt drie keer zo vaak voor bij jongens als bij meisjes.

De discussie over medicatie en gedragstherapie lijkt in het voordeel van de eerste mogelijkheid uit te draaien. Om de juiste medicatie voor te kunnen schrijven (soort medicatie, juiste dosering), moet de behandelend arts elke cliënt individueel beoordelen.

Behandeling is altijd nodig. Personen met ADHD hebben een verhoogde kans in criminaliteit te vervallen, vooral als er sprake is van ADHD in combinatie met een antisociale gedragsstoornis, . Ze ondervinden gemiddeld meer moeilijkheden met het leggen van contacten (vrienden maken en vriendschappen onderhouden) dan mensen zonder ADHD en ze vormen een risicogroep op het gebied van problematisch middelengebruik (verslavingen).

Wanneer er sprake is van een zich herhalend en aanhoudend gedragspatroon dat niet in overeenstemming is met leeftijdgebonden gedragsnormen, of wanneer dat gedrag de basisrechten van anderen schaadt, spreken we van een gedragsstoornis met normoverschrijdend gedrag. We kunnen twee soorten onderscheiden, namelijk oppositioneel-opstandig gedrag en antisociaal gedrag. Deze twee aandoeningen worden ook wel agressieve of disruptieve gedragsstoornissen genoemd.

De DSM-IV-TR classificeertdeze twee stoornissen op basis van de ernst van de aandoening (minder, net genoeg of meer verschijnselen) in combinatie met de hoedanigheid van de aangerichte schade (geringe, matige of aanmerkelijke schade) om zodoende de juiste diagnose (assessment) te kunnen stellen. Wanneer minstens een half jaar negativistisch, vijandig en openlijk ongehoorzaam gedrag is vastgesteld, stelt de DSM-IV-TR dat er sprake is van een oppositioneel-opstandige gedragsstoornis (ODD).

Bij een anti-sociale gedragsstoornis gaat het om een zich herhalend en aanhoudend gedragspatroon, waarbij de grondrechten van anderen geweld wordt aangedaan of belangrijke bij de leeftijd horende sociale normen en regels worden overtreden. 

Antisociaal gedrag bij kinderen en jongeren wordt opgedeeld in drie groepen met elk een mogelijke ontwikkeling naar minder en meer ernstig problematisch gedrag : conflicten met autoriteiten, openlijk antisociaal gedrag en heimelijk antisociaal gedrag.

Typische kenmerken van antisociaal gedrag zijn onder andere dat het kind pest, bedreigt of intimideert, regelmatig aanzet tot vechtpartijen, wapens gebruikt, steelt (zowel buiten als binnen het eigen gezin), wreed is (geweest) tegenover mensen en/of dieren, tot seksueel contact dwingt, liegt en/of beloftes verbreekt, 's nachts of overdag wegblijft ondanks verbod (vanaf 13e levensjaar), opzettelijk brand sticht, openbaar of privé-eigendom vernielt, regelmatig spijbelt (vanaf 13e jaar) en inbraken pleegt.
Bij het diagnosticeren wordt gekeken naar de mate van probleembesef, het bagatelliseren en ontkennen, de sociale vaardigheden (zich agressief uiten, fysiek-verbaal) en de omgang met leeftijdgenoten en opvoeders (empathie en schuldbesef). 

Het bestaand probleemgedrag kan ook ontstaan als een kortdurend experiment of voortkomen uit een andere stoornis. Uit onderzoek blijkt tevens dat de omgeving een belangrijke rol speelt (bij eenoudergezinnen, gezinnen in scheiding, uitzonderlijk grote gezinnen en bij gezinnen met zeer jonge moeders alsook bij kansarmen en in stadsbuurten komt de antisociale gedragsstoornis bijvoorbeeld opvallend vaker voor). Ouderlijke verwerping, zeer strenge autoritaire opvoeding, frequente veranderingen binnen het gezin of afwezigheid van ouderlijke figuren zijn andere mogelijke oorzakelijke omgevingsfactoren.

Een gedragsstoornis kan ambulant, in dagcentra of residentieel behandeld worden. De behandeling moet het kind of de jongere de mogelijkheid bieden nadien in de hele samenleving te kunnen functioneren. Een contextuele aanpak houdt in dat ook ouders (psycho-educatie & gedragstherapie) en de school (gedragstherapie) in de hulpverlening betrokken worden. Medicatie wordt hier beperkt of niet voorgeschreven.

Hulpverlening is nodig omdat er bij deze groep een verhoogde kans bestaat op depressie, problematisch middelengebruik en zelfdoding.



</doc>
<doc id="88663" url="https://nl.wikipedia.org/wiki?curid=88663" title="Orgaansysteem">
Orgaansysteem

Een orgaansysteem is een geheel van organen die samen een functioneel geheel vormen. Een orgaansysteem wordt meestal in zijn geheel bestudeerd of onderzocht.
Veel specialismen in de geneeskunde zijn toegespitst op een orgaansysteem. 

Traditioneel onderscheiden we ongeveer 10 orgaanstelsels, maar dit is betwistbaar aangezien vele organen in verschillende stelsels een functie hebben, en de stelsels nooit onafhankelijk van elkaar kunnen werken.



</doc>
<doc id="88675" url="https://nl.wikipedia.org/wiki?curid=88675" title="Blikveld">
Blikveld

Het blikveld is de ruimte om je heen die bekeken kan worden door alleen de ogen, maar niet het hoofd te bewegen.


Het blikveld is groter dan het gezichtsveld: bij de laatste blijven ook de ogen op dezelfde positie.

Wat men op een bepaalde plaats kan zien wordt verder vergroot door het draaien van het hoofd ten opzichte van het lichaam en door het draaien van het lichaam. Een achteruitkijkspiegel wordt gebruikt om dit laatste onnodig te maken.

Het woord blikveld wordt ook overdrachtelijk gebruikt, en verwijst dan naar de belevingswereld; de complete set van meningen en begrippen die kan worden bevat of overzien. Het wordt in deze zin zowel voor een persoon als voor een groep gebruikt.



</doc>
<doc id="88686" url="https://nl.wikipedia.org/wiki?curid=88686" title="Gezichtsveld">
Gezichtsveld

Het gezichtsveld is het beeld dat bekeken kan worden zonder hoofd of ogen te bewegen.

Dit in tegenstelling tot blikveld waarbij wel de ogen mogen bewegen.

Het gezichtsveld van een mens is ruwweg een ovaal gebied recht vóór ons en is groter in de breedte dan in de hoogte. Het wordt doorgaans gemeten met behulp van de perimeter, een holle halve bol, waarbij het oog van de proefpersoon zich in het centrum bevindt.
Horizontaal vanuit één oog in de richting van de zijkant van het hoofd is dit ongeveer tussen de 90 en 100 graden begrensd. In de richting van de neus is het tussen de 40 en 50 graden begrensd.

Het menselijke gezichtsveld met twee ogen is ongeveer 140 graden horizontaal en 80 graden verticaal. Dit geeft een verhouding van ongeveer 1.75:1 (140 gedeeld door 80).

Als de beide ogen op een centraal punt van het gezichtveld zijn gericht, kan een onderscheid worden gemaakt tussen een linker- en rechterhelft van het gezichtsveld.
De rechterhelft van het gezichtsveld projecteert dan naar de linkerhelft van het netvlies van elk oog. Anders gezegd: naar het neuswaarts (nasaal) gelegen netvliesdeel van het rechteroog, en het slaapwaarts (temporaal) gelegen netvliesdeel van het linkeroog. Voor de linkerhelft van het gezichtsveld is het net andersom, dit projecteert naar het nasale netvliesdeel van het linkeroog en temporale netvliesdeel van het rechteroog. Het centrale deel van het gezichtsveld dat "beide" ogen bereikt heet "binoculaire zone". De delen die daarbuiten vallen heten "monoculaire zone". In deze zone wordt dus niet met beide ogen, maar met een oog waargenomen. De rechterkant hiervan treft namelijk alleen het nasale netvliesdeel van het meest nabije (rechter)oog en de linkerkant treft alleen het nasale netvliesdeel van het meest nabije (linker)oog. De neus blokkeert in dit geval de temporale netvlieshelften van het verste oog. Bij beschadiging van bijvoorbeeld het nasale deel van het netvlies van het linkeroog, ziet men dus in het geheel niets in de linker monoculaire zone.

Hemianopsie of halfveldblindheid wil zeggen dat men de helft van het gezichtsveld niet kan waarnemen. Dit kan optreden voor één oog of voor beide ogen: in het laatste geval spreekt men van bilaterale hemianopsie.
Halfveldblindheid kan verder twee vormen aannemen. Het kan optreden voor het buitenste (temporale) halfveld, of het binnenste (nasale) halfveld. Bilaterale temporale hemianopsie wil bijvoorbeeld zeggen dat elk oog alleen de binnenste delen van het gezichtsveld ziet. Deze vorm van partiële blindheid kan een gevolg zijn van een beschadiging of aangeboren afwijking van het chiasma opticum waarbij de gekruiste optische banen van beide ogen niet meer functioneren. Bij een homonieme hemianopsie zijn beide linker- of beide rechterhelften van de gezichtsvelden uitgevallen. Dit komt voor bij een herseninfarct.




</doc>
<doc id="88791" url="https://nl.wikipedia.org/wiki?curid=88791" title="Tijmblauwtje">
Tijmblauwtje

Het tijmblauwtje ("Maculinea arion", ook wel in de geslachten "Glaucopsyche" en "Phengaris" geplaatst) is een vlinder uit de familie Lycaenidae, de kleine pages, vuurvlinders en blauwtjes.

De vleugel heeft een lengte van ongeveer 20 millimeter en is blauw gekleurd met donkere vlekken.

De waardplant van het tijmblauwtje is tijm of echte marjolein. De rupsen eten slechts korte tijd van de plant, waarna ze de plant verlaten en zich door bepaalde mierensoorten laten meevoeren naar een mierennest. Daar voeden ze zich met de eitjes en de larven van de mieren. Als tegenprestatie scheiden de rupsen een zoet vocht af uit honingklieren. Ook verpoppen ze in het nest.

De vliegtijd is van juni tot en met augustus.

Het tijmblauwtje komt in Centraal-Europa, op droge schrale graslanden voor, maar ook in Noord-Azië. 

In Groot-Brittannië stierf deze vlinder in 1979 volledig uit, voornamelijk omdat er geen plaatsen meer waren waar hij kon gedijen: zonnige graslanden waar het gras kort (minder dan 2 cm) wordt gehouden. Door veranderingen in de landbouw en de myxomatose onder konijnen bleven er te weinig plaatsen over waar het gras kort genoeg bleef. Vanaf 1983 is het tijmblauwtje met succes opnieuw in Groot-Brittannië uitgezet.




</doc>
<doc id="88793" url="https://nl.wikipedia.org/wiki?curid=88793" title="Donker pimpernelblauwtje">
Donker pimpernelblauwtje

Het donker pimpernelblauwtje ("Phengaris nausithous", voorheen geplaatst in geslachten "Maculinea" en "Glaucopsyche") is een dagvlinder uit de familie Lycaenidae; de kleine pages, vuurvlinders en blauwtjes.

De vlinder heeft een voorvleugellengte van ongeveer 17 mm. De bovenkant van de vleugels van het mannetje is donkerblauw met veel donkerbruine spikkeling en soms wel soms geen zwarte vlekken. Bij het vrouwtje is de bovenkant bruin met enig blauw bij de vleugelaanzet. De onderzijde is lichtbruin met een vaak vage rij zwarte stippen.

Het donker pimpernelblauwtje komt voor in Centraal-Europa en was verdwenen in Nederland. In 1990 werd de vlinder geherintroduceerd in natuurgebied de Moerputten bij 's-Hertogenbosch. In 2001 heeft de soort zich ook weer spontaan gevestigd in het Roerdal in Limburg. 
De vlinder geeft de voorkeur aan matig voedselrijk, vochtig grasland als leefgebied.

De waardplant is de grote pimpernel ("Sanguisorba officinalis"). De rupsjes verlaten deze na enkele weken om te worden meegenomen door mieren. Meestal worden ze al na een kwartier gevonden, aanzienlijk sneller dan bij het pimpernelblauwtje. Ze overwinteren en verpoppen in het mierennest van de gewone steekmier ("Myrmica rubra"), soms de moerassteekmier ("M. scabrinodis"), en eten de eitjes en de larven. In de nesten van de gewone steekmier kunnen meerdere rupsen tegelijk voorkomen. Het gebeurt wel dat de rupsen het gehele nest vernietigen door alle broed op te eten. Dat betekent veelal dat een volgende generatie een andere plaats moet zoeken. 

De vliegtijd is van juni tot en met augustus.


</doc>
<doc id="88860" url="https://nl.wikipedia.org/wiki?curid=88860" title="Urineblaas">
Urineblaas

De urineblaas of vesica urinaria is bij zoogdieren een orgaan dat de urine uit de nieren verzamelt en deze opslaat tot het moment van urineren. De urine komt de blaas binnen via de urineleiders en verlaat deze uiteindelijk via de urinebuis. Afhankelijk van de vloeistoftoevoer produceert een gezond persoon in 24 uur ongeveer 1000 tot 1500 ml urine, die twee tot zesmaal per dag wordt uitgescheiden. Daarbij is de urineproductie niet op ieder moment van de dag even groot. De meeste urine produceert de mens om zes uur in de ochtend.

De blaas van een volwassen mens kan (theoretisch) zo'n 1500 ml urine bevatten, in de praktijk zal bij de meeste mensen de blaas nooit voller dan 800 ml worden. Wanneer de blaas voller raakt dan 500 ml zullen de receptoren in de blaaswand een mictiereflex uitlokken: het plasgevoel. De blaas heeft twee sluitspieren (sfincters): een die kan beheerst worden (dwarsgestreepte spiercellen) en een autonome gladde spier. Het parasympathische (stimulerende) centrum dat de mictiereflex reguleert is gelegen in het sacraal deel (onderste deel) van het ruggenmerg "(medulla spinalis)".

Als men zich verzet tegen dit plasgevoel stuurt men inhiberende postsynaptische actiepotentialen naar het parasympathische zenuwstelsel en kan men het gevoel onderdrukken en zelfs op korte termijn weer verliezen. Daarbij kan het helpen om te springen van het ene been op het andere been. Door te huppen, worden de spieren en zenuwen in het been en de bekkenbodem geactiveerd. Door het aanspannen van de bekkenbodemspieren ontspant de blaaswand, omdat die twee spieren omgekeerd aan elkaar gekoppeld zijn. Hierdoor wordt als het ware de plasboodschap van de blaas naar de hersenen verstoord, maar de druk op de blaaswand blijft opgebouwd worden tot men het uiteindelijk niet meer kan houden. De meeste mensen kunnen hun plas ophouden tot de blaas circa 800 ml urine bevat.

Theoretisch zouden mensen, bij wie er door een afwijking geen signalen van de blaas naar de hersenen gaan, maximaal ongeveer anderhalve liter urine kunnen opslaan. Het gevolg is een oververrekte blaas met een slappe spierwand, waardoor urineretentie ontstaat. Dit houdt in dat de blaas niet meer alle urine naar buiten kan persen.
Een overvolle blaas verhoogt de druk op de nieren (die dan niet meer alle daar geproduceerde urine kunnen afvoeren naar de blaas), die druk kan het afsterven van nierweefsel tot gevolg hebben.

Blaasonderzoek wordt gedaan door een cystogram, of door een cystoscopie.




</doc>
<doc id="88870" url="https://nl.wikipedia.org/wiki?curid=88870" title="Galblaas">
Galblaas

De galblaas of vesica biliaris is een peervormig hol orgaan dat aan de rechterkant van het lichaam, achter (dat wil zeggen meer naar binnen) en onder de lever ligt. Het orgaan is verbonden met de lever via de galbuis. De galblaas slaat de gal op, die wordt afgescheiden via de centrale galgang of ductus choledochus naar de darm als vethoudend voedsel de darm binnenkomt.
Gal bevat stoffen die vet tot heel kleine vetdruppels in een waterige oplossing kunnen verdelen (emulgeren). Door deze oppervlaktevergroting kan vet gemakkelijker door de enzymen verteerd worden.
De galblaas vormt een reservoir voor de galvloeistof die door de lever is geproduceerd. De galblaas heeft een wateronttrekkende werking op de gal die zodoende wordt ingedikt en een typische groene kleur krijgt. De hoeveelheid gal die naar de darm wordt afgevoerd is afhankelijk van de hoeveelheid te verteren vet in de darm.

Niet alle zoogdieren hebben een galblaas. De rat bijvoorbeeld heeft geen gespecialiseerd orgaan voor de opslag van gal. Daarom juist zijn ratten zulke geliefde proefdieren in de biochemie: ze verteren veel directer, en zij kunnen niet braken.

Uit de gal kristalliseren bij sommige mensen vaste bestanddelen uit; dit is niet zeldzaam. Tot ongeveer 25% van de mensen heeft galstenen die meestal grotendeels bestaan uit cholesterol.

Een ontsteking van de galblaas heet cholecystitis; een bacteriële ontsteking van de galwegen heet een cholangitis.



</doc>
<doc id="88884" url="https://nl.wikipedia.org/wiki?curid=88884" title="Stollingsfactor">
Stollingsfactor

Een stollingsfactor is een eiwit dat voorkomt in bloedplasma en dat noodzakelijk is voor de bloedstolling.

Bloedstolling is het gevolg van de omzetting van oplosbaar fibrinogeen (factor I) in onoplosbaar fibrine door het enzym trombine. Trombine splitst twee stukjes af van ieder fibrinogeenmolecuul, dat daarna spontaan lange ketens vormt (polymeriseert). Trombine zelf ontstaat uit protrombine (factor II).

De factoren V, VII, VIII, IX, X en XI dragen bij aan de omzetting van protrombine in trombine, zodra bloed in contact komt met tissuefactor in een wond. Tissuefactor, ook wel tromboplastine genoemd, is een eiwit op de membraan van sommige cellen rond de bloedvaten, waar het bloed alleen mee in contact komt bij verwonding. Hierbij is ook een belangrijke rol weggelegd voor de bloedplaatjes. Factor XII bestaat ook maar heeft geen duidelijk aanwijsbare rol in het trombinevormingsproces, behalve als bloed stolt in aanwezigheid van glas of andere lichaamsvreemde oppervlakken. Factor XIII verstevigt het stolsel door chemische bindingen tussen fibrinemoleculen te veroorzaken.

De bekende stollingsfactoren zijn:

Als deze factoren geactiveerd zijn, hoort er een 'a' achter de factor, BV: stollingsfactor II en stollingsfactor IIa, respectievelijk protrombine en trombine)

Veel stollingsfactoren worden aangeduid met een Romeins cijfer, refererende aan de volgorde van ontdekking. Factor IV bleek identiek te zijn aan het element calcium, en factor III is trombokinase of tissue factor. Factor VI, ten slotte, bleek identiek te zijn aan geactiveerd factor V. De naamgeving van de stollingsfactoren werd bepaald in de jaren 60 door enkele experts op stollingsgebied; deze groep is uitgegroeid tot de "International Society of Thrombosis and Hemostasis" (internationaal gezelschap voor trombose en bloedstolling).
Hemofilie B werd voor het eerst onderscheiden van de tot dan toe klassieke vorm van hemofilie door Stephen Christmas in 1952; zodoende heet deze ziekte ook wel Christmas-ziekte, en staat de bijbehorende stollingsfactor (IX) bekend als Christmas-factor. Andere stollingsfactoren worden af en toe aangeduid met de eigennamen van de patiënten waarin gebrek van deze factor werd beschreven; factor X heet zodoende ook wel Stuart-Prower-factor, en factor XII wordt wel Hageman-factor genoemd.
Von Willebrand-factor dankt zijn naam aan de Finse kinderarts Von Willebrand, die de "vW-aandoening" voor het eerst beschreef in 1926.

Naast deze factoren die van belang zijn voor de vorming van trombine zijn er ook een aantal plasma eiwitten die dienen om de trombinevorming in toom te houden. Tekort aan dergelijke eiwitten veroorzaakt een neiging tot trombose. De belangrijkste zijn:

Trombose in de slagaderen (hartinfarct, herseninfarct (beroerte)) ontstaat doordat het bloed de binnenkant van een door arteriosclerose aangetaste slagader aanziet voor een wond en stolt waar dat niet moet. Trombose in de aderen (bv. na een operatie) ontstaat als het bloed onvoldoende stroomt, bijvoorbeeld bij bedlegerigheid.

Trombose kan voorkomen worden door het bloed minder stolbaar te maken, door het slikken van geneesmiddelen die de aanmaak van stollingsfactoren verminderen of door het injecteren van geneesmiddelen die de inactivatie van trombine door antitrombine aanjaagt (heparines).

Het niet of onvoldoende aanwezig zijn van een stollingsfactor geeft aanleiding tot een verhoogde bloedingsneiging. Hemofilie is een tekort aan factor VIII (hemofilie A) of factor IX (hemofilie B). De ziekte van Von Willebrand is een tekort aan een ander plasma eiwit, de von Willebrand-factor, dat drie verschillende functies heeft. Het bindt en beschermt factor VIII in het bloedplasma, het helpt bloedplaatjes om te kleven in een wond en het is essentieel om de bloedplaatjes hun rol in de trombinevorming te laten spelen.

Een ziekte kan herkend worden door de waardes te onderzoeken van de APTT, de PT, alanine aminotransferase, het aantal trombocyten en de hoeveelheid fibrinogeen. Deze waardes worden gebruikt om de oorzaak van een bloedstollingsprobleem te kunnen verklaren.

Heparine (een polysacharide) en laag-moleculairgewicht heparine activeren de werking van antitrombine; hierdoor worden factoren II en X, met name, geïnactiveerd. Diverse verwante middelen zijn beschikbaar. Allen dienen geïnjecteerd te worden, en heparine (met name) kan leiden tot een gebrek aan bloedplaatjes en paradoxale trombose.

Fenprocoumon (Marcoumar) en acenocoumarol (Sintrom), de coumarinederivaten, remmen de werking van vitamine K. Deze vitamine is nodig om factoren II, VII, IX en X goed te laten binden aan fosfolipiden. Regelmatige controle van de stolling, ter voorkoming van bloeding, is nodig bij gebruik van de vitamine K-remmers.

Directe trombineremmers (met name ximelagatran) worden onderzocht. Deze middelen remmen trombine, en zijn makkelijker in gebruik dan de coumarinederivaten.



</doc>
<doc id="88949" url="https://nl.wikipedia.org/wiki?curid=88949" title="Twaalfvingerige darm">
Twaalfvingerige darm

De twaalfvingerige darm of duodenum vormt het begin van de dunne darm en sluit via het maagportier ("de pylorus") aan op de maag. De rest van de dunne darm wordt gevormd door de nuchtere darm ("jejunum") en de kronkeldarm ("ileum").

De twaalfvingerige darm is bedekt met eenlagig cilindrisch epitheel met microvilli. Tevens bevat het slijmvormende gobletcellen.

De twaalfvingerige darm dankt zijn naam aan zijn lengte van 20 tot 25 centimeter, een equivalent van 12 duimbreedtes, een in de chirurgie gehanteerde maatstaf.

Een belangrijke functie van de twaalfvingerige darm is het neutraliseren van de pH. De chymus, de voedselbrij afkomstig uit de maag, is zeer zuur en zou de rest van het maag-darmstelsel kunnen beschadigen. De alvleesklier ("pancreas") produceert waterstofcarbonaat, een base die de pH weer omhoog brengt. Daarnaast produceert de pancreas ook nog verteringsenzymen, zoals trypsine, lipase en amylase, die de vertering voortzetten. Ook wordt in de twaalfvingerige darm gal toegevoegd aan de chymus, afkomstig van de lever en de galblaas. De twaalfvingerige darm is naast pH-neutralisatie dus ook verantwoordelijk voor een deel van de vertering.

Ter hoogte van de papilla duodeni ("papil van Vater") monden de galwegen ("ductus choledochus") en de afvoergang van de alvleesklier ("ductus pancreaticus") uit in de darm.

Ter hoogte van de papil van Santorini mondt een tweede afvoergang van de alvleesklier ("ductus pancreaticus accessorius") uit in de darm.

De twaalfvingerige darm ligt rond de kop van de alvleesklier gedraaid.
Een groot deel van de twaalfvingerige darm ligt "secundair retroperitoneaal" dat wil zeggen dat het door versmelting van een deel van het buikvlies achter dit buikvlies (= peritoneum) is komen te liggen.

In de twaalfvingerige darm kunnen zweren optreden, die veroorzaakt worden door maagzuur, en vaak geassocieerd zijn met de bacterie Helicobacter pylori en het gebruik van NSAID's. Deze zweren kunnen vastgesteld worden door middel van de gastroscopie, een kijkonderzoek van de slokdarm, maag en het duodenum. Mocht er tijdens het onderzoek sprake zijn van een bloeding dan kan adrenaline ingespoten worden, waardoor de vaatjes in het gebied zich vernauwen. Vaak worden er tijdens de scopie biopten afgenomen, waarin de patholoog de bacterie kan ontdekken. Er zal dan een zogenaamde eradicatiekuur plaatsvinden zodat de bacterie uitgeschakeld wordt. Deze eradicatiekuur bestaat uit twee soorten antibiotica en een zuurremmer.
In zeldzame gevallen worden ulcera veroorzaakt door een overproductie van maagzuur, door het syndroom van Zollinger-Ellison.

Bij coeliakie treden er pathologische veranderingen op in de dunne darmwand, waardoor de oorspronkelijke structuur van crypten en microvilli verandert. Gluten, de eiwitfractie van tarwe-, gerste- en roggebloem, veroorzaakt coeliakie. Patiënten die coeliakie hebben, hebben hierdoor vaak deficiënties van essentiële voedingsstoffen zoals foliumzuur of calcium. Patiënten krijgen buikklachten en diarree. Daarnaast treedt bij kinderen groeiachterstand op. De diagnose wordt gesteld door het nemen van een biopsie tijdens een endoscopie. De patiënten dienen zich te houden aan een strikt glutenvrij dieet.

Houdt men zich aan dit dieet, dan kan men redelijk klachtenvrij door het leven.

Dunne-darmkanker, dat wil zeggen kanker die ontstaat in de dunne darm, is extreem zeldzaam. Wel kunnen verschillende kankersoorten uitzaaien naar de dunne darm, een bekende is borstkanker (met name het lobulaire mammacarcinoom).


</doc>
<doc id="88953" url="https://nl.wikipedia.org/wiki?curid=88953" title="Staafje">
Staafje

De lichtgevoelige cellen waarmee het netvlies in het menselijk oog is bedekt, worden naar hun vorm onderscheiden in kegeltjes en staafjes. 

Staafjes zijn erg lichtgevoelig en kunnen de lichtintensiteit detecteren, maar ze kunnen geen kleuren onderscheiden. De afgegeven neurotransmitter is glutamaat.

Zij zorgen ervoor dat wij bij weinig licht toch kunnen zien. De staafjes zijn vooral gevoelig voor blauwgroen licht. Rode voorwerpen lijken in het donker zwart. Leeslampen en instrumentenverlichting die het nachtzicht niet mogen verstoren geven daarom (zwak) rood licht. 

Staafjes bevinden zich vooral rondom de gele vlek (kegeltjes) waar het beeld het scherpst is. In het donker heeft het een gunstiger effect om net naast een object te kijken omdat het licht dan op de staafjes valt, en die functioneren in het donker beter dan kegeltjes. Hierdoor wordt het object scherper waargenomen.



</doc>
<doc id="89069" url="https://nl.wikipedia.org/wiki?curid=89069" title="Whiplash (letsel)">
Whiplash (letsel)

Een whiplash is een letsel aan de nek en/of rug ten gevolge van een ongeval of andere plotselinge gebeurtenis waarbij het hoofd krachtig voor en achteruit bewogen wordt. De beweging is te vergelijken met de beweging van het uiteinde van een zweep ("whip" in het Engels).

Sommigen zien whiplash slechts als een samenvatting van een beschrijving van het typisch verloop van een mechanische beweging van de nek. Men denkt dan meestal uitsluitend aan mogelijke gevolgen voor de nek. Hierbij wordt meestal systematisch vergeten dat aan de nek een hoofd hangt en dit vergeten heeft zeer sterke gevolgen voor de theorievorming over de natuur van een aantal 'postwhiplashverschijnselen' die onder talrijke namen beschreven zijn zoals onder meer het postcommotioneel syndroom. Bij whiplash is er niet enkel een fors heen-en-weerbewegen van de nek maar uiteraard ook van het hoofd. Dierexperimenten hebben ten overvloede aangetoond dat whiplash (zonder dat het hoofd iets raakt of door iets geraakt wordt) hersenschade en hersendisfunctie kan veroorzaken. Deze hersenschade, die ontstaat door inertiaalkracht (acceleratie-, deceleratie) wordt diffuse axonale beschadiging genoemd. Men kan dus whiplash ook zien als het mechanisch gebeuren en de eventueel daarop volgende schade aan de nek en aan het centrale zenuwstelsel.

Het vaakst loopt men een whiplash op bij kop-staartaanrijdingen met auto's. Hierbij heeft de voorste wagen enkel kans op het letsel omwille van de mechanische beweging van de nek. Er kan hierbij een beschadiging aan zachte weefsels en structuren in de nek optreden, die aanleiding tot klachten geeft. Het grootste deel van de mensen herstelt op korte termijn.

De gevolgen van een whiplash zijn vaak voor de buitenstaander niet te zien en voor een arts dikwijls moeilijk of niet vast te stellen, terwijl de patiënt er kortere, langere tijd of permanent last van kan hebben. 

Lichamelijke symptomen kunnen zijn:

Andere (aspecifieke) symptomen kunnen zijn:
Niet altijd wordt het klachtenpatroon door artsen (h)erkend, vooral als er direct na het ongeval een onderzoek plaatsvindt, waarbij een hersenschudding niet direct wordt gediagnosticeerd. In bepaalde gevallen kan dit gemaskeerd worden door het hoge adrenalineniveau in het lichaam veroorzaakt door het ongeval.

Een CT-scan of conventionele NMR kan meestal geen uitsluitsel geven. Bij gradiënt echo opnamen (GRE-opnamen) kunnen evenwel bij een minderheid van getroffenen wel punctiforme bolvormige letsels vastgesteld worden die op bloedingen wijzen.

Omdat een klinische diagnose vrijwel altijd ontbreekt en aangezien in landen waar veel over whiplash in de media verschenen is de diagnose significant vaker voorkomt, wordt de aandoening vaak onder Modeziektes geclassificeerd: de pijn die mensen voelen is wel echt, maar die heeft een psychische in plaats van een fysieke oorzaak. Uit onderzoek is ook gebleken dat het herstel van mensen met dezelfde nekklachten veel sneller gaat als een arts het geen whiplash noemt.
De ernst van het whiplash-letsel wordt ingedeeld in verschillende gradaties.

Een `zachte` nekkraag wordt op dit moment niet altijd voorgeschreven. Per persoon wordt, afhankelijk van de klachten, gekeken of het dragen van een nekkraag zinvol is. Beleid is om zo veel mogelijk actief te blijven waarbij de nekkraag een hulpmiddel is. Zie link voor uitgebreide uitleg over gebruik van de nekkraag.

Mogelijke behandelingen zoals fysiotherapie, oefentherapie en gedragstherapie zijn onvoldoende op effectiviteit onderzocht. Het kraken door een chiropractor is absoluut funest zolang niet exact duidelijk is wat de werkelijke schade is. Herstel kan negatief beïnvloed worden door het letselschadeproces dat meestal erg moeilijk verloopt vanwege de dikwijls moeilijk objectiveerbare klachten bij personen waarbij het syndroom (hoofdzakelijk) psychisch bepaald is.
Herstel van een whiplash kan (zeer) traag verlopen of de schade kan permanent zijn. Bij ongeveer vijftig procent van de mensen gaat het binnen drie maanden vanzelf over. Vijfentachtig à negentig procent is binnen een jaar hersteld. Voor de tien procent die overblijft is de prognose op herstel ongunstig. 

Houden de klachten langer dan zes maanden aan dan gaat men spreken van 'late whiplash-syndroom'. Dit syndroom kent ook andere benamingen die min of meer overlappend zijn: postcommotioneel syndroom, posttraumatisch syndroom enz. Er is reeds ruim anderhalve eeuw discussie erover of dit syndroom psychologisch en/of organisch bepaald is of gewoon gefingeerd wordt.



</doc>
<doc id="89083" url="https://nl.wikipedia.org/wiki?curid=89083" title="Bindweefsel">
Bindweefsel

Bindweefsel is een vorm van weefsel dat onderdeel uitmaakt van alle organen van het lichaam van mens en dier. Bindweefsel heeft een steunende, dan wel verzorgende functie. Bindweefsel beschermt de organen en bepaalt hun vorm. De onderlinge beweeglijkheid van de organen wordt verzorgd door het bindweefsel. Bindweefsel vormt tevens de weg waarlangs bloedvaten en zenuwen naar de organen worden geleid; de meest verbindende van alle bindweefselfuncties.
Een belangrijk gemeenschappelijk kenmerk waarin de bindweefsels zich onderscheiden van de andere weefsels is het feit dat bindweefsel bestaat uit een populatie van gespecialiseerde cellen, ingebed in grote hoeveelheden tussencelstof of extracellulaire matrix in de intercellulaire ruimte. De cellen staan hooguit via dunne uitlopers of soms in het geheel niet in direct contact met elkaar. Het zijn de verschillen in eigenschappen van de matrix die in belangrijke mate het functionele verschil tussen de diverse bindweefsels bepalen. 

In de extracellulaire matrix maken we onderscheid tussen een amorfe component en de bindweefselvezels. De amorfe component (= de grondsubstantie) bestaat uit een gel van proteoglycanen, koolhydraat (glycosaminoglycanen) en eiwitmoleculen (glycoproteïnen) waarin de vezels liggen ingebed. De aard van de matrix kan variëren van bijna vloeibaar (losmazig bindweefsel) tot zeer stevig en compact (been en kraakbeen). 
De samenstelling van de matrix staat in rechtstreeks verband met de mechanische eigenschappen van het desbetreffende bindweefsel, maar ook op de mate waarin bepaalde moleculen (voedings- en afvalstoffen, maar ook allerlei signaalstoffen) door het bindweefsel kunnen diffunderen.

Het bindweefsel bestaat in verhouding uit weinig cellen, met ertussen een extracellulaire (buiten de cel) substantie van niet-levende, draadachtige vezels. De bindweefselvezels kunnen worden ingedeeld in drie typen:

Op basis van deze drie soorten vezels kunnen verschillende soorten bindweefsel worden samengesteld, zodat het bindweefsel precies de juiste eigenschappen heeft voor zijn taak. De volgende soorten bindweefsel worden onderscheiden:

Vet, bloed en lymfe zijn drie bijzondere bindweefsels met een speciale functie. Het vetweefsel vervult niet alleen een belangrijke rol als voedselreserve, maar heeft daarnaast soms ook een mechanische functie zoals bij de ondersteuning van de oogbol. Bloed en lymfe zijn als bindweefsel bijzonder door hun intercellulaire vloeistof, die niet is gemaakt door de bloedcellen. Door hun vloeibare staat kunnen deze weefsels door het lichaam rondstromen en er op die manier voor zorgen dat bepaalde weefsels in het lichaam kunnen communiceren door signaalstoffen -zoals hormonen- te vervoeren.



</doc>
<doc id="89491" url="https://nl.wikipedia.org/wiki?curid=89491" title="Gebitsstatus">
Gebitsstatus

De gebitsstatus is een schematische weergave van alle tanden en kiezen (de elementen). 
Het kan de weergave van het melkdentitie zijn of van een volwassen dentitie.
Elk element wordt weergegeven door een vierkantje, verdeeld in hokjes overeenkomstig de 5 tandvlakken:
<br>

Met kleuren kan de soort vulling aangegeven worden, bijvoorbeeld zwart voor amalgaam en geel voor composiet.


</doc>
<doc id="89498" url="https://nl.wikipedia.org/wiki?curid=89498" title="Dentitie">
Dentitie

Dentitie is de tandheelkundige verzamelnaam voor alle tanden en kiezen van een persoon. We spreken bij kinderen van een melkdentitie of melkgebit en bij volwassenen van een volwassen dentitie of volwassen gebit. In de periode waarin de melktanden door definitieve tanden vervangen worden, waarbij zowel melktanden als definitieve tanden aanwezig zijn, spreekt men van een wisselgebit. 



</doc>
<doc id="89505" url="https://nl.wikipedia.org/wiki?curid=89505" title="Tandheelkundig dossier">
Tandheelkundig dossier

Het tandheelkundig dossier bevat de volgende gegevens :



</doc>
<doc id="89636" url="https://nl.wikipedia.org/wiki?curid=89636" title="Hals (anatomie)">
Hals (anatomie)

De hals is anatomisch gezien het deel van een lichaam aan de borstzijde tussen het hoofd en de romp. Het deel aan de rugzijde wordt nek genoemd. Bovenaan de hals zit de keel, waar de ademhaling en de voedselweg samenkomen.

In het halsgebied liggen onder meer het strottenhoofd met de adamsappel en de luchtpijp, maar ook de halsslagaders, de schildklier, bijschildklieren en het begin van de slokdarm.



</doc>
<doc id="89850" url="https://nl.wikipedia.org/wiki?curid=89850" title="Pederastie">
Pederastie

De term pederastie omvat een brede scala aan erotische relaties tussen een volwassen man en een opgroeiende jongen, een adolescent. Pederastische relaties komen in zeer uiteenlopende vormen voor; ze kunnen spiritueel zijn of materialistisch, legaal of illegaal, seksueel of niet-seksueel, en ze kunnen op liefde gebaseerd zijn of op commerciële overwegingen. Documentatie over pederastische relaties bestrijkt alle tijdperken van de prehistorie tot het heden.

Antropologen maken wel een onderverdeling binnen de homoseksualiteit naar verhoudingen gestructureerd naar gender, gelijkwaardigheid en leeftijd. De laatste categorie is de pederastie en komt in de geschiedenis het meest voor.

Pederastie wordt zowel in haar oudere als in haar moderne vorm als een "ander" verschijnsel beschouwd dan (homoseksuele) pedofilie. Bij onderscheid tussen deze begrippen gaat het vooral om de eerbiediging van de dominante conventies met de betrekking tot de leeftijd waarop een persoon seksuele relaties kan aangaan, alsmede om de wettelijke leeftijdsgrenzen die die conventies een juridisch kader geven.

In de Oudheid kwam in Griekenland en het Romeinse Rijk de pederastie voor als opvoedkundige institutie, met het doel het bijbrengen van morele en culturele waarden, alsook als seksuele verstrooiing. In de vorm waarin de oude Grieken haar zich tot ideaal stelden, vormde de pederastie een (al dan niet seksuele) verhouding en een band tussen een opgroeiende jongen (een adolescent) en een volwassen man buiten diens onmiddellijk gezinsverband. Hoewel de meeste Grieken zowel relaties met vrouwen als met mannen hadden, waren er uitzonderingen op deze regel; sommigen meden de verhouding met een vrouw, anderen die met een man.

Er bestaat bronnenmateriaal over het voorkomen van overeenkomstige relaties in de cultuur van andere volkeren uit de Oudheid, zoals de Thraciërs, de Kelten en verscheidene Germaanse volkeren als de Heruli en de Taifali. Volgens Plutarchus was de gewoonte ook al lange tijd in gebruik bij de Perzen, hoewel zij die volgens Herodotus van de Grieken hadden geleerd.

Gelijktijdig met de praktijk bestond er zowel binnen als buiten de culturen waarin het voorkwam, weerstand tegen aspecten van de pederastie. Bij de Grieken heerste er in enkele steden een verbod op pederastie, terwijl er in andere steden, waaronder Sparta, mensen waren die alleen de niet-seksuele vorm toelaatbaar achtten. Evenzo wordt in de geschriften van Plato een lagere waarde toegekend aan de geslachtelijke omgang met jongens die men beminde en die omgang wordt ten slotte zelfs veroordeeld; tegelijkertijd werd de minnaar die zich beheerste en zich onthield van de geslachtelijke vervulling, verheerlijkt.

Ook de joodse en de christelijke religie veroordeelden de sodomie, en dit werd later overgenomen in de islam. Met name de pederastie vormde het doelwit. In de tweede eeuw van onze jaartelling gebruikte de prediker Clemens van Alexandrië pederastie als aanklacht tegen de Griekse religie: “Want uw goden onthielden zich zelfs niet van jongens. De een beminde Hylas, de ander Hyacinthus, weer een ander Pelops, nog een ander Chrysippus, een ander weer Ganymedes. En deze goden moeten uw vrouwen aanbidden!”

De vroeg-christelijke keizers onderdrukten de pederastie fel, zoals ze dat ook deden met andere omgangsvormen waarin de Grieks-Romeinse cultuur tot uiting kwam. Dit paste in hun beleid om het christendom op te leggen als staatsreligie. Wetboeken uit de vroege periode schrijven strenge straffen voor overtreders voor. Het wetboek van de Westgotische koning Chindaswind eiste dat beide partners “onverwijld moesten worden ontmand, en overgedragen aan de bisschop in wiens diocees de daad was begaan, om in eenzame opsluiting in een gevangenis te worden geworpen”. In Rome wachtte overtreders de brandstapel.

Van recenter datum is de pederastie in het Spanje onder de Moren, die daar veel voorkwam, en in Toscane en Noord-Italië in de Renaissance. Elders kwam het gebruik voor in het pre-moderne Japan tot de Meiji-restauratie, in Mughal in India totdat dat land een Britse kolonie werd, bij de Azteken en de Maya's voordat de Spanjaarden Mexico veroverden, en in China en Centraal-Azië tot het begin van de twintigste eeuw. In de islamitische wereld was spirituele pederastie ingebed in vele mystieke (Soefi-)scholen. Het gebruik leeft tot op heden voort in bepaalde delen van Afghanistan, het Midden-Oosten, Noord-Afrika en Melanesië.

Er bestaat geen grondig onderzoek naar seksuele uitdrukkingsvormen tussen volwassenen en adolescenten, en sinds de jaren negentig van de vorige eeuw zijn ze vaak verward met pedofilie. Deze vormen werpen vragen op aangaande moraliteit en functionaliteit, handelingsbekwaamheid van de jeugdige partner, en het ouderlijk gezag. Ze kunnen ook vragen oproepen betreffende de wet, in die gevallen waarin de minderjarige de leeftijd waarop seksuele omgang is toegestaan, nog niet bereikt heeft. Hoewel deze vormen door bijvoorbeeld filosofen uit de Oudheid gunstig werden geacht, alsook door de Japanse samurai en door moderne schrijvers als Oscar Wilde, worden ze tegenwoordig door velen afgekeurd; gesteld wordt dat zij negatieve gevolgen zouden hebben voor de psychologische ontwikkeling van de jongeman. In 1998 verscheen een studie onder auspiciën van de "American Psychological Association", waarin zowel het ene als het andere standpunt wordt weersproken (Rind e.a., 1998).

Het woord “pederastie” is afgeleid van de woorden "pais" () (Grieks voor “jongen”, “jongeman”, maar ook “dochter”, “slaaf” of “jongere” in het algemeen) en "erastēs" () (Grieks voor “minnaar”). Het laat-Latijnse "pæderasta" uit de zestiende eeuw is rechtstreeks ontleend aan het klassiek Grieks dat Plato bezigde (in het "Symposion"). In het Engels komt het woord voor het eerst voor in de Renaissance in de vorm "pæderastie" (bijvoorbeeld in Samuel Purchas' "Pilgrimage") in de betekenis van “seksuele relaties tussen mannen en jongens".

In het moderne academische taalgebruik wordt “pederastie” gebruikt als algemene term voor liefdesrelaties tussen een man en een adolescent als cultuurverschijnsel, onverschillig waar dat zich voordoet. Definities in woordenboeken van de term "pederastie" variëren daarentegen van moralistische omschrijvingen (met woorden als “onnatuurlijk”), gebaseerd op het christelijk vertoog omtrent homoseksualiteit, tot omschrijvingen die zich richten op de uitingsvorm van de seksuele handeling (soort gemeenschap, leeftijd). Van dergelijke definities is wel gezegd dat ze homofoob van aard zijn, en dat ze een woord hebben gekaapt dat oorspronkelijk is ingevoerd als een beschaafde, geleerde term, bedoeld ter vervanging van onsmakelijke woorden zoals “kontneuker”, “sodemieter” of “sodomiet”.

Dat die definitie in het huidige algemeen taalgebruik beperkt is tot het seksuele element in zulke relaties, heeft nog twee oorzaken: enerzijds het primaat van het seksuologisch vertoog in onze eigentijdse westerse cultuur; anderzijds het verdwijnen van de pederastie als sociale institutie. Zo is pederastie in de huidige betekenis een subcategorie geworden van, zoals sommige seksuologen dat noemen, de efebofilie: waarbij een volwassene zich aangetrokken voelt tot adolescenten van welk geslacht dan ook. Deze "medicalisering van het verlangen" (zie voor verduidelijking van deze term het artikel over Michel Foucault) ondervindt evenwel geen algemene bijval; er bestaat ook geen enkele internationale lijst van geestelijke afwijkingen waarin deze categorieën zijn opgenomen.

Het woord heeft zijn weg gevonden naar het scheldwoordenvocabulaire van verschillende talen, waarin het vaak vrij achteloos wordt gebruikt. De Franse uitdrukking "pédé" is een afkorting van "pédérast", en wordt gebruikt als een zeer pejoratieve aanduiding van homoseksuelen, te vergelijken met het Nederlandse "flikker". In de Russisch straattaal, "mat", is het woord "pidoras" in gebruik als krachtterm.

In een aantal verschillende maatschappijen werden pederastierelaties geassocieerd met de hogere klassen of met klassenverschillen tussen de partners. Zo'n klassenverschil werd soms beschouwd als een factor die de relatie aannemelijker maakte: als de jongeman uit een arm gezin kwam terwijl de volwassene tot de hogere klasse behoorde, bood dit de jongen de gelegenheid in een hogere klasse terecht te komen. In andere gevallen stond het symbool voor de liefde die door haar kracht klassenverschillen kon overwinnen; zoals in het premoderne Japan, waar het bewonderenswaardig werd geacht dat hooggeplaatste minnaars toegewijde relaties aangingen met jongens van lagere komaf.

In het oude Sparta werd pederastie ter bevordering van de opvoeding door de aristocratie beoefend. In Athene was het de slaven uitdrukkelijk verboden pederastierelaties aan te gaan met de jonge vrijgeborenen. In de islamitische beschaving ten tijde van de westerse middeleeuwen werden pederastierelaties in kringen van de hogere klassen zo gemakkelijk geaccepteerd dat er vaak niet of nauwelijks werd getracht het bestaan ervan te verbergen.

De oude Grieken in de stadstaten waarin pederastie voorkwam, beschreven, bestudeerden, systematiseerden als eersten de pederastie als institutie en gaven er een status aan. Het onderwerp pederastie was voorwerp van uitgebreide analyse. Belangrijke onderwerpen van discussie vormden de volgende dilemma's:

Plato had als een van de eersten kritiek op de geslachtsgemeenschap in pederastierelaties, en stelde daar tegenover dat de mannenliefde voor jongens niet over moest gaan in het uitoefenen van sodomie.

Pederastierelaties vormden een dualistisch mentoraat. Zo'n mentoraat werd door de staat bekrachtigd en door de religieuze structuur gewijd. Ook diende de pederastische relatie te worden goedgekeurd door de vader van de jongen. Jongens gingen zulke relaties in hun tienerjaren aan, rond dezelfde leeftijd dat Griekse meisjes werden uitgehuwelijkt. Van de mentor werd verwacht dat hij de jongeman onderrichtte of voor zijn onderwijs zorgde, en dat hij hem bepaalde ceremoniële cadeaus gaf. Dikwijls bestonden die relaties in militair verband.

Pederastie was de geïdealiseerde vorm van een homo-erotiek, gestructureerd rond een leeftijdsverschil. Zoals alle maatschappelijke instituties kende deze vorm ook andere, minder idyllische uitingsvormen, zoals prostitutie of het gebruik van iemands jonge slaven.

Fysiek kon de relatievorm variëren van gehele onthouding tot geslachtsgemeenschap. Op afbeeldingen wordt de man gewoonlijk staande weergegeven, met de ene hand aan de kin van de jongen terwijl hij met de andere diens geslachtsdelen liefkoost. Bij recent onderzoek is er kunst aan het licht gekomen waarin ook wederzijdse begeerte wordt afgebeeld.

In het grootste deel van het oude Griekenland kende men pederastierelaties. De staat, zo werd gezegd, had er baat bij dat de vriendschap grenzen stelde aan de jongeman. Als die in Sparta (om een voorbeeld te nemen) een misdaad beging, werd niet hij, maar zijn minnaar gestraft. Het leger won door de praktijk aan kracht, doordat de minnaars zij aan zij streden en wedijverden om indruk te maken op de ander.

Gezegd werd ook dat een pederastisch paar door tirannen werd gevreesd, omdat de band tussen de vrienden sterker was dan de gehoorzaamheid aan de heersende tiran. Plutarchus noemt de Atheners Harmodius en Aristogeiton als voorbeeld. Anderen, zoals Aristoteles, beweerden dat sommige staten de pederastie bevorderden als middel tot geboortebeperking doordat liefde en seksuele begeerte werden omgebogen in een richting waar geen voortplanting mogelijk was. Dit aspect van de pederastie is later ook door andere culturen benut, zoals de Shivaïtische en de Melanesische.

In de Romeinse tijd ging de status van de pederastie als ritueel onderdeel van de opvoeding goeddeels teloor; dat proces was al ingezet bij de Grieken, waar de inzichten en kennis omtrent de wereld toenamen. De Romeinen stelden de pederastie, die men beschouwde als een activiteit die primair werd gemotiveerd door seksuele begeerte, tegenover de begeerte voor een vrouw. Maatschappelijke aanvaarding van pederastierelaties nam door de eeuwen heen nu eens af, dan weer toe. Conservatieve denkers veroordeelden het als een uitspatting. Tacitus deed een aanval op de Griekse gewoonten “"gymnasia et otia et turpes amores"” ("gymnasia", ledigheid en onzedelijke liefde). Bijna alle keizers gaven zich echter over aan de gelijkgeslachtelijke (meestal pederastische) liefde. Zoals Edward Gibbon het formuleerde: “Claudius was de enige wiens smaak inzake de liefde geheel juist was” — waarmee hij bedoelde dat Claudius de enige was die geen mannen of jongens als minnaar had 

Andere auteurs maakten zich over de pederastie op zich niet druk, maar prezen of veroordeelden de diverse aspecten ervan. Martialis schijnt er een voorkeur voor te hebben gehad, en ging zelfs zo ver dat hij niet het seksueel gebruik van de jeugdige minnaar als wezenlijk afschilderde, maar veeleer het feit dat het een jongen was. Als zijn vrouw hem aantreft “in een jongen” en hem harerzijds “hetzelfde” aanbiedt, is zijn weerwoord een opsomming van mythologische figuren die weliswaar gehuwd waren, maar toch jonge minnaars namen; ten slotte slaat hij haar aanbod af omdat “een vrouw alleen maar twee vagina's heeft” . Bij de Romeinen bereikte de pederastie een laatste hoogtepunt ten tijde van de hellenistisch gezinde keizer Hadrianus. Zijn passie voor jongens evenaarde die van zijn voorganger Trajanus, en hij werd verliefd op Antinoös, een jonge Griekse tiener; toen deze "eromenos" voortijdig overleed, liet Hadrianus hem tot godheid verheffen. Hij richtte zelfs Antinoöpolis, een naar Antinoös vernoemde stad op.

Het geliefde slavenkind of schandknaapje waarmee vrije mannen toen seksuele betrekkingen hadden, werd toen een "delicium"-kind genoemd. Overigens koesterde de meester voor zo'n schandknaapje niet alleen seksuele, maar vaak ook liefdevolle, vaderlijke gevoelens. Seksuele omgang met een vrijgeboren jongetje van stand kon absoluut niet, omdat hij later ook een machthebber moest worden.

De opkomst van het christendom leidde ertoe dat pederastie werd onderdrukt, aangezien zij een van de centrale elementen vormde in een klassiek-heidense cultuur die door de kerkvaders werd beschouwd als een hindernis bij hun bekeringsarbeid. Rechtvaardiging voor deze campagne werd ontleend aan het Oude Testament; in het boek Leviticus werd de doodstraf gesteld op een aantal vergrijpen, waaronder vleselijke gemeenschap tussen mannen. Ook een beroep op de gevestigde Israëlitische traditie diende ter rechtvaardiging van de campagne. Zelfs het spreken over pederastie werd tegengegaan: “Gesprekken over verdorven daden worden terecht als vuile (obscene) taal gekenschetst — als daar zijn het praten over sodomie, pederastie en dergelijke”; die gesprekken diende “het zwijgen te worden opgelegd” .

In oude tijden was de pederastie niet het domein van de Grieken en Romeinen alleen. Athenaeus stelt in de "Deipnosophistai" (“De gastronomen") dat ook de Kelten eraan deelnamen, en in weerwil van de schoonheid hunner vrouwen toch de voorkeur gaven aan de jongensliefde. Sommigen hunner legden zich geregeld te ruste op hun dierenhuiden met aan elke zijde een minnaar. Ook andere schrijvers getuigen van pederastie onder de Kelten. (Aristoteles, "Politica" II 6.6; Athenaeus, XIII 603a; Strabo, IV 199; Diodorus Siculus V 32.). Er zijn moderne schrijvers die de Athenaeus zo opvatten dat de Kelten sliepen met een jongen aan iedere zijde, maar die interpretatie wordt door Hubbard in twijfel getrokken; hij leest het zodanig dat zij aan hun ene zij een jongen hadden, aan de andere een vrouw (Hubbard, 2003, p. 79.).

De pederastie bij de Perzen, en haar oorsprong, was reeds in de Oudheid onderwerp van debat. Herodotus beweerde dat zij het van de Grieken hadden geleerd: “En ook alle genietingen, als zij (de Perzen) ze leren kennen, beoefenen zij, en zo dan ook gebruiken zij knapen, van de Hellenen dit geleerd hebbend.” . Plutarchus stelt echter dat Perzen reeds lang voordat de culturen met elkaar in contact kwamen, jongenseunuchen “op de Griekse wijze” gebruikten Hoe dat ook zij, volgens Plato achtten zij het gepast de pederastie te verbieden bij de inwoners van de door hen bezette landen, want: “Het past de heersers niet dat hun onderdanen er nobele gedachten op na houden, noch dat zij de hechte vriendschappen en banden sluiten welke door deze activiteiten, in het bijzonder door de liefde, veelal worden voortgebracht”.

Bronnen voor pederastische praktijken (of die nu een voortzetting vormden van de gebruiken in het Middellandse Zeegebied, of onafhankelijke inheemse gebruiken waren, zoals in China en Japan) vertonen een aanzienlijke uitbreiding. Dit is te danken aan het feit dat recenter literair en historisch materiaal beter bewaard is gebleven. Vóór de twintigste eeuw vormden relaties met een min of meer pederastisch element erin het gewone patroon in de gelijkgeslachtelijke liefde tussen mannen.

De pederastische “eros” vormt de bron voor een aantal maatschappelijke, kunstzinnige en letterkundige hoogtepunten in de Westerse wereld. Door de herontdekking van de oude wereld vielen zulke relaties in de Renaissance in vruchtbare aarde. Grootheden uit die tijd, die romantische banden met jongeren hadden, waren onder meer Théophile de Viau, Marsilio Ficino, Benvenuto Cellini, Caravaggio, Leonardo da Vinci en Michelangelo.

Een filosofische (maar wellicht niet serieus bedoelde) verdediging van het gebruik schreef Antonio Rocco in zijn beruchte "L'Alcibiade, fanciullo a scola" (“Alcibiades de schooljongen”). Dit is een beredeneerde pennenstrijd waarin een schoolmeester allengs de bezwaren van zijn knappe leerling tegen vleselijke omgang overwint. Tezelfdertijd echter stelde de Katholieke Kerk door middel van de rechtbanken der Inquisitie en de burgerlijke rechtspraak, alles in het werk om het “bederf der sodomie”, zoals zij het beschouwde, te bestrijden. Mannen werden beboet of gevangengezet, jongens gegeseld. De strengste straffen, zoals de brandstapel, bleven gewoonlijk beperkt tot misdaden tegen zeer jeugdigen en tot gewelddaden.

In de Renaissance was vooral Florence beroemd om het veelvuldig voorkomen van pederastie. Deze was zo wijdverbreid dat de stad in 1432 "Ufficiali di Notte" (“de ambtenaren van de nacht”) aanstelde om de pederastie uit te roeien. Tussen dat jaar en 1502 overtrof het aantal van sodomie beschuldigde mannen de 17.000, waarvan er 3000 werden veroordeeld. Hoe veelvuldig de pederastie wel voorkwam in het Renaissancistische Florence, komt wellicht het beste tot uitdrukking in het feit dat de Duitsers het woord "Florenzer" gebruikten voor “pederast”. Van hun kant merkten de Italianen op in welke richting de smaak van hun bezoekers ging; en zo spraken de Neapolitanen van "il vizio inglese", “de Engelse ondeugd” (R. F. Burton, "Terminal Essay".). De Engelsen lieten zich niet kennen, en weten het “bederf” aan de Fransen en de Italianen; Jonathan Swift veronderstelt in zijn satire "A Tale of a Tub" een grote academie met “allereerst een grote pederastenschool met Franse en Italiaanse onderwijzers”.

In Engeland waren het onder andere de sonnetten van William Shakespeare en de poëzie van Christopher Marlowe die de religieuze voorschriften trotseerden, te koop liepen met de liefde voor mooie jongens en hun androgyne schoonheid verheerlijkten. Bij Shakespeare, en wellicht ook bij anderen, was naar men aanneemt een van de “jongensacteurs” het voorwerp van die hartstocht. Deze acteurs waren jongeren die op het toneel alle vrouwenrollen speelden.

Anderzijds werd de pederastische liefde soms verwerkt door kunstenaars die niet zelf als pederast bekendstonden, zoals Johann Sebastian Bach in het wijsje van Apollon gewijd aan de jonge Hyacinthus uit de wereldlijke cantate "Geschwinde, ihr wirbelnden Winde (Der Streit zwischen Phoebus und Pan)", BWV 201. Vaak werd door kunstenaars de pederastie in een ongunstig daglicht gesteld. Dit geldt onder meer voor Rembrandt, wiens "Aanranding van Ganymedes" de jongensliefde hekelt, van de jongeman een gillende dreumes maakt die van angst zijn water laat lopen, en van de volwassen minnaar een roofvogel.

In de 19e eeuw deed de geleidelijke herontdekking van plaatsen uit de Oudheid in Griekenland in Italië, de belangstelling aan voor deze oude beschavingen. Het was een nieuwe belangstelling, bijna hysterisch van aard, vooral in Engeland en Duitsland. En zo kwamen pederastierelaties opnieuw “in de mode” in leven en werk van kunstenaars, bijvoorbeeld in de poëzie (Lord Byron, Johann Wolfgang von Goethe, Walt Whitman, Paul Verlaine) en andere literatuur (Oscar Wilde, Jules Verne), de schilderkunst (Henry Scott Tuke) en de fotografie (Wilhelm von Gloeden). De meest opvallende groep pederastische auteurs waren in het19e-eeuwse Engeland de Uraniërs.

Toenemende erkenning van de pederastie als wijdverbreid gebruik, gecombineerd met een diepgeworteld onbehagen over gelijkgeslachtelijke relaties, leidde ertoe dat sommige Noord-Europese auteurs de pederastische neigingen gingen toeschrijven aan de bevolking van zuidelijker streken. Richard Francis Burton ontwikkelde zijn theorie van de “Sotadische zone”, een gebied dat ruwweg werd begrensd door de 43e en de 30e breedtegraad van het Noordelijk Halfrond, en zich uitstrekte van de westelijke kusten van de Middellandse Zee tot aan de Grote Oceaan. Evenzo stelde Wilhelm Kroll in "Real-Encyclopädie der classischen Altertumswissenschaft" (1906): “De wortels der pederastie vindt men in de eerste plaats in het bestaan van een tegendraads seksueel gevoel, dat waarschijnlijk meer voorkomt in zuidelijke streken dan in landen met een gematigd klimaat.”

Het einde van de negentiende eeuw stond in het teken van de zaak-Oscar Wilde, die als eerste voor een groot publiek opkwam voor 'the love that dare not speak its name', ofwel homoseksualiteit. In zijn proces kwamen verschillende adolescente homoseksuele prostitués aan bod. Korte tijd later barstten er andere pederastieschandalen los, zoals dat rond de Duitse industrieel Friedrich Alfred Krupp, dat tot zijn zelfmoord leidde. Evenzo veroordeelde de Duitse politiek filosoof Friedrich Engels de oude Grieken om de "gruwel van de sodomie" en omdat zij “hun goden en zichzelf met de mythe van Ganymedes” te grabbel zouden hebben gegooid. Engels, die nauw samenwerkte met Karl Marx, schreef dit in zijn "De oorsprong van het gezin, van de particuliere eigendom en van de staat", een werk dat zijn stempel zou drukken op de evolutie van de communistische houding tegenover de gelijkgeslachtelijke liefde.

Ook de Wandervogel-jongerenbond, ontstaan in 1896, het Duitse equivalent van de padvindersbeweging, die echter werd gekenmerkt door een romantischer opvatting van de natuur, bleef door deze strijd niet onberoerd. Onder invloed van het gedachtegoed van onder meer de pedagoog Gustav Wyneken en de filosoof Hans Blüher ontstond er in de Wandervogel-beweging discussie over homo-erotiek, al werd ervan uitgegaan dat dit soort genegenheid op overwegend niet-seksuele wijze werd uitgedrukt.

In Frankrijk is pederast, meestal afgekort tot "PéDé" een veel gebruikt synoniem, en scheldwoord, voor mannelijk homoseksueel.De daardoor ontstane begripsverwarring leidt ertoe dat in discussies de gelijkgeslachtelijke liefde wordt verward met de liefde van een man voor een knaap.

In het tiende-eeuwse China bestonden mannelijke paren die elkaar het hof maakten, uit de oudere "qì xiōng" (契兄) en de jongere "qì dì" (契弟). (Deze termen betekenen letterlijk: gezworen oudere en jongere broeder. Het is in de Chinese cultuur heel gebruikelijk om vele soorten verbintenissen op te vatten als fictieve familierelaties). Jongenshuwelijken, die een vastgestelde tijd duurden, waarna de jongere partner een vrouw zocht (daarbij vaak geholpen door de oudere partner), schijnen in pre-moderne tijden tot de cultuur van de provincie Fujian te hebben behoord.

De huwelijken werden, naar men zegt, door beide families op traditionele wijze gevierd, en daarbij hoorde het ritueel van de “negen kopjes thee”. Doordat deze pederastische relaties in Fujian, waar ze zelfs onder de bescherming van een god, Hu Tianbao, stonden, zo populair waren, werd “de zuidelijke gewoonte” een van de eufemismen die China kende voor de gelijkgeslachtelijke liefde. De seksuele belangstelling van mannen voor jongens vond ook haar weerslag in de prostitutie, zodat nog in het begin van de 20e eeuw jonge mannelijke prostituees meer geld verdienden dan hun vrouwelijke collega's.

In Japan was het gebruik van de shudō (衆道) of “manier der jongeren” een nauwkeurige afspiegeling van de Europese pederastie. Het kwam vanaf de middeleeuwse periode veelvuldig voor in de religieuze gemeenschap en de samoeraimaatschappij, en drong uiteindelijk door in de gehele maatschappij. Aan het eind van de 19e eeuw raakte het uit de gunst, een ontwikkeling die samenviel met de toename van de Europese invloed.

Volgens de overlevering was Kukai, ook bekend als Kōbō-Daishi, de stichter van dit gebruik. Hij legde ook de grondslag voor de Shingon-school van het boeddhisme, en beweerd wordt dat hij de leerstellingen van de mannenliefde samen met die van de Boeddha meebracht uit China. Vaak gingen monniken liefdesrelaties aan met mooie jongemannen, aangeduid als “chigo”, en die relaties werden beschreven in literaire werken, de “chigo monogatari”.

Het trof de eerste bezoekers uit Europa hoe open en alomtegenwoordig zulke relaties waren. De Portugese Jezuïet Alessandro Valegnani merkte in 1591 op dat “de jongelieden en hun partners de zaak, die zij niet als ernstig beschouwen, niet verbergen. Zij scheppen er zelfs een eer in, en spreken er openlijk over. Dat wil zeggen dat de doctrine der bonzes dit niet alleen niet als slecht beschouwt, maar dat zij zelve zich aan deze gewoonte overgeven, en haar als volkomen natuurlijk en zelf deugdzaam beschouwen.”

Een van de eerste gevallen waarin de aantrekkingskracht van jongens voor mannen in Korea wordt genoemd, is dat van Gongmin van Gorjeo, van 1351 tot 1374 de 31e koning uit de Gorjeo-dynastie, die erom bekendstond dat hij bij voorkeur verliefd werd op jonge jongens. Na de dood van zijn vrouw in 1365 bracht hij, naar men zegt, zijn tijd door met het beoefenen van het boeddhisme en met jongensrelaties, en hij zette een organisatie op om hen te rekruteren.

Paul Michaut, een Franse arts, beschreef Korea in 1893 als een land waar de pederastie “algemeen ingang heeft gevonden; zij is onderdeel van de zeden en wordt openlijk in praktijk gebracht, op straat, zonder de minste afkeuring”. Hij bracht het veelvuldig voorkomen ervan in verband met syfilis, die ook algemeen voorkwam: “de onbesmette personen vormen een uitzondering”.

In Melanesië maakten vele inheemse culturen gebruik van bevruchtingsriten van jongens als integraal onderdeel van de volwassenwordingsrituelen die duurden van het midden tot het einde der kindertijd; dit is gedocumenteerd in de geschriften van Gilbert Herdt. In Papoea-Nieuw-Guinea en nabijgelegen eilanden huldigde zo'n 20 % van de stammen (een getal dat afnam naarmate contacten met westerse zeden toenamen) nog aan het einde van de 20e eeuw de opvatting dat sperma wezenlijk is voor mannelijkheid en een bron van kracht vormt, en dat het zich niet spontaan vormt, maar moet worden ingebracht. Een door de vader gekozen mentor, liefst de jong-volwassen broer van de moeder, heeft dan ook de taak om het sperma in het lichaam van hun prepuberale zoon te planten. Dit maakt onderdeel uit van de uitgebreide inwijdingsriten.

De mentor heeft ook de taak om de jongen op te leiden en om toe te zien op een juiste intrede in de mannelijke volwassenheid. Zij slapen en werken samen totdat de jongen gerijpt is. Van mannen die een eerste of tweede kind hebben, wordt verwacht dat zij de mentorfunctie overdragen aan jongere volwassenen. Ongeregelde ontmoetingen tussen jongens en mannen worden ook geaccepteerd, maar de jongen moet de ontvangende partij zijn, wil zijn groei niet worden geschaad. Aldus doorloopt de Melanesische man een seksuele cyclus die begint met homoseksualiteit, door een fase van biseksualiteit gaat en eindigt met heteroseksualiteit.

Gedurende een periode die begon in de 9e en eindigde in het midden van de 19e eeuw waren pederastierelaties, poëzie, kunst en vergeestelijking prominent en veelvuldig aanwezig in de Islamitische cultuur, van het Moorse Spanje tot Noord-India. Deze pederastie varieerde in vorm van de kuise en spirituele aanbidding van mooie jongens enerzijds, tot het andere uiterste waarbij met kracht en geweld onwillige jongens werden gebruikt. Hoewel sodomie als een ernstige zonde werd beschouwd, gold dit niet voor andere aspecten van de gelijkgeslachtelijke relatie, maar ze waren wel in verschillende mate problematisch, afhankelijk van tijd en plaats.

Ogenschijnlijk viel de praktijk samen met de opkomst van de islam, en dit heeft ertoe geleid dat geschiedkundigen de mogelijkheid opperen dat er een verband is met de beschermende houding van de islam tegenover vrouwen, die aan het openbare leven niet deelnamen; ook was er een tendens in de islamitische wetgeving om activiteiten in het domein van privé-gedrag toe te staan als zij toch zouden plaatsvinden, zolang zij althans de openbare orde niet verstoorden.

In kunst en letterkunde kwam tot uiting hoezeer men geboeid was door de liefde in het algemeen en door mooie jongens in het bijzonder. De minnaar werd gezien als martelaar en held. Zijn verlangen, dat bekendstond als "isjq," werd vereerd als waanzinnig, onredelijk, extatisch, onverzadigbaar, zelfs met de dood ten gevolge. Een Arabisch gezegde gaat als volgt: de “isjq is een vuur dat alles verbrandt behalve het object der liefde"

In de Mughalperiode waren er sterke pederastische invloeden in de regering, de kunsten en de letteren. Een geliefd middel was poëzie in de gazal-vorm, die werd geschreven door dichters als Mir Taqi Mir.

In Centraal-Azië is de praktijk, naar verluidt, lange tijd wijdverbreid geweest, en pederastie is ook nu nog onderdeel van de cultuur. Hoewel ze niet meer algemeen voorkomen, treft men nog wel jongenshuwelijken aan. Tijdens de nasleep van de Amerikaans-Afghaanse Oorlog brachten westerse massamedia spottende berichten over relatiepatronen tussen volwassenen en adolescenten, opgetekend in Kandahar in Afghanistan. Van deze verslagen is echter gezegd dat zij “politieke beïnvloeding meer belang toekenden dan preciezer, informatiever verslaggeving”, en dat zij blijk gaven van etnocentrische vooringenomenheid.

Naast relaties die het pederastisch model volgden, is er bericht over gevallen van seksueel geweld van mannen tegen jongens — in dit geval als onderdeel van het gebruik van kinderen door het leger. In de noordelijke, Turks sprekende gebieden, waren de entertainers die bekendstaan als bacchá een manifestatie van de pederastische traditie. "Bacha bazi" is een Turks-Oezbeekse term die etymologisch verwant is met het Perzische "batsjtsjeh", “jongen” of “kind”, en soms de connotatie “lustknaap” heeft.

In het Midden-Oosten is de gelijkgeslachtelijke liefdesconstructie beïnvloed door de geschiedenis en geografische ligging van het gebied. Hellenistische elementen kunnen worden onderkend in het voorkomen van de wijnjongen als symbool voor de homo-erotische liefde. De Islam is een andere kracht achter de opvattingen over en het in praktijk brengen van de gelijkgeslachtelijke liefde in het Midden-Oosten. De erkenning van de jeugdige mannelijke schoonheid treffen we aan in de Koran zelf: “En zij (de moslims) zullen bediend worden door jonge jongens uit hun midden, schoon gelijk maagdelijke paarlen” (soera De Berg 24, soera De Onoverkomelijke Gebeurtenis 17 en soera De Mens 19). De islamitische jurisprudentie in haar algemeenheid huldigt de opvatting dat de aantrekking tot mooie jonge mannen normaal en natuurlijk is. Een seksuele daad, van welke aard ook, kan volgens de meeste interpretaties van de sharia alleen een strafbaar feit opleveren als er vier getuigen waren.

De uitingsvormen van de pederastische aantrekking lopen uiteen. Aan het ene uiterste zijn zij zelfs kuis van aard, en vinden een plaats in de Islamitische mystiek ("Soefisme"). Conservatieve islamitische theologen veroordeelden de gewoonte om de schoonheid van jonge jongens te beschouwen. Hun verdenkingen waren wellicht gerechtvaardigd, aangezien sommige derwisjen er prat op gingen veel meer genoten te hebben dan “blikken” of zelfs kussen. In weerwil van de tegenwerking der geestelijken is de praktijk in islamitische landen tot voor kort blijven bestaan (Murray en Roscoe, 1997).

In het post-islamitische Perzië, waar volgens Louis Crompton “de jongensliefde een spectaculaire bloei kende”, werd in kunst en literatuur veelvuldig gebruikgemaakt van de pederastische wending. De liefde van de wijnjongen wordt verheerlijkt, evenzeer als in de schilderijen en tekeningen van kunstenaars als Reza Abbasi (1565 – 1635). Westerse reizigers meldden dat zij aan het hof van Abbas I (tussen 1627 en 1629) getuige waren van homo-erotische praktijken. Huizen waar mannelijke prostitutie plaatsvond, "amrad chaneh", “huizen der baardelozen”, waren wettelijk erkend en betaalden belasting.

In het Ottomaanse Rijk vonden relaties tussen mannen en jongens vaak plaats in de vorm van prostitutie. De betrokken prostitués waren hetzij entertainers zoals de "köçeks", hetzij masseurs in de hamams, die bekendstonden als "tellak". De seksuele handelingen van de Turken waren veelvuldig voorwerp van kritiek van de kant van hun christelijke buren. Er waren ook uitzonderingen. Osman Ağa van Timişoara viel in handen van de Oostenrijkers, en schreef in 1688 in zijn memoires dat een Oostenrijkse jongen hem op zekere nacht benaderde met seksuele bedoelingen, met de woorden “want ik weet wel dat alle Turken pederasten zijn”.

Dit Europese idee van “alle Turken zijn pederasten” vond wellicht zijn grond in de vaak militaire aard van de contacten met de Ottomaanse Turken. Hoewel het getal der "zamparas" (mannen die zich tot vrouwen aangetrokken voelden) in de maatschappij groter was dan dat der "kulamparas" (mannen die zich tot mannen aangetrokken voelden), was de Turkse militaire cultuur, vooral de janitsarencultuur, vooral pederastisch van aard. Jonge christensoldaten die door de Turken gevangengenomen werden, werden dikwijls verkracht, en janitsarenregimenten, "orta" genaamd, gingen vaak schermutselingen aan om de rechten op een jonge, mooie noviet ("civelek"). Rond 1770 schreef de dichter Âşık Sadık, zich tot de Sultan richtend: "Lût kavmi döğüşür, put kavmi bozar. Askerin lûtîdir, bil Padişahım" ("Het volk van Lot vecht, het volk der afgoden plundert. Weet, mijn Sultan, dat uw soldaten sodomieten zijn.") Onderzoek naar het op de Sharia gebaseerde Ottomaanse strafrecht wijst uit dat aanhoudende sodomie met jongens tegen hun wil een ernstig vergrijp was en dat veroordeelden de doodstraf wachtte.

R.F. Burton en anderen verwijzen naar het “afstotelijk” gebruik van sommige stammen (de Koniaga's en de Thinkleets), waarbij de moeder haar mooiste zoon opvoedt alsof hij een meisje was. Is hij tien tot vijftien jaar oud, dan wordt hij, inmiddels geheel “verwijfd”, ten huwelijk of in concubinaat gegeven aan een rijke man. Elders, onder meer op de Aleoeten, zegt hij, komt het mannelijk concubinaat veelvuldig voor maar is het niet zo alomtegenwoordig. De baardharen van deze jongens worden nauwgezet uitgetrokken zodra de groei begint, hun kin wordt getatoeëerd zoals die van een vrouw. In Californië troffen de eerste missionarissen dezelfde praktijk aan, en werden de jongens “Joya” genoemd.

Bernal Díaz del Castillo meldt in zijn "Verovering van Nieuw-Spanje", dat pederastische relaties bij de Mexica-volkeren geregeld voorkwamen, en dat mannelijke adolescenten, dienstdoende als heilige prostitués, zich in de tempels verzamelden.
Zoals de meeste Europeanen in de 16e eeuw gruwelden de conquistadores van de wijdverbreide ingang die seks tussen mannen en jongens in de Azteekse maatschappij had gevonden; zij grepen dit (mede) aan om de uitroeiing van de inheemse maatschappij, religie en cultuur te rechtvaardigen, alsook het in bezit nemen van land en rijkdom. Van alle gebruiken bij de Nahuatl-sprekende volkeren was er maar een dat grotere afkeuring opwekte onder de Spanjaarden in Mexico, en dat was het brengen van mensenoffers. Toen de Azteekse beschaving ineenstortte, stierf ook de gewoonte uit.

Hoewel de vroege Maya's vermoedelijk sterke tegenstanders waren van gelijkgeslachtelijke relaties, maakten latere Maya-staten wél gebruik van pederastische praktijken. De invoering ervan werd toegeschreven aan de god Tjin. Eén aspect bestond erin dat de vader een jongere minnaar zocht voor zijn zoon; en Juan de Torquemada meldt dat de straf als de (jongere) partner door een vreemde werd verleid, gelijk stond aan de straf op overspel. Bernal Diaz beschrijft beeldhouwwerk uit de tempels van Kaap Catoche in Yucatán met voorstellingen van mannelijke paren die de liefde bedrijven.

In de loop van de geschiedenis zijn een aantal erotische relaties beschreven waarin het mentorschap van een oudere man over een adolescent een rol speelde. Die verliepen alle, althans, in enkele opzichten, volgens het patroon van de klassieke pederastie. In sommige gevallen werden beide leden ten slotte bekende historische figuren, terwijl in andere gevallen slechts een hunner die status verwierf.

De artistieke pederastische traditie is voortgezet door kunstenaars als André Gide, Rudyard Kipling, Thomas Mann, Henry de Montherlant, Benjamin Britten, Pier Paolo Pasolini, Fernando Vallejo, William S. Burroughs en Allen Ginsberg.

Na het midden van de 20e eeuw werd het pederastische element in de homo-bevrijdingsbeweging verworpen door het segment van die beweging dat zich tot leeftijdgenoten aangetrokken voelde, in het besef dat maatschappelijke aanvaarding en legitimiteit onmogelijk te bereiken waren tenzij homoseksuele mannen afstand namen van pederasten in het algemeen. Deze houding is bekritiseerd door Camille Paglia en anderen, die haar juist contraproductief achtten, en vonden dat zij tot gettovorming van de homoseksualiteit zou leiden.

De openlijke gelijkgeslachtelijke knapenliefde met jongens die de wettelijke leeftijd voor seks hebben bereikt, is toegestaan in die landen waar aan adolescenten halverwege hun tienerjaren de erotische emancipatie is veroorloofd. Maar in geen enkele samenleving dienen zulke relaties tegenwoordig uitdrukkelijk tot het bevorderen van maatschappelijke doelstellingen. Momenteel is er een tendens dat de term pederastie in de nieuwsmedia ten onrechte als synoniem wordt gebruikt voor pedofilie, ook al verwijst dat laatste begrip naar de seksuele aantrekking van volwassenen tot "pre"puberale jongens (of ook meisjes). Ook efebofilie is een begrip dat van pederastie moet worden onderscheiden.



</doc>
<doc id="89890" url="https://nl.wikipedia.org/wiki?curid=89890" title="Hartstilstand">
Hartstilstand

Bij een hartstilstand of hartverlamming pompt het hart het bloed niet meer rond. Dit heeft tot gevolg dat alle cellen verstoken blijven van zuurstof. Vooral de cellen in de hersenen zullen hierdoor snel afsterven (binnen enkele minuten). In professionele kringen wordt dit meestal circulatiestilstand genoemd daar er meerdere oorzaken kunnen zijn voor het uitblijven van zuurstofcirculatie. De meestvoorkomende oorzaak is het optreden van ventrikelfibrilleren; dit is het chaotisch, ongecontroleerd trillen van de hartspier in plaats van de normale gecoördineerde samentrekkingen. Een effectief pompen van bloed door de (slag)aderen blijft daardoor uit.

Een acute hartstilstand treft jaarlijks 0,1% van de westerse samenleving; 80% van de gevallen vindt thuis plaats en 20% bijvoorbeeld op het werk of tijdens de sport. De overlevingskansen van een slachtoffer nemen af met 10% per minuut. Permanente schade wordt beperkt gehouden wanneer direct gestart wordt met reanimeren, defibrilleren en stabiliseren van het slachtoffer. 

Een hartstilstand kan de volgende oorzaken hebben:
Soms vertoont het hart nog wel elektrische activiteit maar geen effectieve pompwerking meer (elektromechanische dissociatie).

Een hartstilstand kan vaak opgeheven worden door reanimatie. Het spreekt vanzelf dat dit onmiddellijk moet gebeuren. Activiteiten waardoor het aantal overlevenden van een hartstilstand is vergroot:

Bij mensen die een zeer grote kans lopen om (weer) een hartstilstand te krijgen wordt meestal een implanteerbare cardioverter-defibrillator geïmplanteerd. De kans op een hartstilstand neemt met de leeftijd toe.



</doc>
<doc id="90108" url="https://nl.wikipedia.org/wiki?curid=90108" title="Antidepressivum">
Antidepressivum

Een antidepressivum (ook wel "stemmingsverbeteraar" genoemd) is een medicijn dat de symptomen van een depressie tegengaat.

Hoewel wetenschappers nog steeds zoeken naar hoe antidepressiva werken, is een populaire theorie dat bij ernstige depressies de natuurlijke balans tussen bepaalde stoffen in de hersenen hersteld wordt, waardoor een nieuw chemisch evenwicht ontstaat en de klachten meestal stabiliseren. Het gaat daarbij om de zogenaamde neurotransmitters met name de stof serotonine. Patiënten worden minder somber en krijgen weer plezier en belangstelling voor de dingen om zich heen. Door anderen (onder anderen Irving Kirsch en Daniel Carlat) wordt deze uitleg bestreden: zij zeggen dat het feit dat neurotransmitterniveaus beïnvloed worden door medicijnen niet automatisch betekent dat de psychische aandoening ook door diezelfde neurotransmitters veroorzaakt wordt.
De middelen werken doorgaans, maar meestal laat verbetering even op zich wachten. In het algemeen gaan de medicijnen pas na twee tot vier weken werken.

Antidepressiva kunnen, met name door de doelgroep zelf, soms ook wel gezien worden als een "medicijn voor de omgeving". Depressief gedrag kan door de omgeving van de patiënt als hinderlijk en vervelend ervaren worden, door het gebruik van antidepressiva vermindert dit. Als de depressie wordt veroorzaakt door een vervelende of ingrijpende gebeurtenis (een reactieve depressie), is het voor de behandeling van die depressie minstens zo belangrijk om die oorzaak aan te pakken waar mogelijk. Ter illustratie: iemand die het slachtoffer is van stelselmatig pesten kan hierdoor in een ernstige depressie geraken. Door gebruik van antidepressiva kunnen de symptomen van zijn depressie weliswaar bestreden worden, maar de negatieve gevoelens die hij ervaart naar aanleiding van het pesten zullen niet verdwijnen, noch het gedrag dat er (mogelijk) aanleiding toe geeft. Zo kan de patiënt ook na zijn behandeling het mikpunt van pesterijen blijven als hij niet leert om met de pesters om te gaan of ze op een goede manier aan te spreken op hun gedrag.

In Nederland worden steeds vaker antidepressiva voorgeschreven. In 2007 kregen 937.000 mensen in totaal 6,7 miljoen recepten tegen depressie voorgeschreven. Het aantal mensen dat antidepressiva gebruikt is sinds 1999 elk jaar met 6 procent gegroeid.
Een antidepressivum (meervoud: antidepressiva) wordt vooral gebruikt om de symptomen van een depressie te verminderen. Daarnaast kan deze groep medicijnen een gunstig effect hebben bij angststoornissen, zoals de paniekstoornis, de sociale fobie en de obsessieve-compulsieve stoornis.
Verder worden antidepressiva ingezet bij de behandeling van boulimia nervosa en PMDD (Premenstrual Dysphoric Disorder; een stemmingsstoornis die verband houdt met de menstruatiecyclus).

Antidepressiva beïnvloeden de overdracht van prikkels tussen zenuwcellen door neurotransmitters, ook wel de neurotransmissie genoemd. De meeste antidepressiva zijn neurotransmitteragonisten die de beschikbaarheid van serotonine en/of noradrenaline in de hersenen verhogen. Na verloop van tijd treedt er bij depressies vaak een aanzienlijke verbetering op: patiënten krijgen weer meer plezier in het leven en de belangstelling voor de omgeving neemt toe. In het algemeen treedt het gewenste effect pas na twee tot vier weken op. Het is niet bekend hoe de anti-depressieve werking ontstaat. Recenter onderzoek laat zien dat de werking ook verband houdt met de afname van het aantal receptoren of de aanmaak van groeifactoren (met name BDNF), waardoor het neuron meer verbindingen maakt met andere neuronen. Tevens is inmiddels bekend dat depressie samenhangt met een verstoorde reactie op stress. Een belangrijke rol hierbij speelt het hormoon corticotrophin releasing hormone (CRH).

Aanvankelijk zijn het vooral bijwerkingen die op de voorgrond treden. Deze zijn afhankelijk van het gekozen middel en de individuele gevoeligheid. Voorbeelden zijn: droge mond, angst, maag-darmklachten, gejaagdheid en veranderingen in het slaappatroon. Er moet ook rekening gehouden worden met een tijdelijke toename van de suïcidaliteit, doordat de persoon al wel meer initiatief ontplooit, maar verbetering van de stemming nog op zich laat wachten. De meeste bijwerkingen verdwijnen na een tijdje of verminderen aanzienlijk. Ze kunnen echter ook aanleiding zijn om voortijdig met het middel te stoppen: circa 19 % staakt het gebruik binnen vier weken. Vaak zijn de kortetermijnbijwerkingen milder als de dosering langzaam wordt opgebouwd.
Bijwerkingen die op de lange termijn voor problemen kunnen zorgen zijn gewichtstoename en seksuele stoornissen. De seksuele stoornissen kenmerken zich door vertraging of uitblijven van het orgasme, verminderde libido en erectieproblemen. Het is helemaal niet ongebruikelijk om 2 of 3 verschillende middelen te proberen alvorens voldoende effect en verdraagzaamheid worden bereikt. Bij erectieproblemen kan een middel als sildenafil uitkomst bieden (of verwante medicatie).

Uit een groot langetermijnonderzoek, het Women's Health Initiative waarin 136.000 vrouwen werden gevolgd, blijkt dat onder de 5500 vrouwen uit dit onderzoek die een antidepressivum gebruikten significant meer sterfte voorkwam en meer beroertes dan onder diegenen die geen antidepressiva gebruikten. Het maakte daarbij niet uit of een selectieve serotonine heropnameremmer (SSRI) werd gebruikt of een tricyclisch antidepressivum, in beide gevallen was er ongeveer 2% per jaar extra risico.

Bij vrouwen die antidepressiva van het type SSRI gebruiken tijdens de zwangerschap, verdubbelt het risico op het krijgen van een kind met autisme. Met name in het tweede en het derde trimester van de zwangerschap is het risico verhoogd.

Als de medicamenteuze behandeling aanslaat moet deze enkele maanden worden voortgezet om te voorkomen dat de klachten terugkomen. Bij recidiverende depressies (depressies die zich meer dan één keer voordoen) wordt aangeraden om (veel) langer medicatie te gebruiken.
Bij veel antidepressiva die langer dan drie weken worden gebruikt, kunnen er ontwenningsverschijnselen optreden wanneer de medicatie abrupt wordt gestaakt. In die gevallen wordt de dosering langzaam verminderd. Ook wanneer er wordt overgeschakeld naar een ander antidepressivum, is het meestal noodzakelijk om eerst af te bouwen van de huidige medicatie. Soms is een langere “wash-out”-periode noodzakelijk, met name bij MAOI’s.

Antidepressiva kunnen op verschillende manieren worden ingedeeld. Hier wordt uitgegaan van: heropnameremmers, MAO-remmers en een restgroep.

Heropnameremmers (Engels: "reuptake inhibitors") verhinderen de normale werking van de transporter die de neurotransmitter terugpompt naar het neuron waaruit deze is vrijgekomen. Hierdoor neemt de concentratie transmitterstof in de synapsspleet toe. De werking hangt samen met het feit dat de receptoren van het postsynaptische neuron beter 'gevoed' blijven met de neurotransmitters. De oorzaak van een depressie hangt namelijk (vermoedelijk) samen met een tekort aan bepaalde neurotransmitters in de hersenen. Deze middelen zorgen dus dat dit tekort opgeheven wordt.

Onderscheiden kunnen worden:

Mono-Amino Oxydase remmers verminderen de werking van het MAO-enzym. Hierdoor wordt de afbraak van serotonine, noradrenaline en dopamine vertraagd, waardoor de concentratie van deze transmitterstoffen stijgt. Men onderscheidt:


Anno 2008 wordt onderzoek verricht naar een nieuwe groep middelen: de "triple reuptake inhibitors" (later wellicht bekend als TRIs). Zij remmen de heropname van serotonine, noradrenaline en dopamine. Men verwacht van deze middelen een hogere effectiviteit en minder bijwerkingen (met name seksuele stoornissen). Deze middelen zijn anno 2008 nog in onderzoek en daarom op dat moment nog niet beschikbaar. Ze hebben voorlopige namen als PRC200-SS en JNJ-7925476.Onderzoek naar de relatie tussen stress en depressie leverde nog een nieuwe groep middelen op: de CRH-1-receptorantagonisten.

In januari 2008 meldden Amerikaanse onderzoekers, Turner en collega's, dat de effectiviteit van 12 antidepressiva overdreven was, omdat studies met negatieve of twijfelachtige resultaten niet gepubliceerd waren.Na een meta-analyse van circa 50 studies, op basis van gegevens die aan de FDA waren geleverd, concludeerden Kirsch en collega's dat de nieuwe generatie antidepressiva (fluoxetine, venlafaxine, nefazodone en paroxetine) geen significante, klinische verbeteringen opleverden bij patiënten met matige tot zeer ernstige depressie. Alleen de zwaarst depressieve patiënten toonden significante, klinische verbeteringen. Volgens de onderzoekers kan dit worden toegeschreven aan een verminderde gevoeligheid voor het placebo-effect van deze groep en niet een grotere gevoeligheid voor de medicatie. Op basis van deze resultaten concludeerden de onderzoekers dat er weinig reden is om deze nieuwe generatie antidepressiva voor te schrijven aan depressieve patiënten, uitgezonderd de allerzwaarste gevallen of wanneer alternatieve behandelmethoden ineffectief zijn gebleken.

Meestal worden antidepressiva voorgeschreven in combinatie met een vorm van psychotherapie. Het komt voor dat er niet of onvoldoende gereageerd wordt op het eerste middel. In dat geval wordt er overgeschakeld op een antidepressivum uit een andere groep. Werkt dat ook niet, dan wordt er vaak lithium toegevoegd. Wanneer ook dan een bevredigend effect uitblijft, wordt meestal een irreversibele MAO-remmer voorgeschreven. In sommige gevallen blijkt ook dan dat de depressieve klachten niet (voldoende) verminderen. Doorgaans wordt dan overgegaan op ECT (elektroconvulsietherapie).

Naast het voorschrijven van antidepressiva dient er aandacht geschonken te worden aan psychosociale factoren, voor zover deze een oorzakelijke of onderhoudende rol spelen. De behandeling van depressies kan namelijk nooit beperkt blijven tot enkel een biologische aanpak.



</doc>
<doc id="90116" url="https://nl.wikipedia.org/wiki?curid=90116" title="Prenataal onderzoek">
Prenataal onderzoek

Prenataal onderzoek betekent dat tijdens de zwangerschap onderzocht kan worden of de vrouw een verhoogde kans heeft op een kind met een aangeboren afwijking of er kan DNA-onderzoek worden gedaan om te bepalen of het ongeboren kind bepaalde erfelijke of aangeboren afwijkingen heeft. De kansberekening wordt verricht middels een screeningsonderzoek oftewel combinatietest of specifieke echografie. Het DNA en chromosoomonderzoek met behulp van een vlokkentest of door middel van vruchtwateronderzoek.

Prenataal onderzoek wordt in het ziekenhuis of in gespecialiseerde onderzoekscentra uitgevoerd. Andere methoden om afwijkingen aan te tonen, bijvoorbeeld door middel van bloedonderzoek, zijn beschikbaar, maar bieden geen volledige zekerheid.

Prenataal onderzoek brengt het risico van een miskraam met zich mee. Daarom worden deze onderzoeken niet bij iedere zwangere vrouw uitgevoerd en dient er meestal aan een aantal voorwaarden worden voldaan.



</doc>
<doc id="90182" url="https://nl.wikipedia.org/wiki?curid=90182" title="Maandagziekte">
Maandagziekte

Maandagziekte, spierbevangenheid of tying up is een spierprobleem dat vooral voorkomt bij paarden die de dag ervoor niet gewerkt hebben, terwijl het voerpatroon niet veranderd is. Het kan heel ernstig en soms zelfs levensbedreigend zijn. Maar meestal gaat het om een lichtere vorm. Paarden met tying up zijn stijf en willen liever niet lopen.

Schakel de dierenarts in bij het vermoeden van maandagziekte en houd het dier op temperatuur met dekens. Na een aanval moet het werk heel langzaam weer worden opgebouwd, want er is een grote kans op herhaling. Aanpassingen aan het voer kunnen een volgende aanval helpen voorkomen. Hiervoor zijn speciale dieetvoeders verkrijgbaar bij de dierenarts. Het kan bij een zware vorm van maandagziekte gebeuren dat het paard ook bijna niet meer kan lopen.

In de volksmond heet de ziekte maandagziekte omdat het vroeger veel voorkwam bij werkpaarden die dan het weekend stil hadden gestaan. De spieren kunnen de afvalstoffen niet goed verwerken en daardoor krijgt het paard verschrikkelijke pijn in alle spieren. Als een paard dit krijgt dient het onmiddellijk en zo snel mogelijk stil te worden gezet (op stal). Als er te lang mee wordt doorgelopen kan dit tot blijvende schade aan de spieren leiden. Meestal wordt een paard 10 dagen op stal gezet, om daarna langzaam het bewegen weer op te bouwen. Eerst aan de hand stappen, dan de wei in, gevolgd door steeds zwaardere belasting van de spieren. Het herstel moet rustig plaatsvinden en vooral niet overhaast worden.

Tegenwoordig is spierbevangenheid vaak het gevolg van bepaalde enzymafwijkingen. Paarden die er aan lijden zijn voortdurend vatbaar. De preventie bestaat uit aangepaste voeding en beweging. Met speciale dieetvoeding worden heel goede resultaten bereikt. Het voedingsadvies en het bewegingsplan moeten goed afgestemd zijn op het paard en diens situatie, en dienen derhalve deskundig te worden opgesteld. Een paardendierenarts is hiervoor de aangewezen persoon.


</doc>
<doc id="90367" url="https://nl.wikipedia.org/wiki?curid=90367" title="Bilzekruid">
Bilzekruid

Het bilzekruid ("Hyoscyamus niger") is een één- of tweejarige, 0,3-0,6 m hoge plant uit de nachtschadefamilie ("Solanaceae").

De stengel is kleverig. De bladeren zijn langwerpig en grof golvend getand. De onderste bladeren zijn stengelomvattend en de bovenste smal en gesteeld. De wortel is spoelvormig.

De trechtervormige bloem is vuilgeel van kleur en violet geaderd. De bloemen staan in de bladoksels. De vrucht is een circa 1,5 cm lange, klokvormige doosvrucht, die bij rijpheid openspringt. Deze wordt door de kelkbladen omvat. Het zaad is grijsbruin en tot 1 x 1,3 mm groot. De zaden verspreiden een krachtige en karakteristieke geur wanneer ze worden geplet.

De gehele plant is zeer giftig. De belangrijkste gifstoffen zijn de zogenaamde tropane alkaloïden scopolamine, hyoscyamine, atropine. De vergiftigingsverschijnselen zijn een opgezwollen buik en hevige krampen. Hierop volgt eerst verlamming en ten slotte de dood.
In de volksgeneeskunde werd deze narcotische (pijnverdovende) en hallucinaties opwekkende plant als krampoplossend middel en bij astma ingezet. De bladeren, en ook de gemakkelijker doseerbare zaden, werden voor hun roesopwekkend effect gerookt. Tot in de 17e eeuw werd bilzekruid gebruikt als smaakstof voor bier. Door de invoering van het Reinheitsgebot werd het vervangen door hop. Omdat het gehalte aan werkzame stoffen sterk kan variëren en daarom onbedoeld gemakkelijk tot vergiftiging kan leiden wordt de plant tegenwoordig niet meer gebruikt voor medische toepassingen, maar nog wel in de homeopathie. De oude volksnamen "dolkruid" en "malwillempjeskruid" wijzen op de hallucinogene werking van de plant. 

Bilzekruid was in de oudheid en de middeleeuwen een zogenaamd heksenkruid en een ingrediënt van bereidingen van heksen, zoals de zogenaamde heksenzalf. De dichtbundel "Bilzenkruid" van Jac. van Hattum (1939) verwijst naar dit aspect.


</doc>
<doc id="90491" url="https://nl.wikipedia.org/wiki?curid=90491" title="John Bodkin Adams">
John Bodkin Adams

John Bodkin Adams (Randalstown, 21 januari 1899 — Eastbourne, 4 juli 1983) was een van moord verdachte Engelse arts.

John Adams was een huisarts in Eastbourne. Sinds 1946 was hij door overleden patiënten meer dan honderd keer begunstigd. Sommige van deze patiënten stierven onder verdachte omstandigheden. Hij was lid van het christelijke kerkgenootschap Vergadering van gelovigen.

Eén van Adams' patiënten was Mrs. Edith Alice Morrell, een rijke weduwe. Ze had een hartaanval gehad, was gedeeltelijk verlamd en leed aan artritis. In 1949 verhuisde ze naar Eastbourne, waar ze onder Adams' zorg kwam te staan. Hij gaf haar morfine en heroïne om haar pijn te verlichten. Mrs. Morrell maakte tijdens haar ziekbed verscheidene testamenten. In sommige kreeg John Adams grote sommen geld of antiek meubilair; in andere werd hij niet eens genoemd. Op 24 augustus 1950 liet ze definitief in haar testament opnemen dat dokter Adams niets kreeg en op 13 november stierf ze. Volgens de dokter was ze gestorven aan een hersentrombose. Ondanks de clausule in het testament werden Adams een som geld, een Rolls-Royce en een antiek dressoir toegewezen.

Gertrude Hullett, een andere rijke patiënt van John Adams, werd in juli 1956 ziek. Toen ze haar bewustzijn had verloren, belde de dokter naar de lijkschouwer om een afspraak voor de autopsie te maken - en dat terwijl Mrs. Hullett nog niet eens dood was. De patholoog-anatoom was geschokt en beschuldigde dokter Adams van 'grove onbekwaamheid'. Mrs. Hullett stierf op 23 juli 1956. Adams gaf een hersenbloeding aan als de doodsoorzaak. Francis Camps, de lijkschouwer, betwistte dit en beschuldigde Adams ervan de vrouw te hebben vergiftigd met slaappillen. Die verdenking werd gesterkt toen duidelijk werd dat Mrs. Hullett haar Rolls-Royce had nagelaten aan de dokter. Een officieel onderzoek concludeerde dat Mrs. Hullett zelfmoord had gepleegd, en Adams kreeg slechts een berisping.

De Scotland Yard was echter nog steeds alert. Na een paar maanden van nauwkeurig onderzoek confronteerde de politie Adams op 1 oktober 1956 met hun verdenkingen betreffende de doodsoorzaken van Edith Morrell en Gertrude Hullett, en de erfenissen die hij na hun dood had gekregen. Adams zei dat Mrs. Morrell dood had "willen" gaan, en dat het geen misdaad was om een chronisch zieke uit zijn of haar lijden te verlossen. Volgens hem kon een dokter nooit aansprakelijk worden gesteld voor een daad van menslievendheid. Toch stond hij terecht in Old Bailey in maart 1957 voor de moord op Alice Edith Morrell. Dankzij het pleidooi van zijn advocaat, Sir Frederick Geoffrey Lawrence, werd Adams vrijgesproken. De advocaat wees op de tegenstrijdigheden in de verklaringen die de verschillende verpleegsters hadden afgelegd betreffende de hoeveelheden morfine en heroïne die Adams aan de vrouw had verstrekt. Omdat Adams zelf niet in de getuigenbank verscheen, was het volgens de Engelse wet niet toegestaan om bewijsmateriaal te gebruiken dat van een andere zaak (de dood van Gertrude Hullett) afkomstig was. Daarom mocht de verpleegster die Adams, na Mrs. Hulletts dood, ervan beschuldigd had haar te hebben vermoord, niet gehoord worden. De jury velde haar oordeel op 10 april 1957 en John Adams was weer een vrij man.

Adams stapte uit de National Health Service in 1957 en werd veroordeeld tot een boete van £2200 wegens het vervalsen van doktersrecepten het jaar daarop en werd vervolgens van het medisch register geschrapt. Hoewel veel mensen hem nog steeds zagen als een moordenaar, bleef Adams in Eastbourne wonen. In 1961 werd hij in ere hersteld als huisarts. John Bodkin Adams stierf op 4 juli 1983. Zijn geschatte vermogen was £402.970. Tot aan de dag dat hij overleed bleef hij erfenissen krijgen van dankbare en rijke patiënten. Sommige mensen geloven nog steeds dat hij moordde voor geld; anderen zijn van mening dat hij een vorm van euthanasie toepaste.




</doc>
<doc id="90563" url="https://nl.wikipedia.org/wiki?curid=90563" title="John Opdam">
John Opdam

Johannes Franciscus Alphonsus Marinus (John) Opdam (Soerabaja, 30 oktober 1916 – Leiden, 14 oktober 1983) was een Nederlands arts en veroordeeld moordenaar. Hij is de enige in de Nederlandse strafrechtelijke geschiedenis die voor twee verschillende moorden in totaal tweemaal een levenslange gevangenisstraf kreeg opgelegd. In de media werd hij aangeduid als "dokter O." of als "de Berkelse huisarts".

John Opdam verhuisde in 1936 naar Nederland, waar hij geneeskunde studeerde. In 1938 huwde hij de leraarsdochter Arnolda van Eyl en kocht hij een artsenpraktijk in Berkel en Rodenrijs. Terwijl zijn vrouw in 1951 op vakantie was, had Opdam een affaire met de dienstmeid, Nellie. Hoewel Arnolda erachter kwam toen zij terugkeerde van vakantie, kon er geen sprake zijn van een echtscheiding, aangezien ze een overtuigd katholiek was. Nellie werd ontslagen en wat Arnolda Opdam betreft was daarmee de kous af.

Haar echtgenoot bleef echter Nellie zien, die eveneens in Berkel en Rodenrijs woonde. Ondertussen ging Arnolda's gezondheid langzaam maar zeker achteruit, tot ze op 24 september 1952 stierf. Opdam concludeerde dat het een hersentumor was die zijn vrouw het leven had gekost. Zijn collega, die de autopsie uitvoerde, dacht daar anders over en gaf als doodsoorzaak op de overlijdensakte 'onbekend'. De politie werd op de hoogte gebracht en een tweede autopsie bracht aan het licht dat er in Arnolda Opdams lichaam cyaankali zat. Johannes Opdam werd gearresteerd, maar wrong zich in allerlei bochten om onder een gevangenisstraf uit te komen. Tijdens de rechtszaak beweerde hij dat Arnolda's moeder haar vermoord had. Het mocht hem niet baten. Op 8 juni 1954 werd hij tot levenslang veroordeeld en naar de gevangenis van Leeuwarden gestuurd. De rechtszaak geldt als leerstuk in de Nederlandse rechtspraak.

Terwijl hij vastzat, ontmoette hij Adri Lodder, die ook zijn vrouw had vermoord. De twee mannen spraken af briefjes te schrijven met bekentenissen voor de moord waarvoor de ander veroordeeld was, mocht één van de twee in de gevangenis overlijden. Nadat Opdam Lodders briefje in het bezit had, stierf Lodder aan een cyaankali-vergiftiging. Het briefje van Lodder waarop hij de moord op Arnolda van Eyl bekende, hielp Opdam niet de gevangenis uit. In plaats daarvan werd hij in 1961 voor de tweede keer tot levenslang veroordeeld, aangezien bewezen werd geacht dat hij Lodder vermoord had. 
In 1975 kreeg hij gratie, op voorwaarde dat hij nooit meer een artsenpraktijk zou uitoefenen. Hij werkte korte tijd op de medische bibliotheek van de Katholieke Universiteit van Nijmegen. Later was hij woonachtig in Oegstgeest. Opdam stierf in 1983.



</doc>
<doc id="90605" url="https://nl.wikipedia.org/wiki?curid=90605" title="Rattengif">
Rattengif

Rattengif is een verzamelnaam voor verschillende vergiften die bedoeld zijn ter verdelging van ratten. Een bruikbaar hedendaags rattengif is smaak- en reukloos en heeft een uitgestelde werking. Ratten zijn lastig te doden met vergif, dit komt door hun eetgewoonten. Ze eten kleine beetjes, wachten even, en eten pas verder als ze niet meteen ziek worden. De eerste dosis moet dus onvoldoende zijn om het dier meteen te doden. Zou de rat wel na één dosis gif-opname doodgaan, dan treedt er bij de andere ratten aasschuwheid op. Om deze reden wordt er sinds de jaren 60 alleen nog met multi-dosis middelen gewerkt. De rat zal na ongeveer 4 tot 14 dagen (2 à 3 opnames) doodgaan door inwendige bloedingen.

Rattenvergif waar het werkingsmechanisme op een verstoring van de coagulatie berust, worden als volgt ingedeeld:

De ratten sterven door interne bloedingen. Bij rattengif van de eerste generatie bestaat geen gevaar voor andere diersoorten, die eventueel de kadavers van de ratten vreten. De werking van deze coumarinederivaten berust op een verstoring van de vitamine K-synthese. Vitamine K is nodig voor de activering van protrombine, een factor in het bloedstollingsmechanisme. Rattengif als Warfarine, Cumatetraly en Difenacum heeft tevens indirecte gevolgen voor de rest van de rattenfamilie. Het gif zorgt niet voor een afstotelijk geur van het rattenlichaam, hierdoor zullen de ratten het vergiftige lichaam opeten.

Andere als rattengif gebruikte chemicaliën zijn:


</doc>
<doc id="90698" url="https://nl.wikipedia.org/wiki?curid=90698" title="Bont voor Dieren">
Bont voor Dieren

Bont voor Dieren is een Nederlandse stichting die zich sinds haar oprichting in 1986 inzet voor de bescherming van pelsdieren.

Bont voor Dieren vindt dat het fokken en bejagen van dieren voor bont verboden moet worden. Bont is een overbodig en wreed product dat niemand nodig heeft om zich mooi en warm te kleden. Bont voor Dieren streeft ernaar dat consumenten geen bont kopen of dragen, politici wettelijke maatregelen nemen tegen de bontindustrie, modeontwerpers geen bont in hun collectie gebruiken en winkels geen bont verkopen. 

Bont voor Dieren lobbyt bij de politiek voor fok- en importverboden. De stichting licht consumenten voor door middel van campagnes, heeft een Bontvrijlijst waarop winkels en kledingmerken staan die geen bont verkopen, voert juridische procedures en gaat het maatschappelijk debat aan. Bij haar acties krijgt Bont voor Dieren vaak hulp van bekende Nederlanders zoals Georgina Verbaan, Jort Kelder en Sanne Vogel.

Na lobby van Bont voor Dieren gelden er in Europa importverboden op honden-, katten-, en zeehondenbont. Het fokken van chinchilla’s en vossen is in Nederland verboden. Bedrijven zoals De Bijenkorf, H&M en Invito staan op de Bontvrijlijst. Mede dankzij lobby van Bont voor Dieren geldt er vanaf 2013 in heel Europa een labelplicht voor kleding met dierlijke producten. Steeds meer Nederlandse modeontwerpers zoals Bas Kosters, Iris van Herpen en Jan Taminiau verklaren zich bontvrij.




</doc>
<doc id="90713" url="https://nl.wikipedia.org/wiki?curid=90713" title="Blinde vlek (biologie)">
Blinde vlek (biologie)

De blinde vlek is een deel van het netvlies achter in het oog waar de oogzenuw het oog verlaat. Hier zitten geen zintuigcellen.
Met andere woorden; op deze plaats is ieder mens blind. Dit verklaart de naam ook.

De blinde vlek wordt normaal niet waargenomen. De hersenen vullen het ontbrekende deel van het beeld aan met de kleuren van de omringende staafjes en kegeltjes zodat de structuren die een mens ziet niet onderbroken lijken.

De blinde vlek kan echter wel worden aangetoond door een kruisje en een rondje te tekenen op een onderlinge afstand van ongeveer 15 cm:
Hiermee is ook bewezen dat de hersenen in staat zijn "dingen" voor ons in te vullen.


</doc>
<doc id="90791" url="https://nl.wikipedia.org/wiki?curid=90791" title="George Huntington">
George Huntington

George Huntington (9 april 1850 — 3 maart 1916) was een Amerikaans huisarts die vooral bekend werd door de door hem beschreven 1872 en naar hem genoemde ziekte van Huntington. 

In de huisartsenpraktijk van zijn vader (en voorheen zijn grootvader) had hij patiënten gezien die ernstige onwillekeurige bewegingen vertoonden en bovendien deze ziekte doorgaven aan sommigen van hun kinderen. Direct na zijn afstuderen hield hij een lezing over deze bijzondere en volgens hem erfelijke ziekte die naar hij dacht alleen in New York voorkwam. Zijn toehoorders adviseerden hem zijn observaties te publiceren. Het artikel werd geplaatst in "the Medical and Surgical Reporter of Philadelphia", op 13 april 1872. Er verscheen een samenvatting van het artikel, geschreven door A. Kussmaul en C.W.H. Nothnagel, in het in Europa wijdverspreide "Virchow's-Hirsch's Jahrbuch" für 1872 (Berlijn). Op een congres van de "New-York Neurological Society" in 1909 werd besloten de naam van George Huntington te verbinden aan de ziekte chorea hereditaria adultorum.
Aanvullende literatuur: van der Weiden RM (1989). "George Huntington and George Sumner Huntington. A tale of two doctors". Hist Philos Life Sci 11 (2): 297–304. PMID 2534642


</doc>
<doc id="90970" url="https://nl.wikipedia.org/wiki?curid=90970" title="Situs inversus">
Situs inversus

Situs inversus ("ICD-10" Q89.3) is een zeldzame verstoring van de links-rechtsconfiguratie binnen het lichaam. Met andere woorden, de organen zijn in spiegelbeeld gepositioneerd in het lichaam. De lever zit dan bijvoorbeeld links in plaats van rechts. De normale positionering van de organen heet situs solitus.

Er kan sprake zijn van een totale situs inversus of een partiële. Het komt voor bij minder dan 1 op de 10.000 mensen.

De verstoring gaat in ongeveer een kwart van de gevallen gepaard met structurele afwijkingen in de cilia (trilhaartjes). Dit heet het syndroom van Kartagener. Dit leidt tot een verstoring van het mucociliaire transport (het transport van slijm over de slijmvliezen, dat door de cilia wordt verzorgd).

Voor de desbetreffende personen is het belangrijk dat hun artsen dit weten en dat zij dit ook doorgeven aan hun omgeving, dit voor noodgevallen.

Bij het maken van een ECG moeten er kabeltjes verwisseld worden vanwege de in spiegelbeeld gepositioneerde organen, en dan met name het hart.


</doc>
<doc id="91084" url="https://nl.wikipedia.org/wiki?curid=91084" title="Growshop">
Growshop

Een growshop of groeiwinkel is een winkel in benodigdheden voor binnenshuis of in een kas kweken van diverse gewassen en planten.

Een growshop is niet per definitie gekoppeld aan de kweek van hennep en marihuana. Een gemiddelde growshop verkoopt ook producten welke ook kunnen worden aangewend voor de kweek van andere gewassen zoals tomaten, paprika, bananen en verschillende andere exotische gewassen waarvoor een kunstmatig klimaat nodig is omdat deze in het normale Nederlandse klimaat niet zouden kunnen overleven.

Een growshop levert naast informatie onder andere potten, potgrond, bemesting, lampen, afzuigers en andere apparatuur voor de productie, verwerking en het oogsten de gewassen.

Hoewel de activiteiten van growshops over het algemeen legaal zijn, zijn ze niet onomstreden. De afgelopen tijd zijn landelijke en lokale overheden intensiever bezig de illegale praktijken van sommige growshops op te sporen en te bestraffen. Een aantal growshops is de afgelopen jaren dan ook (tijdelijk) gesloten vanwege illegale handel in stekken of bemiddeling in de verkoop van wiet aan coffeeshops.
Steeds meer mensen raken geïnteresseerd om thuis wiet te kweken. Met de komst van autoflowering cannabis en feminized cannabis is de thuiskweek zo simpel geworden dat zelfs een kleine ruimte of een balkon kan dienen voor de kweek. Dit soort online winkels die via het internet zaden verkopen opereren tevens niet alleen in Nederland maar hebben vrije mogelijkheid van handel binnen Europa.

Vanaf 1 maart 2015 is de verkoop van wietkweekbenodigdheden verboden.

Positronics was in 1985 de eerste growshop in Nederland en daarmee Europa die zich specifiek richtte op de teelt van cannabis. In 2008 waren er Nederland ongeveer 400 growshops.


</doc>
<doc id="91155" url="https://nl.wikipedia.org/wiki?curid=91155" title="Schoonheid">
Schoonheid

Schoonheid is een idee of gevoel van aangenaam uiterlijk of innerlijk, uitstraling van een persoon, dier, (kunst)object, landschap of aangenaam geluid, in het bijzonder muziek. Schoonheid is niet volledig subjectief. Filosoof Immanuel Kant betoogt dat ook de eigenschappen van het te beschouwen object (voorwerp) bepalen of het schoon is.

Schoonheid is een kwaliteit of beleving (van een persoon, voorwerp, klank, plaats of idee) die de ervaring van genoegen, bevestiging, betekenis of goedheid veroorzaakt. Dit leidt tot gevoelens van aantrekking en emotioneel welzijn. In zijn diepgaandste zin zou schoonheid een ervaring van positieve weerspiegeling over de betekenis van het eigen bestaan kunnen veroorzaken.
Het tegendeel van schoonheid is lelijkheid dat wil zeggen: het waargenomen tekort aan schoonheid. Lelijkheid van een voorwerp bijvoorbeeld leidt tot afkeuring en veroorzaakt een negatief inzicht van dat voorwerp.

Schoonheid is een thema in de esthetica, een onderdeel van de filosofie dat onderzoekt wat als mooi of lelijk wordt ervaren. De beleving van schoonheid is deels subjectief, maar de filosoof Kant betoogt dat schoonheid ook een verbonden is aan het schone voorwerp zelf.

Voor Plato (428 v. Chr. - 354 v. Chr) was kunst een slechte imitatie mimesis. Volgens hem was een voorwerp slechts een kopie van een ideale werkelijkheid of idee. Kunst was een imitatie van een voorwerp en dus een kopie van een kopie. Alle imitaties slaagden er op geen enkele manier in om de werkelijkheid uit te beelden.

Aristoteles (384 v. Chr.- 322 v. Chr.) leerling van Plato, beschreef tragedies en stelde dat iets schoon of mooi is wanneer er niets aan toegevoegd of van afgehaald kan worden zonder dat het slechter wordt. Schoonheid is een objectieve en inherente eigenschap van een voorwerp en heeft te maken met de functie en proporties van het voorwerp. Naarmate een (kunst)-voorwerp beter lijkt (mimesis) op het af te beelden voorwerp, is het kunst-object schoner.

In het schilderij De Atheense School van Raphael staan Plato en Aristotles naast elkaar. Plato staat links van het midden en wijst naar de hemel: de bron de waarheid en eeuwige idealen. Aristoteles staat rechts en wijst naar de aarde: imitatie is natuurlijk en de mens kan er plezier van hebben en zelfs van leren.

Immanuel Kant(1724-1804) en eerder al Alexander Baumgarten (1714 - 1762) ontwikkelden de theorie van esthetica. Kant schrijft in Kritik der Urteilskraft over smaak en het vermogen om schoonheid te beoordelen.
Ruwweg stelt de filosoof dat er geen objectieve methode is om schoonheid te kunnen vaststellen. Schoonheid bestond voor Kant enerzijds uit activiteiten van degene die een object (kunstwerk) observeert (zien, denken en de indrukken die het kunstwerk maakt) en daarnaast ook uit kenmerken van het object zelf. Een esthetisch oordeel bevat vier categorieën:

In onze samenleving wordt schoonheid vooral beschouwd als fysieke aantrekkelijkheid. Bij de eerste ontmoeting wordt een mens meestal aangesproken op zijn/haar fysieke verschijning. Er is binnen de eerste twintig seconden een aantrekkingskracht of afkeer, die vervolgens gecompenseerd kan worden door talenten en intellectuele of innerlijke vermogens. 

De fysieke aantrekkelijkheid is het meest zichtbare en meest toegankelijke kenmerk van een persoon en heeft een belangrijke informatieve waarde. Fysiek aantrekkelijke personen zijn populairder, minder het onderwerp van pesten, mobbing, en presteren beter. Ook in de hulpverlening speelt fysieke aantrekkelijkheid een grote rol.




</doc>
<doc id="91167" url="https://nl.wikipedia.org/wiki?curid=91167" title="Vinger">
Vinger

Een vinger is een van de uitstekende ledematen aan de hand. De daarmee corresponderende ledematen aan de voet worden tenen genoemd. In veel talen (o.a. Frans en Spaans) bestaan geen verschillende woorden voor vinger en teen.

Gewervelde dieren hebben in aanleg aan elke hand vijf vingers en aan elke voet vijf tenen. Bij de mens zijn ze allemaal volwaardig aanwezig. Bij andere dieren kunnen sommige vingers en tenen rudimentair zijn of ontbreken. Wanneer meer dan vijf vingers aanwezig zijn op een hand, spreekt men van polydactylie.

De namen van de vingers, van buiten naar binnen als je de hand met de handpalm naar boven voor je legt, zijn:
De botjes in de vingers zijn van buiten voelbaar; elk vingerkootje bevat één botje. Elke vinger heeft drie kootjes, die met pezen bewogen. De spieren bevinden zich niet in de hand maar in de onderarm. De duim heeft twee kootjes. Het uiteinde van een vinger heet een "vingertop". Hierop bevinden zich aan de bovenzijde de nagels. Deze harde bescherming wordt door de mens gebruikt om kleine voorwerpen te bewerken.

De onderzijde van de vingertoppen is gevoelig. Met de vingertoppen is de mens in staat te voelen of een voorwerp scherp is of stomp, hard of zacht, nat of droog, warm of koud, enzovoorts. Dit gevoel heet de tastzin en de verschillende vormen hiervan behoren tot de zintuigen. De tastzin in de vingertoppen kan getraind worden, zoals blinde mensen doen die lezen door middel van brailleschrift. De tastzin geeft wat de vingers betreft een zeer snelle reactie; bij het branden van de vingers aan een heet voorwerp zorgt dit voor een snelle terugtrekking van de hand.

De menselijke vingers kunnen zich allemaal krommen en strekken, maar alleen de duim is in staat om ook andere bewegingen te maken. Mensen hebben een "opponeerbare" duim, dat wil zeggen dat de punt van de duim de punt van iedere ander vinger van dezelfde hand kan aanraken. Dankzij deze beweging is de mens in staat om voorwerpen beet te pakken. De naaste verwanten van de mens, de apen hebben behalve een opponeerbare duim ook een opponeerbare grote teen, waardoor ze zowel met hun handen als met hun voeten takken kunnen vastgrijpen.

Het patroon van lijnen aan de binnenkant van de handen en aan de onderkant van onze vingers, is voor ieder mens uniek, zelfs voor eeneiige tweelingen. Als iemand iets met de vingers beetpakt, blijven er vingerafdrukken achter. Dit concept wordt gebruikt door de politie. Het is het bewijs dat de verdachte het voorwerp in zijn handen gehad heeft.

Een eigenschap bij menselijke vingers is dat ze gaan rimpelen als ze een tijd blootstaan aan vocht, zoals bij baden. Waarschijnlijk is dit evolutionair zo gegroeid omdat dit de grip van de vingers onder vochtige, glibberiger omstandigheden vergroot.




</doc>
<doc id="91224" url="https://nl.wikipedia.org/wiki?curid=91224" title="Duim (vinger)">
Duim (vinger)

De duim ("pollex" in het Latijn) is de dikste en de kortste vinger van de hand. In de geneeskunde worden de vingers met romeinse cijfers genummerd beginnend bij de duim, die dan dus digitus I (dig. I) is.

De duim heeft, anders dan de andere vingers, twee in plaats van drie kootjes. Door het zadelgewricht en enkele extra spiertjes kan de duim echter, in tegenstelling tot onze andere vingers, in meer richtingen bewegen. De duim is "opponeerbaar", dat wil zeggen dat men met de punt van de duim de punten van de andere vingers van dezelfde hand kan aanraken, een eigenschap die gedeeld wordt met de meeste primaten.





</doc>
<doc id="91236" url="https://nl.wikipedia.org/wiki?curid=91236" title="Ringvinger">
Ringvinger

De ringvinger is de vierde vinger van de hand, vanaf de duim geteld.

De vinger heet zo omdat hij de (trouw)ring draagt. Vroeger werd gedacht dat er een rechtstreekse bloedverbinding was (de Vena amoris) tussen de ringvinger en het hart. De associatie van het hart en de liefde leidde ertoe dat de ring (het teken van de liefde) om deze vinger gedragen werd.

Volgens anderen wordt de vinger trouw genoemd, omdat als de pink of de middelvinger wordt gebogen, de ringvinger deze altijd volgt, dat wil zeggen lichtelijk meebuigt. Daarentegen buigen de naastliggende vingers niet als de ringvinger wordt gebogen.



</doc>
<doc id="91245" url="https://nl.wikipedia.org/wiki?curid=91245" title="Wijsvinger">
Wijsvinger

De wijsvinger is de tweede vinger van de hand.

De vinger heet zo, omdat men hem gebruikt om mee te wijzen of dingen aan te wijzen. De Latijnse naam van de vinger is "index", het woord dat wij herkennen als "inhoudsopgave". En inderdaad, de index wijst aan waar de onderwerpen van een boek zijn te vinden.

Toch is de wijsvinger niet altijd de vinger om mee te wijzen geweest. De oude Grieken wezen met hun middelvinger, een gebaar dat tegenwoordig een geheel andere betekenis heeft. Daarentegen is het tegenwoordig erg onbeleefd in Azië met de wijsvinger te wijzen, daar wijst men met de duim.

De wijsvinger wordt ook gebruikt om dingen mee op te vegen, bijvoorbeeld van een bord. De vinger wordt dan ook wel likkepot genoemd.

Bij amputatie van wijsvinger (tot vanaf tweede gewricht) raken overige vingers als het ware gedesorriënteerd en heeft men lange tijd nodig om gewend te raken aan het overnemen zijn functies door de middelvinger.



</doc>
<doc id="91253" url="https://nl.wikipedia.org/wiki?curid=91253" title="Middelvinger">
Middelvinger

De middelvinger (digitus III, digitus medius, digitus tertius) is de derde en middelste vinger van de hand.

Het gebaar een middelvinger naar iemand op te steken is 2500 jaar oud en komt oorspronkelijk uit Griekenland waar het katapugon (κατάπυγον) werd genoemd en onder meer de betekenis had van anale seks of een homoseksuele relatie. Katapugon (vrouwelijk: katapugaina) is een samenstelling van de Griekse woorden Kata (κατά), in de betekenis van omlaag, en Pugē (πυγή) wat Anus betekent. Het gebaar werd gebruikt tijdens Griekse toneelspelen waar het gezien werd als een uitnodiging voor anale seks. De Romeinen namen het gebaar over en noemde het "digitus impudicus". Anders dan bij de Grieken gold het opsteken van de middelvinger als een obsceen en beledigend gebaar. In een oud Romeins epigram uit de eerste eeuw na Christus wordt het gebaar aangehaald:

Met de groei van het Romeinse rijk verspreidde het gebaar zich over de culturen. In Zuid-Europese landen kwam het gebaar ook terug in bronnen uit de eerste eeuw waar het gebruikt werd om het "kwade oog" te bezweren.

Een andere mogelijke verklaring voor het gebaar zou komen uit de medische praktijk. Als er zalf moest worden gesmeerd, indertijd nog met de blote hand, dan deed men dit met de middelvinger om zo de wijsvinger schoon te houden. De middelvinger die in aanraking kwam met wonden werd zo de "smerige" vinger.

Het opsteken van de middelvinger is ook in de huidige tijd een bekend gebaar gebleven. Het "fuck-you"-gebaar ("the finger") kwam overwaaien uit de Verenigde Staten van Amerika, waar het de expliciete betekenis heeft van "sit on this" of "up your ass". 

Dit gebaar is in Nederland relatief jong. Voor de jaren zeventig gold het gebaar waarbij men de duim tussen wijs- en middelvinger stak en zo een vuist maakte als beledigend. Het opsteken van de middelvinger tegen een agent valt in Nederland onder artikel 266 van het wetboek van strafrecht: Belediging. De maximale straf voor dit artikel is 3 maanden gevangenisstraf of een geldboete van de tweede categorie. Uit jurisprudentie blijkt dat het boetebedrag in de meeste gevallen tussen de €300,- en €500,- uitvalt.



</doc>
<doc id="91256" url="https://nl.wikipedia.org/wiki?curid=91256" title="Pink (vinger)">
Pink (vinger)

De pink is de kleinste vinger van de hand.

In veel talen is er geen aparte naam voor de pink, maar wordt het equivalent van "kleine vinger" gebruikt. Het woord "pinky" in het Amerikaans Engels is een leenwoord uit het Nederlands. Het Indonesisch heeft wel een apart woord: "kelingking".

In sommige Oost-Europese landen is het opsteken van de pink een belediging, vergelijkbaar met het opsteken van de middelvinger in west-Europa. In Indonesië kon het traditioneel voorkomen dat een zeer hooggeplaatste (een sultan) een onderdaan met de pink wenkte om naderbij te komen; hiermee werd het enorme standsverschil aangegeven.

In Vlaanderen wordt bij het betreden van een café vaak de pink opgestoken naar de barman. Dit heeft als betekenis: 1 pils a.u.b. Waarom hiervoor de pink wordt gebruikt ligt eraan dat het woord 'pink' en 'pint' heel sterk op elkaar gelijken.

Het bekende romanfiguur(tje) Pinkeltje is genoemd naar de pink.



</doc>
<doc id="91275" url="https://nl.wikipedia.org/wiki?curid=91275" title="Gedragstherapie">
Gedragstherapie

Gedragstherapie is theoretisch gezien een therapeutische werkwijze om gedrag en gedragsverandering via therapie te begrijpen (vanuit de gedragswetenschappen en met invloed van de leertheorie, cognitieve psychologie en experimentele psychologie) en is praktisch bezien een techniek om op een opbouwende wijze gedrag te veranderen.

Gedragstherapeuten pogen ongewenste gedragingen en emoties te doen verdwijnen of te veranderen door de prikkel aan de basis hiervan, te koppelen aan een ander, constructiever gedrag.

In tegenstelling tot wat men wel denkt, werkt men in de gedragstherapie niet of nauwelijks met een systeem van straffen om gedrag af te leren, maar meer met een beloningssysteem om een gedragsverandering (verbetering) aan te leren. Straf maakt namelijk alleen duidelijk wat iemand niet moet doen, en niet wat wél gewenst gedrag is. Binnen de gedragstherapie worden ook wel de begrippen positieve en negatieve bekrachtiging (Engels: positive and negative reinforcement) gebruikt. Dat zijn de versterkende motoren achter het in stand houden van gedrag, ook ziek of gestoord gedrag. In de praktijk blijkt het lastig te zijn erachter te komen wat ervoor zorgt dat een bepaald gedrag(klacht) maar voortduurt - ook al is het nog zo schadelijk of hinderlijk. Vandaar dat in een gedragstherapie eerst een "functieanalyse" wordt gemaakt, waarbij de wordingsgeschiedenis van de stoornis of de klacht aan de orde komt om vervolgens stil te staan bij díe factoren die ervoor zorgen dat de klacht in stand blijft. Uiteindelijk richt de behandeling zich erop om die in stand houdende factoren te veranderen. Er wordt in gedragstherapie tussen de therapeut en de cliënt nauw samengewerkt om de klacht de baas te worden.

"Systematische desensitisatie" heet de techniek waarmee de gedragstherapeut de patiënt stapsgewijs afleert bang te zijn voor beangstigende situaties. Eerst moet de patiënt lichamelijk ontspannen door middel van ontspanningsoefeningen. Angst en spanning versterken elkaar namelijk. Hij of zij moet zo lang mogelijk ontspannen en dus angstvrij blijven, wanneer hem angstprikkels worden toegediend. ('Blijf ontspannen terwijl ik je van grote afstand een foto van een muis laat zien.')
Daarna krijgt de patiënt stap voor stap steeds iets meer beangstigends voorgesteld, terwijl hij zo goed mogelijk blijft ontspannen, met hulp van de therapeut.
Ten derde wordt de angstwekkende toestand in de praktijk geoefend. Iemand die niet de straat op durft gaat bijvoorbeeld eerst een klein blokje om met de therapeut samen en dan alleen. Daarna samen een winkel in, en dan alleen. Stap voor stap tot een grotere wandeling alleen mogelijk is.

"Flooding" betekent letterlijk overstroming. Het idee erachter is dat niemand aan één stuk door bang kan zijn. Op een zeker moment is de angst als het ware op. Zo worden mensen met een enorme angst voor het een of ander net zo lang in die beangstigende situatie gehouden tot de angst voorbij is. Bij hoogtevrees wordt bijvoorbeeld een grote hoogte opgezocht waarbij blijkt dat de angst na enige tijd 'uitdooft'. De prikkel (hoogte) raakt op deze manier verbonden met de ervaring van het afnemen van de angst, en met de gevoelens van overwinning die hiermee gepaard gaan en eventueel de positieve reacties van de therapeut of anderen.

"Exposure in vivo" betekent letterlijk "live" blootstelling. Bij exposure in vivo wordt een cliënt gevraagd om stapsgewijs zichzelf bloot te stellen aan datgene waar hij het bangst voor is. Als een cliënt bijvoorbeeld lijdt aan angstaanvallen, dan wordt hij geleidelijk blootgesteld aan de lichamelijke gewaarwordingen van zo'n aanval. Hierdoor went de cliënt aan het angstgevoel, waardoor de angst (voor een paniekaanval) uitdooft. Dit is een van de krachtigste technieken binnen gedragstherapie tot nu toe.

"Cognitieve technieken" hierbij wordt gebruikgemaakt van het verband tussen gedachten en gevoelens en gedragingen. Als een persoon denkt de mindere te zijn in een groep mensen zal hij zich gespannen voelen en zich mogelijk ietwat schuw gaan gedragen, waardoor hij makkelijker door anderen over het hoofd wordt gezien en zelf meent genegeerd te worden waardoor de gedachte de mindere te zijn voor hem bevestigd wordt. Bij deze techniek wordt de cliënt uitgenodigd zijn gedachten, overwegingen, normen, opinies en bijbehorende gevoelens te onderzoeken en uit te spreken en op te schrijven. Vervolgens worden deze gedachten (cognities) getoetst aan twee principes: het waarheidsbeginsel ('Is het waar wat ik denk? Is mijn gedachte logisch? Is het aannemelijk dat mijn gedachte klopt?') en het nutsbeginsel ('Is mijn gedachte bruikbaar voor mij als individu en het contact tussen mij en de ander?'). Vaak wordt de cliënt uitgenodigd zijn gedachten niet alleen in de therapiekamer te toetsen op waarheid en nut maar ook in zijn eigen leven na te gaan of gedachten kloppen of wenselijk/bruikbaar zijn. Dit noemt men gedragsexperimenten. ('Vraag eens aan een paar mensen in de groep of zij jou echt een minder persoon vinden.'). Cognitieve therapie is veelvuldig onderzocht en blijkt op veel probleemgebieden een positief effect te hebben.

"Token economy" is een operant programma waarbij positieve bekrachtiging gebeurt aan de hand van tokens die achteraf kunnen ingeruild worden voor andere zaken. Token economy wordt toegepast bij kinderen en volwassenen in uiteenlopende settings.

Gedragstherapie wordt veelvuldig toegepast bij fobieën, zoals niet de straat op durven of bij dwangstoornissen, zoals smetvrees, en zogenaamde impulsstoornissen, zoals het dwangmatig uittrekken van haren en eetstoornissen. 
Vaak is het een onderdeel van een bredere therapeutische aanpak, waarbij ook gesprekstherapie en directieve therapie worden toegepast. Een "directief" is een opdracht die in overleg met de patiënt tot stand komt en die hij als een soort huiswerk moet uitvoeren.

Tegenwoordig worden fobieën en dwangstoornissen meestal behandeld met cognitieve gedragstherapie, een stroming waaronder ook de rationeel-emotieve therapie (RET) valt. De recentste gedragstherapeutische behandelvormen, zoals Mindfulness Based Cognitive Therapy (MBCT) en Acceptance and commitment therapy (ACT) richten zich minder op het veranderen van cognities, worden steeds meer toegepast en blijken minstens zo effectief. Oplossingsgerichte cognitieve gedragstherapie, een stroming die opkwam in de jaren tachtig van de 20e eeuw, staat niet lang stil bij problemen en klachten maar richt de aandacht op hoe de gewenste situatie eruit moet zien volgens de cliënt. En richt zich op de reeds aanwezige vaardigheden (competenties) bij cliënten om de oplossing te bereiken. In deze aanpak wordt veel aandacht besteed aan gewenst gedrag en gedragsbehoud dan ongewenst gedrag en afleren van gedragingen.

In Nederland waren in 2016 4600 gedragstherapeuten aangesloten bij de Vereniging voor Gedragstherapie en Cognitieve Therapie (VGCt). In België zijn gedragstherapeuten aangesloten bij de VVGT (Vlaamse Vereniging voor Gedragstherapie).

Stromingen in de gedragstherapie vanaf de jaren zeventig van de twintigste eeuw:


</doc>
<doc id="91309" url="https://nl.wikipedia.org/wiki?curid=91309" title="Euforie">
Euforie

Euforie (van het Grieks "ευφορία", "euphoria") is een extreem gevoel van vreugde.

Het gevoel van euforie komt met name voor wanneer een extreme prestatie verricht is. Na een marathon voelen mensen zich bijvoorbeeld extreem gelukkig, terwijl ze lichamelijk vaak totaal uitgeput zijn. Een van de factoren die bijdragen aan een gevoel van euforie, is de aanwezigheid van endorfinen (endogene morfinen) in het lichaam.

Als het gevoel van blijdschap niet in verhouding staat tot de omstandigheden, kan er sprake zijn van een manische episode.

Euforie is het tegengestelde van dysforie.


</doc>
<doc id="91467" url="https://nl.wikipedia.org/wiki?curid=91467" title="Bekken (anatomie)">
Bekken (anatomie)

Het bekken (Lat.: "pelvis") is bij gewervelden het deel van het lichaam tussen de buik en de benen/poten. Het bekken bekleedt een centrale rol bij de houding en beweging. Het bekken doet zowel mee met bewegingen van de benen/poten, als met rompbewegingen. 

Het bekken bestaat uit vier botten: heiligbeen, staartbeen en het linker en rechter heupbeen. Het linker en rechter heupbeen is opgebouwd uit drie onderling in de puberteit vergroeide botten: het darmbeen, het zitbeen en het schaambeen. Deze drie botten vormen samen het heupbeen en de heupkom.

Het bekken verbindt de wervelkolom met de benen. Het bevindt zich op ongeveer de halve hoogte van het skelet van de mens, draagt het gewicht van het bovenlijf en beschermt de organen in de bekkenholte. 

Bij mensen is het bekken van de vrouw breder dan bij een man, om de geboorte van een kind mogelijk te maken. Gevolg hiervan is dat de hals van het dijbeen (tussen gewricht en corpus femoris) bij vrouwen een scherpere hoek maakt ten opzichte van de knie.

Het bovenste gedeelte van het menselijk bekken wordt het grote bekken ("pelvis major") genoemd, het onderste gedeelte het kleine bekken ("pelvis minor"). In het grote bekken bevindt zich een gedeelte van de darmen. In het kleine bekken bevinden zich de blaas en de endeldarm. Bij vrouwen vind je er ook de vagina, de baarmoeder, de eileiders en de eierstokken terug, bij mannen enkel nog de prostaat.


</doc>
<doc id="91611" url="https://nl.wikipedia.org/wiki?curid=91611" title="Nectar (plant)">
Nectar (plant)

Nectar is een suikerrijke vloeistof die door planten wordt geproduceerd. De nectar wordt uitgescheiden door honingklieren binnen en buiten bloemen en bevat glucose, fructose en sacharose. De samenstelling van nectar varieert sterk bij verschillende soorten planten. Bij de ene plant overheerst sacharose, bij de andere fructose of glucose. Het suikergehalte bedraagt maximaal 80%. Honingbijen splitsen de sacharose in fructose en glucose. Nectar bevat tevens kleine hoeveelheden proteïnes, vitamines en diverse smaakstoffen. Deze hoeveelheden verschillen per plantensoort. Hierdoor smaakt bijenhoning van verschillende plantensoorten anders. 

De nectar geproduceerd door bloemen wordt op bepaalde delen van de dag afgescheiden en heeft als doel het aantrekken van specifieke bestuivers waaronder insecten als bijen, vlinders en hommels, maar ook vleermuizen, honingvogels en kolibries. Vooral bloemen, die worden bestoven door vogels en vleermuizen scheiden veel nectar uit. Als er geen bestuivers komen, dan druppelt de nectar eruit. Dit komt onder andere voor bij de kamerplant "Billbergia nutans", een bromelia die in het wild door vogels wordt bestoven. De nectar druppelt dan op de grond en moet opgedweild worden. Een enkele bloem van de door vleermuizen bestoven balsaboom ("Ochroma lagopus") produceert zó veel nectar, dat er een likeurglas mee gevuld zou kunnen worden. Bloemen die door bijen worden bestoven produceren veel minder nectar. Om aan voldoende voeding te komen moet een bij honderden bloemen per dag bezoeken. Hierdoor is de bestuiving buitengewoon effectief.

Daarnaast produceren verschillende planten nectar in extraflorale honingklieren om roofinsecten als mieren en wespen aan te trekken. Deze eten niet alleen de nectar, maar bestrijden ook plantenetende insecten. Hiermee wordt vraat aan de plant voorkomen. Dit komt onder andere voor bij passiebloemen, ter verdediging tegen rupsen van vlinders uit het geslacht "Heliconius".

De nectar bevindt zich vaak onder in de bloem zodat de bestuiver gedwongen wordt zich langs de voorplantingsorganen van de plant te bewegen en zo het stuifmeel van de ene naar de andere bloem wordt overgebracht.


</doc>
<doc id="91859" url="https://nl.wikipedia.org/wiki?curid=91859" title="Bitter (smaak)">
Bitter (smaak)

Bitter is naast zoet, zuur, zout en umami, een van de vijf basissmaken die door de tong waargenomen kunnen worden. De bittere smaak wordt vooral op de achterzijde van de tong geproefd.

Veel mensen vinden een bittere smaak onplezierig. Dit is vooral voor kinderen het geval. Volwassenen, en vooral mannen, vinden bitter minder slecht en soms zelfs echt lekker, vooral in combinatie met een zoete en/of vettige smaak. Biologen denken dat bitter beleefd wordt als een onplezierige smaak om vergiftiging te voorkomen (veel alkaloïden, waarvan er vele een toxisch of farmacologisch effect hebben, smaken bitter). Andere planten gingen ook bitter smakende stoffen aanmaken als afweermechanisme. In de loop van de tijd heeft de mens deze planten echter toch leren eten, door kennisoverdracht van generatie op generatie.

De bitterste substantie nu bekend is het synthetische denatoniumbenzoaat, dat in 1958 ontdekt is. Het is een witte geurloze vaste stof die gebruikt wordt als een additief dat een toevallige inname van giftige stoffen tegengaat.

Er is een genetische variatie in de perceptie van (bittere) smaak, zo smaakt fenylthiocarbamide voor de meeste mensen zeer bitter terwijl het voor anderen haast zonder smaak is.

De bitterheid van bier wordt aangegeven op de IBU-schaal.



</doc>
<doc id="92129" url="https://nl.wikipedia.org/wiki?curid=92129" title="Vinylchloride">
Vinylchloride

Vinylchloride of chlooretheen (IUPAC-naam) is een gechloreerde organische verbinding, met als brutoformule CHCl. De stof komt voor als een kleurloos gas, dat met moeite oplosbaar is in water. Vinylchloride is het monomeer van polyvinylchloride, een veelvuldig toegepaste thermoplastisch polymeer.

De klassieke productie van vinylchloride bestaat uit twee stappen. Eerst wordt etheen in reactie gebracht met dichloor, waardoor 1,2-dichloorethaan gevormd wordt:

1,2-dichloorethaan kan ook bereid worden door oxychlorering, dit is de reactie van etheen met waterstofchloride en zuurstofgas:

Vervolgens wordt 1,2-dichloorethaan in een oven bij ongeveer 500°C gekraakt tot vinylchloride en waterstofchloride. Ongeveer 30% van de wereldwijde chloorproductie wordt hiervoor gebruikt:

Het Britse chemiebedrijf ICI ontwierp een proces op basis van ethaan. In dit proces reageert ethaan in één stap met dichloor en zuurstofgas bij hoge temperatuur in de gasfase, op een vaste katalysator op basis van zilver en mangaan. De reacties verlopen met behulp van radicalen.

Een alternatieve methode is de additie van waterstofchloride aan ethyn. Als katalysator wordt traditioneel kwik(II)chloride op een koolstofdrager gebruikt, maar moderne katalysatoren op basis van goudcomplexen zijn superieur en vermijden het gebruik van giftig kwik.

Vinylchloride is carcinogeen en wordt onder andere gevormd door de gedeeltelijke afbraak van tetrachlooretheen en trichlooretheen in het milieu. Er is echter een bacterie ontdekt ("Dehalococcoides ethenogenes") die, onder de juiste omstandigheden, deze verbindingen geheel onschadelijk maakt.



</doc>
<doc id="92146" url="https://nl.wikipedia.org/wiki?curid=92146" title="Bipolaire stoornis">
Bipolaire stoornis

Een bipolaire stoornis is een stoornis die wordt gekenmerkt door wisselende stemmingen, dan weer manisch of hypomaan, dan weer depressief. Het wordt gerekend tot het affectieve spectrum en komt bij 2-4% van de bevolking voor. De manische periode is het tegenovergestelde ofwel de tegenpool van een depressieve periode, vandaar de term bipolair (tweepolig). Tijdens een manische fase kan iemand het gevoel hebben de hele wereld aan te kunnen omdat het energiepeil sterk is verhoogd. Er is minder behoefte aan slaap. Ook komt het vaak voor dat iemand snel praat of onbezonnen (dure) aankopen doet. De persoon met deze stoornis heeft dit zelf over het algemeen niet door.

De stemmingswisselingen kunnen af en toe optreden, met periodes van een normale stemming tussendoor, maar ook snel achter elkaar. Snelle en wisselende op elkaar volgende vormen van stemmingen heet "rapid cycling". Ook gemengde episodes treden op bij sommigen die met de stoornis zijn behept. Ook kan het zijn dat een manische periode jarenlang kan duren alvorens iemand in een depressie raakt.

Deze stoornis openbaart zich vaak voor het eerst tijdens of na de adolescentie.

In het verleden sprak men van een "manisch-depressieve stoornis" (MDS), een term geïntroduceerd door de Duitse psychiater Emil Kraepelin. De term bipolair werd in 1953 voor het eerste gebruikt door Karl Kleist. Deze minder stigmatiserende term benadrukt de tweepoligheid van de ziekte: van tijd tot tijd extreem uitgelaten of juist extreem neerslachtig.

In Diagnostic and Statistical Manual of Mental Disorders worden drie vormen van bipolaire stoornis onderscheiden:

Verder wordt in het handboek ook nog melding gemaakt van een restgroep: bipolaire stoornis niet anderszins omschreven. Hieronder vallen stoornissen die wel kenmerken van een bipolaire stoornis hebben, maar niet onder de bovenstaande ziektebeelden vallen.

Het is een blijvende (levenslang durende), geestelijke aandoening, vaak met terugkerende episoden die ernstig van aard kunnen zijn. Het vereist daarom een actieve behandeling. De stemmingswisselingen kunnen normale relaties bemoeilijken en kunnen ook van invloed zijn op alle overige aspecten van het leven.

Een bipolaire stoornis wordt waarschijnlijk veroorzaakt door verschillende factoren die deels met elkaar samenhangen:

Volgens verschillende onderzoeken naar biochemische factoren in relatie tot een bipolaire stoornis hebben noradrenaline, dopamine en serotonine een belangrijke rol bij deze stemmingsstoornis. Hiervan is een tekort bij een depressieve episode en waarschijnlijk een overvloed bij een manie. Mogelijk is een andere oorzaak een tekort aan vetzuren zoals omega 3 in de kindertijd of in latere levensfasen. Deze vetzuren staan bekend als DHA en EPA. Er zijn conclusies en bevindingen uit onderzoeken waarin omega 3-vetzuren (EPA en DHA) worden toegepast op depressieve patiënten en/of patiënten met psychische aandoeningen zoals ADHD, bipolariteit, schizofrenie en autisme.

Uit veel onderzoeken blijkt dat de individuele kwetsbaarheid c.q. erfelijkheid een belangrijke factor zou kunnen zijn voor een bipolaire stoornis. De kans op deze stemmingsstoornis is bijvoorbeeld groter wanneer naaste familieleden ook aan de stoornis lijden. De kans dat kinderen van een ouder met de bipolaire stoornis zelf ook lijden aan de bipolaire stoornis is 20%. Als beide ouders de bipolaire stoornis hebben dan is de kans dat kinderen de stoornis ontwikkelen 50%.

Door verstoorde denkprocessen kan men een negatief zelfbeeld ontwikkelen wat bijdraagt aan een depressie. Door de cognitieve disfunctie kan de betrokkene een pessimistisch denkpatroon krijgen en zich bijvoorbeeld waardeloos voelen. Dit kan een depressie veroorzaken of een terugval en de duur bevorderen.

Door echt en vermeend falen, kunnen mensen ervan overtuigd raken dat alles in het leven bij hen mislukt en dat zij geen grip meer hebben op het leven. Dit kan een factor zijn bij de ontwikkeling van een depressie. Er wordt dan gesproken over een ‘aangeleerde hulpeloosheid’.

Dit is een theorie die gaat over een onderbroken hechtingsproces tijdens de eerste 6 maanden van het leven. Na het verlaten of het scheiden van een belangrijk persoon in deze levensfase gaat het kind zich terugtrekken van anderen.

A.L. Querido (psychiater) schrijft over de verschillen tussen psychische factoren en psychosociale factoren. Dit zijn respectievelijk interne, persoonsgebonden factoren en externe, omgevingsgebonden factoren, die invloed hebben op de binnenwereld.

Zowel positieve als negatieve gebeurtenissen, zoals promotie of echtscheiding, kunnen stress met zich meebrengen. Te veel stress (voor iemand die daar vatbaar voor is) kan bijdragen aan depressie of manie. Daarnaast is de sociale omgeving ook een belangrijke factor. Het is wetenschappelijk aangetoond dat iemand beter functioneert als hij deel uitmaakt van een groep (of netwerk) waarbinnen hij geaccepteerd en/of ondersteund wordt.

Bij psychische factoren gaat het o.a. over levensgebeurtenissen uit het verleden die niet goed verwerkt zijn (trauma). Naast het feit dat de kans op (niet-chronische) depressie vergroot wordt na een traumatische gebeurtenis, spelen problemen bij de verwerking ervan een rol bij het ontwikkelen van (chronische) manie of depressie. Het blokkeren van pijnlijke herinneringen en/of gevoelens kan leiden tot een verstoring in het gevoelsleven, en zo tot bipolariteit.

Een psychoanalytische theorie stelt dat er tijdens de opvoeding van een kind een haat-liefdeverhouding zou kunnen ontstaan tussen het kind en de moeder/verzorger op weg naar onafhankelijkheid. De verzorgende zal het kind opdragen te gehoorzamen, ook wanneer dit ten koste gaat van diens behoeften en verlangens. Het kind wil aan de verwachtingen van de ouder(s) voldoen, maar tegelijkertijd is hij/zij kwaad over hun eisen. De bipolaire stoornis zou dan voortkomen uit de verstoorde ego-ontwikkeling waarbij woede zich naar binnen keert (depressie). Door de ontkenning van deze innerlijke depressie zou zich een spiegelbeeld manifesteren. Het aldus gevormde superego zou dan leiden tot manisch gedrag.

Het is in de meeste gevallen zo dat bepaalde verslavende middelen die je stemming ontregelen, zoals drugs en alcohol, een bipolaire stoornis kunnen 'triggeren' en verder in de hand kunnen werken bij mensen die daarvoor gevoelig zijn.

Behandeling richt zich op lange termijn op het voorkomen van manische en depressieve episoden. Hierbij wordt vaak een combinatie van medicatie, voorlichting en soms psychotherapie toegepast.

Als medicatie voor het voorkomen van episoden worden stemmingsstabiliserende middelen gebruikt. Lithiumcarbonaat is het meest gebruikte middel. Daarnaast bestaan ook de middelen valproaat, aripiprazol, carbamazepine, olanzapine en lamotrigine.

Voor de behandeling van manieën worden als medicijnen antipsychotica gebruikt. Voor de behandeling van depressies worden antidepressiva terughoudend gebruikt, want hierbij bestaat het risico dat deze middelen een manie uitlokken. Naast deze middelen worden ook angstdempende en rustgevende middelen gebruikt.

Er bestaat nog geen protocol dat beschrijft hoe stemmingsstabiliserende middelen "indien nodig" gebruikt kunnen worden. De meningen lijken zwart-wit verdeeld te zijn tussen altijd gebruiken of nooit gebruiken.

Als behandelingen met medicijnen onvoldoende werken in een ernstig depressieve fase wordt soms electroconvulsietherapie toegepast.



</doc>
<doc id="92147" url="https://nl.wikipedia.org/wiki?curid=92147" title="Cyclothyme stoornis">
Cyclothyme stoornis

Een cyclothyme stoornis (onjuiste gebruikte benamingen zijn cyclodysthymie of cyclodysthemie) is een psychische aandoening die gekenmerkt wordt door wisselende stemmingen, waarbij hypomane episodes afgewisseld worden met periodes van uitputting met depressieve symptomen. 

Men spreekt van een hypomane episode wanneer er manische symptomen zijn, maar deze niet erg genoeg zijn om over een manie te spreken; bij hypomanie komen geen psychoses voor en is er geen duidelijke beperking in het functioneren. Symptomen die wel kunnen voorkomen zijn: grootheidsideeën, verminderde behoefte aan slaap, spraakzaamheid, verhoogde afleidbaarheid, toename van activiteit en zich meer bezighouden met aangename activiteiten met mogelijke nadelige gevolgen zoals gokken, promiscuïteit, middelengebruik en roekeloos gedrag. In de daaropvolgende periode van uitputting is de persoon een tijdlang uitgeput en zeer mismoedig en heeft dus depressieve symptomen, die niet voldoen aan de criteria voor een depressieve episode. De cyclothyme stoornis kan gezien worden als een lichte variant van de bipolaire stoornis I, waarbij zowel manische als depressieve episodes voorkomen.

In het DSM-IV is de aandoening ingedeeld bij de (bipolaire) stemmingsstoornissen.


</doc>
<doc id="92175" url="https://nl.wikipedia.org/wiki?curid=92175" title="Roy Martina">
Roy Martina

Roy Martina (Curaçao, 29 september 1953) is een Antilliaanse arts die vooral bekend is geworden door alternatieve geneeswijzen. 

Als kind leed hij aan astmatische bronchitis en moest veelvuldig naar de dokter. Vanwege bijwerkingen van de medicijnen en een allergische aanleg, kreeg hij te maken met hyperactiviteit en ADHD. Een psycholoog adviseerde zijn ouders om hem op judo te doen. Hij beoefende als kind diverse vechtsporten en werd later Nederlands middengewicht kampioen karate. Martina studeerde vanaf 1970 geneeskunde aan de Universiteit Utrecht. Hij wilde chirurg worden, maar kreeg op 22-jarige leeftijd een ernstig auto-ongeluk. In 1977 studeerde hij af als basisarts, waarna hij zich als alternatief arts vestigde in de kliniek voor homeopathie en acupunctuur van C. Hamburger aan de St Annastraat te Nijmegen. 

Vanaf 1978 bestudeerde Martina acupunctuur, homeopathie, Moermantherapie, voedingsleer. Hij ontwikkelde de zogeheten "Neuro Emotionele Integratie" (NEI) therapie, waarvoor hij en zijn trainers zelf therapeuten opleiden, en heeft, naar eigen zeggen, duizend homeopathische geneesmiddelen ontwikkeld.

Martina is oprichter van onder andere de "Roy Martina Academy", en de stichting "Relief". In binnen en buitenland geeft zijn organisatie Roy Martina Experience diverse trainingen en workshops op het gebied van zelfontwikkeling. Zo geeft Martina zelf een "Engelenseminar" waar hij als medium optreedt. Hierbij beweert Martina te 'channelen' met engelen die hij ziet als de archetypen van ons hogere bewustzijn. Hij schreef meer dan dertig boeken, waarvan er twaalf zijn vertaald in het Duits, Engels en Spaans. In totaal zijn er meer dan 1 miljoen boeken van hem verkocht (april 2009). Daarnaast maakt hij ontspannings- en meditatiecd's. Hij woont in Florida.

Martina was sinds 2004 te zien in een televisiereclame van Tel Sell voor de omstreden Biostabil-hanger. Vanaf voorjaar 2007 werkte hij mee aan het commerciële thuiswinkelprogramma Ik ben in balans op televisie, waarbij producten van de bijbehorende webwinkel worden gepromoot. Martina gaf in dit programma gezondheidsadviezen en andere adviezen op het terrein van het welzijn van de mens. Ook passeerden hier adviezen van een reguliere diëtiste de revue maar ook adviezen van astrologen en beoefenaars van andere alternatieve geneeswijzen.

In september 2004 stelde de Vereniging tegen de Kwakzalverij dat Roy Martina zich door zijn media-optredens inliet met kwakzalverij.
Op 4 november 2004 en op 15 februari 2005 deed de Reclamecode Commissie respectievelijk het College van Beroep een openbare uitspraak naar aanleiding van een klacht van een fysiotherapeut uit Nijmegen tegen de Tel Sell-televisiereclame waarin Martina de Biostabil promootte door te stellen dat er ""enorm goed onderzoek o.a. in Japan was gedaan waaruit bleek dat de magneettherapie niet alleen werkte, maar ook dat er mensen zijn die nooit zullen genezen zonder magneten"". Tevens adviseerde hij in een groep van volwassen en merendeels middelbare en bejaarde "toehoorders" (waaronder de zoon en dochter van Biostabilproducent Bruno Santanera) de hanger ""ter hoogte van de thymus (zwezerik)"" te dragen, ""een enorm belangrijk orgaan voor het immuunsysteem"". De thymus is een orgaan dat vanaf de puberteit involueert. Deze stellingen kon Martina niet onderbouwen door het tonen van dat (Japanse) onderzoek en zowel deze als de overige onbewezen beweringen uit de reclameuiting werden als misleidend en in strijd met de artikelen 6, 7 en 8 van de Nederlandse Reclame Code (NRC) beoordeeld. Op 25 juli 2007 deed de Reclamecode Commissie naar aanleiding van een nieuwe klacht opnieuw een openbare uitspraak in het nadeel van Martina. Hij had beweerd dat de door hem verkochte CD Welterusten helpt om "het lichaam te ontgiften, te ontstressen, te verjongen, te regenereren, te vitaliseren en om het te ontdoen van kankercellen, afvalstoffen en micro-organismen." De commissie vond dit in strijd met de waarheid en misleidend.

In oktober 2008 heeft een Rotterdamse rechter beslist om Roy Martina een lijfsdwang op te leggen. Dit is opsluiting in een cel. Deze dwangmaatregel is een gevolg van een conflict met een zakenpartner waar hij eerst €140.000 en toen nog €72.604,83 van geleend had en weigert terug te betalen.

Op dinsdag 23 december 2008 berichtte de Telegraaf over het feit dat de avond ervoor "televisiedokter" Roy Martina in Ter Apel (Groningen) in het bijzijn van ongeveer 200 patiënten en volgelingen was opgepakt door de Groningse politie.

De voorzieningenrechter te Groningen oordeelde op 22 december 2008 ) overigens als volgt:
De voorzieningenrechter is van oordeel dat Martina gepoogd heeft te voldoen aan het in het vonnis gestelde door overlegging van zijn nadere verklaring. Het had op de weg van de eiser gelegen om aan te geven op welke punten deze nadere verklaring onvoldoende wordt geoordeeld, waarom zij ook is verzocht door de advocaat van Martina. Nu blijkens de verklaring van de advocaat van Martina voldoende aannemelijk is dat dit niet door of namens de eiser onderbouwd is aangegeven, is het naar het oordeel van de voorzieningenrechter thans in strijd met de eisen van redelijkheid en billijkheid om het ingrijpende dwangmiddel van gijzeling thans toe te passen.
De voorzieningenrechter oordeelde “dat het verzet van Martina derhalve gegrond is”. 
Er is van ingijzelneming daarom geen sprake.

In 2009 is Martina's boek "Energy!" uitgegeven in Italië door de uitgeverij .

Op 18 december 2012 werd het Nederlandse bedrijf van Roy Martina, Theta Experience BV (voorheen h.o.d.n. Roy Martina Experience BV) te Groningen, door de rechtbank in Groningen failliet verklaard.



</doc>
<doc id="92503" url="https://nl.wikipedia.org/wiki?curid=92503" title="Alida Bosshardt">
Alida Bosshardt

Alida Margaretha Bosshardt (Utrecht, 8 juni 1913 – Amsterdam, 25 juni 2007) was een Nederlands officier van het Leger des Heils. Voor velen was zij in de tweede helft van de twintigste eeuw in Nederland het gezicht van dit kerkgenootschap. Ze verkreeg bekendheid als Majoor Bosshardt, maar ze had in het Leger verschillende rangen; de laatste was die van luitenant-kolonel, sinds 1968.

Alida Bosshardt werd op 8 juni 1913 in Utrecht geboren als dochter van Lambertus Bosshardt (Utrecht, 27 september 1885 – Utrecht, 10 mei 1945) en Wilhelmina Dieuwertje Teeling (Gouda, 30 mei 1881 – Hilversum, 25 oktober 1955).

Haar vader was de zoon van Hendrik Antoni Bosshardt (1838-1895), die in de Twijnstraat in Utrecht een “Magazijn van manufacturen, Gebreide Goederen, Garen, Band, enz.” had. Lambertus had predikant of zendeling willen worden, maar door het vroegtijdig overlijden van zijn vader (hij was toen negen jaar) ontbraken daartoe de middelen. Een paar jaar later overleed ook zijn moeder. Op zestienjarige leeftijd kwam hij in de handel terecht. Hij bleef wel zijn hele leven de behoefte houden om zijn geestelijk leven vorm te geven. In 1925 trad hij toe tot de Rooms-katholieke Kerk.

De eerste telg van de protestantse Bosshardt-familie die aan het eind van de 18e eeuw vanuit Zwitserland naar Nederland kwam was Hans Heinrich Bosshardt. Hij trouwde een Nederlandse vrouw, Maria Batenburg. De familienaam werd enkele malen verbasterd, ten slotte tot "Boschgert", maar op 19 juli 1844 werd het bij vonnis van de arrondissementsrechtbank te Utrecht toch weer "Bosshardt"'. Grootvader H.A. Bosshardt en zijn vrouw Marretje Barger (1844-1897) hadden acht kinderen. Drie daarvan lieten het leven op het zendingsveld – een broer en twee zusters van Alida's vader: Everdina stichtte in Egypte in dienst van de Amerikaanse zending een weeshuis en overleed er in 1902 aan cholera; Gerard werd Hernhutter-zendeling en stierf in Paramaribo aan de gele koorts; Maria werd hoofd van enkele zendingsscholen op Java en kwam in 1945 om in een Jappenkamp.

Alida werd genoemd naar haar grootmoeder van moeders kant, Alida Margaretha Teelings-Vuurens. Ook Alida's moeder was van protestantse huize, Nederlands Hervormd. Ze werd in Gouda geboren en behaalde een onderwijzersakte. Op 14 juli 1909 trouwde ze met Lambertus Bosshardt.

Alida werd 8 juni 1913 geboren in de Nachtegaalstraat, op nummer 44, boven de kruidenierswinkel van haar ouders. Ze had een oudere broer, Henk. Alida werd op 3 augustus gedoopt in de Geertekerk. In 1914 werd vader Lambertus Bosshardt gemobiliseerd. Daardoor kwam de zorg voor de winkel op zijn vrouw te rusten. Toen Alida zes jaar oud was ging ze naar de openbare meisjesschool aan het Pieterskerkhof. Met de winkel ging het niet goed. Vader Bosshardt moest de winkel verkopen en werd vertegenwoordiger in koffie, thee, bier en koek. Het gezin verhuisde naar Driebergen. Zus, zoals Alida werd genoemd, en haar drie jaar oudere broer Henk gingen daar naar de dorpsschool in de Wilhelminastraat. Al in december 1921 verhuisde de familie weer terug naar de Utrechtse wijk Ondiep. Daarna woonde het gezin nog in de Voorstraat, in de Van Humboldtstraat, aan de Adr. Beyerkade en op het Janskerkhof. Zus' laatste school is de openbare lagere school met 8e leerjaar in de Hamburgerstraat. Henk ging naar de H.B.S., maar Zus bleef thuis. Ze ging haar moeder helpen in de huishouding en werkte halve dagen in een manufacturenzaak: “Ik verdiende een rijksdaalder per week, waarvan ik een dubbeltje zelf mocht houden”.

In het gezin van de Bosshardts was een jongen opgenomen, Jan Pennings, de zoon van een zendeling die in Lebak was omgekomen. Jan was vijftien jaar ouder dan Zus; hij was een kunstzinnige jongen, die schilderde en viool speelde. Hij had een vriendin, Wil Dillen, die heilsoldate was en op een gegeven moment aan Zus vroeg: “Ga je mee naar het leger?” En Zus ging mee. Wil was heilsoldate in het legerkorps Utrecht I in de Weistraat (thans Monseigneur van de Weteringstraat). Op een avond in 1930 knielde Alida aan de zondaarsbank en wendde zich – zoals ze het later heeft gezegd – “bewust om naar God”. Ze kwam al snel in aanraking met de “slumpost” (later “barmhartigheidspost” genoemd) in de Lange Nieuwstraat. Hier kwamen kinderen en volwassenen die geholpen werden met kleding en levensmiddelen. Haar moeder vergezelde Zus, Wil en Jan vaak naar het leger, waar ze steun verleende bij het praktische werk; geestelijk voelde ze zich tot het Leger des Heils niet aangetrokken. Haar vader had ondertussen het zakenleven vaarwel gezegd en was journalist geworden. Hij werd stadsverslaggever bij de Utrechtse Courant, en verzorgde tevens de muziekrubriek en het kerknieuws. In 1931 trouwden Jan en Wil en vestigden zich in Delft.

Ze was dan wel bekeerd en actief betrokken bij het Leger, maar Zus was nog geen heilsoldaat. Dat kwam in 1933, toen Alida Margaretha Bosshardt als heilsoldaat werd ingelijfd in het korps Utrecht I, dat in die tijd onder bevel stond van brigadier van Amerongen. Al snel daarna liet ze zich overschrijven naar het korps waaraan de barmhartigheidspost in de Lange Nieuwstraat verbonden was, en nam ze haar intrek in het kinderhuis aldaar.

Alida was nu heilsoldate, of “zuster” in het Leger. Maar ze wilde meer. Ze wilde heilsofficier worden, en daarvoor moest ze weer naar school; naar de “Kweekschool” van het Leger: “Ik dacht: roeping of géén roeping, ik wil naar de Kweekschool, het is Gods bedoeling met mijn leven.”

Op 12 november 1934 werd zuster Bosshardt “cadet” aan de toen splinternieuwe William Booth Kweekschool van het Leger des Heils in Amstelveen, die onder leiding stond van brigadier A.C. Beekhuis. Enkele dagen later vond in de Parkkerk te Amsterdam het “Welkom der cadetten” plaats onder leiding van de Nederlandse kommandant Bouwe Vlas (de hoogste officier in Nederland). De Strijdkreet schrijft in het verslag van het welkom:
De opleiding duurde acht maanden. Op 9 juli 1935 werd cadet Bosshardt samen met haar mede-cadetten bevorderd tot cadet-luitenant in het Concertgebouw te Amsterdam. Haar ouders woonden de dienst bij. De bevordering was tevens een uitzending. Het was gebruikelijk dat de gloednieuwe officieren pas tijdens deze dienst te horen kregen wat hun eerste standplaats zou worden. Voor cadet-luitenant Bosshardt werd het: korps Rotterdam II, in de thans verdwenen Benthemstraat; dat legerkorps stond toen onder bevel van adjudante G. Eggers. Ze ging wonen bij adjudante Eggers in de Vijverhofstraat. Na een half jaar werd ze overgeplaatst naar de barmhartigheidspost aan de Schiekade onder leiding van kapiteine Wansink.

In 1936 kreeg luitenant Bosshardt haar aanstelling in het maatschappelijk werk van het Leger des Heils. Ze werd overgeplaatst naar Amsterdam, barmhartigheidspost Rapenburg, annex Kinderhuis "De Zonnehoek", dat onder bevel stond van adjudante Oyen. Het kindertehuis stond midden in de Amsterdamse jodenbuurt. Er waren kinderen opgenomen uit onvolledige gezinnen met problemen. Er verbleven ongeveer honderd kinderen in het tehuis. Daarnaast werden ook een stuk of veertig moeders opgevangen.

Op 14 juli 1938 werd Bosshardt bevorderd tot kapitein. De Tweede Wereldoorlog bracht voor "De Zonnehoek" moeilijke tijden. Er werden veel joodse kinderen in het tehuis ondergebracht, die doorgestuurd werden naar onderduikadressen. Op 22 maart 1941 werd het Leger des Heils door de Duitse bezetter geliquideerd. In 1942 moest het tehuis worden ontruimd. De kinderen werden ondergebracht in een paar kleine huizen over het IJ, in de Resedastraat. Toen in juli 1943 Amsterdam-Noord werd gebombardeerd vluchtte Bosshardt met een deel van de kinderen naar Hilversum. Ze bleef op verschillende adressen in het Gooi bivakkeren. Tijdens de hongerwinter nam ze deel aan voedseltochten. In Augustus 2004 ontving ze de Joodse onderscheiding Yad Vashem.

Na de oorlog hervatte kapitein Bosshardt haar werkzaamheden op het Hoofdkwartier van het Leger des Heils aan de Prins Hendrikkade op de afdeling Vrouwen Maatschappelijk Werk. In 1946 werd ze bevorderd tot adjudant, in 1948 tot senior-kapitein. Ze kreeg van commandant Ch. H. Durman, die van 1945 tot 1950 territoriaal leider van het Leger des Heils in Nederland was, de opdracht om het Goodwill-werk in Nederland te organiseren.

De gedachte, niet-heilsoldaten een mogelijkheid te bieden tot spontante hulpverlening in samenwerking met het Leger des Heils, ontstond in Engeland in de dertiger jaren. De journalist Redwood riep het publiek tijdens de overstromingsramp van de Thames in 1928 op tot daadwerkelijke bijstand. Redwood en het Leger des Heils vonden elkaar en hieruit ontstond het Goodwill-werk. Vanuit het Leger kreeg de Goodwill Bond het motto mee: “Hetgeen ik heb, dat geef ik u”.

In Nederland werd ook een Goodwill Bond met een landelijk karakter gevormd, maar de bond zou eigenlijk maar één afdeling krijgen: het Goodwill Centrum op de Oudezijds Voorburgwal 14 te Amsterdam.

Inspiratie voor dat werk deed Bosshardt op toen ze vanaf 8 oktober 1948 begon De Strijdkreet te verkopen op de Amsterdamse Wallen. Eind november noteerde ze in haar dagboek: “Dit werk heeft in ons allen, die mee uitgaan, iets nieuws doen geboren worden. Een liefde voor het verlorene gewekt. Het weggedrevene! Hier in deze wijken van “Donker Amsterdam”, hier hoort het Leger met de boodschap van Jezus. Hier ligt een ruim arbeidsveld voor ons.”

In 1948 organiseerde Bosshardt haar eerste kerstfeest met prostituees. Ze formuleerde vele malen haar relatie met de meisjes. Bijvoorbeeld in deze passage: “Moet ik me verbeelden dat ik de prostitutie kan bestrijden? Geen sprake van! Ik probeer deze vrouwen de helpende hand zó vaak toe te steken dat ze op het ogenblik dat ze hem grijpen willen, hem ook kùnnen grijpen. Deze meisjes en vrouwen accepteren we zoals ze zijn, in hun situatie. Ik had er in wezen óók kunnen zitten.”
Kapitein Bosshardt werkte samen met vrijwilligers die het Goodwill-werk zowel praktisch als moreel steunden: maatschappelijk werk(st)ers, kerkmensen, mej. Hoekendijk, die in "De Halte" op de Singel jarenlang prostituees opving, journalisten en theologie-studenten.
Aanvankelijk werden op zondagochtend diensten gehouden in een zaaltje van een café in de Oude Zijds Armsteeg. Eind 1951 lukte het Bosshardt het pand "De Leeuwenburgh" aan de Oudezijds Voorburgwal 14 te huren van de Vereniging Hendrick de Keyser. Aanvankelijk was alleen de begane grond beschikbaar. Bosshardt moest daar slapen in dezelfde ruimte waar hulpzoekenden worden opgevangen. In 1955 kwam het woongedeelte op de eerste verdieping beschikbaar.

In 1959 kwam ze voor het eerst op de Nederlandse televisie, in het programma "Anders dan anderen" van Bert Garthoff. In 1965 werd ze door een fotograaf betrapt terwijl ze een vermomde prinses Beatrix begeleidde op een trip over de Wallen; dagenlang was het werk van majoor Bosshardt groot nieuws in Nederland.

In 1978 ging Bosshardt "op retraite", zoals dat heet bij het Leger. Ze was inmiddels bevorderd tot luitenant-kolonel, maar bleef bij het publiek bekend als "majoor Bosshardt". Ook na haar pensionering bleef ze zich inzetten voor het Leger des Heils en was ze vaak op de Nederlandse televisie te zien. Bekendheid kreeg ook haar vriendschap met de zanger en kunstschilder Herman Brood die ze leerde kennen tijdens de opnamen van het televisieprogramma Villa Felderhof. Ze stopte na een hersenbloeding met het verspreiden van "De Strijdkreet", het blad van het Leger des Heils, maar ze gaf nog tot in 2005 lezingen, ging op bezoek bij zieken, sprak op congressen en tijdens kerkdiensten en verscheen op televisie. Een citaat uit een televisie-uitzending van 11 augustus 2005: "Ik denk dat het altijd zinniger is de boodschap van God te brengen dan directeur te zijn van een vuurwerkfabriek."

Bosshardt overleed op 25 juni 2007 op 94-jarige leeftijd, wat bij het Leger wordt aangeduid als: bevorderd tot heerlijkheid. Tijdens haar leven had ze aangegeven dat ze graag eenvoudig wilde worden begraven in een graf van het Leger des Heils op de Nieuwe Oosterbegraafplaats in Amsterdam. Op zaterdag 30 juni 2007 werd aan dat verzoek voldaan. Na een afscheidsdienst in de Koningskerk in de wijk Watergraafsmeer werd majoor Bosshardt in besloten kring bijgezet.


Op 13 november 2009 meldde het dagblad de Telegraaf dat ze was verkozen tot Grootste Amsterdammer Aller Tijden, een opiniepeiling die georganiseerd werd door de Telegraaf en de Dienst Onderzoek en Statistiek van de gemeente Amsterdam.

Op 8 juni 2008 werd het "Majoor Bosshardt Beeld" onthuld door Erica Terpstra en Willeke Alberti in hotel Krasnapolsky in Amsterdam. Het beeld heeft een permanente plaats gekregen nabij de ingang van de Wintertuin van het Amsterdamse hotel. Op 7 juni 2013 kreeg Majoor Bosshardt er nog een tweede beeld bij, dit keer op de Oudezijds Voorburgwal te Amsterdam, vlak bij de brug die ook naar haar is vernoemd.

Een tot dan nog naamloze brug in het Broersepark in Amstelveen is op 11 juli 2012 vernoemd naar Majoor Bosshardt en heet nu de "Majoor Bosshardtbrug".
Op de Wallen in Amsterdam kreeg Brug 211, de brug over de Oudezijds Achterburgwal, ook de naam "Majoor Bosshardtbrug". De brug ligt ter hoogte van de Oudekennissteeg en de Molensteeg, midden in het gebied waar zij jarenlang heeft gewerkt als heilsoldaat en vlak bij het door haar opgerichte Goodwillcentrum.
In Doetinchem is een Majoor Bosshardtstraat en in Utrecht een Majoor Bosshardtplantsoen. In September 2015 werd de Majoor Bosshardt Scouting Groep opgericht door het Leger des Heils in Amsterdam-Zuidoost.





</doc>
<doc id="92531" url="https://nl.wikipedia.org/wiki?curid=92531" title="Zien">
Zien

Zien is het waarnemen van beelden. Zien kan hierbij duiden op het direct waarnemen van beelden uit de fysieke werkelijkheid met het gezichtsvermogen, maar ook op het indirect waarnemen van mentale beelden: denken of dromen. Het woord zien is afkomstig van het proto-Indo-Europees Chi. In het Latijn is daar scientia van afgeleid terwijl van het proto-Indo-Europees Ved (weten) het Latijnse woord voor zien komt: videre (en video).

Het directe ruimtelijk zien van beelden berust op het zien met beide ogen tegelijk. Door de afstand tussen beide ogen kunnen we diepte waarnemen. Zie Stereoscopie. 

Via de pupil komen de beelden van buitenaf omgekeerd op het netvlies terecht, maar de hersenen zetten dit om in wat wij een normaal beeld noemen. (vergelijkbaar met het negatief in een camera).

"Kijken" is een bewuste en aandachtige vorm van direct zien. Dat wil zeggen dat de kijker weet wat hij ziet. Hij kan wat hij "ziet" zowel objectief als subjectief benoemen. Het gezegde: ""Kijk, als je tekent zie je meer"" geeft in dit verband duidelijk het verschil aan tussen 'kijken' en 'zien'. 

Ook onbewust direct zien is mogelijk. Dit treedt bijvoorbeeld op als een geoefend autorijder na een tijdje plotseling bemerkt dat hij onbewust een stuk is opgeschoten, zonder dat hij zich bewust was van de door hem waargenomen beelden van de afgelegde weg. 

Het perifere zichtsveld is de zone buiten het centrale zichtsveld van het oog.



</doc>
<doc id="92621" url="https://nl.wikipedia.org/wiki?curid=92621" title="Chalazion">
Chalazion

Een chalazion (van het Griekse χάλαζα, hagel) of hagelkorreltje is een chronische, granulomateuze ontsteking van een kliertje in het ooglid, de klier van Meibom. Het ontstaat doordat de afvoergang van deze klier is afgesloten. Het is vaak een complicatie van een acute infectie van een kliertje van Meibom, een hordeolum internum, dat niet gelijk te stellen is aan een hordeolum externum, dat ook wel als "strontje" of "stiegje" bekendstaat. Naast een hordeolum internum moet differentiaaldiagnostisch ook gedacht worden aan een carcinoom van een kliertje van Meibom.

In tegenstelling tot bij een hordeolum internum, waarbij er sprake is van een pijnlijk rood knobbeltje, is een chalazion een pijnloze zwelling net boven of onder de rand van het ooglid. De huid over het tumortje is verschuifbaar. Klassieke ontstekingsverschijnselen ontbreken meestal. Door het ooglid om te klappen kan de (oog)arts zien of er een chalazion dan wel een hordeolum aanwezig is. Het tumortje van een chalazion is aan de conjunctivale zijde van het ooglid namelijk vaak duidelijk zichtbaar.

Als gevolg van druk die het chalazion op de cornea uitoefent, met name als het zich in het bovenooglid bevindt, kan astigmatisme ontstaan waardoor de patiënt slechter gaat zien.

Een beginnend chalazion kan behandeld worden met warme kompressen.

Een secundaire infectie kan met antibiotische en evt. corticosteroïd oogdruppels behandeld worden. De gezwollen klier kan, zolang dat nog gaat, leeggedrukt worden. Indien dit niet mogelijk is wordt het chalazion, onder lokale verdoving, door insnijden van het ooglid verwijderd. Daarna wordt een wat drukkend verband met oogzalf voor ten hoogste 24 uur gegeven.

Een chalazion kan eenmalig zijn, het kan echter ook voorkomen dat op een andere plaats in het ooglid opnieuw een chalazion ontstaat. Dit wordt dan op de zojuist beschreven wijze behandeld.


</doc>
<doc id="92701" url="https://nl.wikipedia.org/wiki?curid=92701" title="Cheilognathopalatoschisis">
Cheilognathopalatoschisis

Cheilognathopalatoschisis is een aangeboren gespletenheid ("schisis"), van tegelijkertijd de lip, de kaak en het gehemelte. Deze afwijking komt voor bij 150 op 100.000 geboorten.

De schisis kan enkelzijdig of dubbelzijdig voorkomen en partieel of compleet zijn.


</doc>
<doc id="92735" url="https://nl.wikipedia.org/wiki?curid=92735" title="Belcampo">
Belcampo

Belcampo (Naarden, 21 juli 1902 – Groningen, 2 januari 1990) was het pseudoniem van de Nederlandse schrijver Herman Pieter Schönfeld Wichers. "Belcampo" is de Italiaanse vertaling van zijn achternaam Schönfeld (= mooi veld).

Hij groeide op in Rijssen, studeerde rechtsgeleerdheid en notarieel recht in Leiden en Amsterdam en werkte korte tijd op een advocatenkantoor.

In de jaren dertig ging hij op reis door Europa. De neerslag daarvan is "De zwerftocht van Belcampo", een bundel verhalen die hij in 1938 uitgaf in eigen beheer, net als eerder "De verhalen van Belcampo". In 1937 ging hij geneeskunde studeren en op 13 april 1949 legde hij het artsexamen af. Daarna was hij enige jaren huisarts in Bathmen en van 1953 tot 1967 studentenarts in Groningen.

Intussen was in 1946 in "Nieuwe verhalen van Belcampo" "Het grote gebeuren" verschenen, een novelle die zich afspeelt in Rijssen. Met enige ironie beschrijft hij de Apocalyps zoals die er volgens hem uit zal zien. Daarin zagen de Rijssenaren hun angsten uitgebeeld in legers van duivels en engelen die op de Dag des Oordeels de rekening komen vereffenen. Dit werd hem in het christelijke bastion niet in dank afgenomen. Jaap Drupsteen bewerkte het verhaal op magisch-realistische wijze voor televisie. De uitzending op Oudejaarsavond 1975 was een groot succes.

Op 2 januari 1990 overleed Schönfeld Wichers. Hij werd, nadat zijn stoffelijk overschot met een platte boerenkar was vervoerd, op 5 januari 1990 naast zijn vader begraven op de Oude algemene begraafplaats in Rijssen.






</doc>
<doc id="92742" url="https://nl.wikipedia.org/wiki?curid=92742" title="Amputatie">
Amputatie

Amputatie is het afzetten of bij een ongeval verliezen van een lichaamsdeel.

Mogelijke oorzaken van een amputatie zijn onder meer: 
Amputatie is voor de geamputeerde meestal een ernstig trauma, niet alleen lichamelijk, maar ook geestelijk. Naast het verlies van de functies van het orgaan of lichaamsdeel is een amputatie namelijk ook erg zichtbaar en roept sterke emoties bij anderen op. En ook bij niet-direct zichtbare amputaties is er bij de getroffene sprake van een groot en pas in een vaak jarenlang rouwproces te verwerken verlies.

Als er sprake is van een disfunctionerend lichaamsdeel wat pijn en ernstig ongemak veroorzaakt kan na medisch advies tot amputatie worden overgegaan. In dit geval kan de ingreep door amputatie van dit zieke of aangetaste lichaamsdeel bevrijdend werken en gunstiger toekomstverwachtingen bieden aan een patiënt. Bij een tumor met kans op uitbreiding kan amputatie van een lichaamsdeel zelfs noodzakelijk zijn om verdere uitzaaïngen naar de rest van het lichaam te voorkomen.

Veel mensen die een ledemaat missen hebben zelf nog wel het gevoel alsof het ontbrekende lichaamsdeel er nog zit; ze kunnen bijvoorbeeld pijn of jeuk hebben aan een voet die er niet meer is. Dit verschijnsel wordt fantoompijn genoemd.

Als een lichaamsdeel is geamputeerd, volgt er meestal een verwijzing naar een revalidatiearts. Deze gaat samen met de patiënt kijken wat voor beperkingen de amputatie tot gevolg heeft. Aan de hand daarvan gaat de revalidatiearts een behandelplan opstellen en de patiënt door de revalidatie begeleiden met ondersteuning van een revalidatieteam. In de beginfase zal vooral geleerd worden om omgaan met de stomp (wondgenezing en eenhandigheidstraining bij armamputaties en rolstoeltraining bij beenamputaties), dit omdat er altijd ook zonder kunstledemaat (prothese) gefunctioneerd moet kunnen worden om niet afhankelijk te worden van een prothese. Later kan worden gekeken welke functies van het ontbrekende ledemaat een prothese kan overnemen. Hierbij moet beseft worden dat een prothese echter slechts voor een deel de functionaliteit van het lichaamsdeel kan benaderen.



</doc>
<doc id="92758" url="https://nl.wikipedia.org/wiki?curid=92758" title="Lip">
Lip

De lippen (Latijn: "labia oris") zijn de gevoelige en vlezige buitenste delen van de mond of bek.

Ze zijn aan de binnenkant door middel van lipbandjes (ook lipriempjes of "frenula") verbonden met het tandvlees van de kaken. Soms is het bovenste lipbandje te lang en reikt het tot tussen de fronttanden. Hierdoor ontstaat er een frontaal diasteem (= spleet tussen de fronttanden). In dat geval moet het lipbandje ingekort worden. Deze ingreep wordt frenulectomie genoemd.

De lippen spelen een belangrijke rol bij het spreken, maar ook bij de uitdrukking van het gezicht. Ook bij het zoenen spelen de lippen vanzelfsprekend een belangrijke rol. De lippen zijn dan ook zeer gevoelig, doordat de huid zeer dun is. Dat heeft ook tot gevolg dat het bloed door de lippen zichtbaar is, waardoor de lippen een rode tint hebben. Bij droge of schrale lippen kan er lippenbalsem gebruikt worden.

Bij het spelen van een muziekinstrument zoals de trompet wordt de toon gevormd door de spanning van de lippen.

Veel vrouwen gebruiken lippenstift, een type cosmetica om kleurstof op de lippen aan te brengen.


Bij andere zoogdieren dan de mens vervullen de lippen een gelijksoortige functie: ze vergemakkelijken het zogen en dienen hoofdzakelijk voor voedselopname en als tastorgaan. Verder ondersteunen zij de mimiek: zo ontbloot een hond bij het aannemen van een dreigende houding zijn tanden door zijn lip op te trekken.


</doc>
<doc id="92941" url="https://nl.wikipedia.org/wiki?curid=92941" title="Hersenonderzoek">
Hersenonderzoek

Hersenonderzoek is onderzoek naar de werking van de hersenen. 

In het verleden richtte het onderzoek zich vooral op de anatomie van de hersenen. In de 19e eeuw bedacht Franz Joseph Gall de frenologie, oftewel "knobbelkunde". Hij dacht dat knobbels op de schedel te maken hadden met de functie van de hersenen eronder (bijvoorbeeld een talenknobbel).

Door het bestuderen van uitvalsverschijnselen bij patiënten met hersenletsel is men hersenfuncties gaan koppelen met hersengebieden. 

Tegenwoordig gaat het hersenonderzoek vaak met behulp van hersenbeeldvormende technieken zoals CT, PET, MRI, fMRI en EEG.

Naast onderzoek van de hersenen van individuele patiënten met klachten vindt er ook fundamenteel-wetenschappelijk onderzoek plaats naar de hersenen van mens en dier. Het Nederlands Instituut voor Hersenonderzoek te Amsterdam, onderdeel van de Koninklijke Nederlandse Akademie van Wetenschappen, is daarvoor een, ook internationaal, belangrijk centrum. 


</doc>
<doc id="92993" url="https://nl.wikipedia.org/wiki?curid=92993" title="Incubatieperiode">
Incubatieperiode

De incubatieperiode of incubatietijd van een ziekte is de tijd die verstrijkt tussen de besmetting en de eerste klinische symptomen van de ziekte. Deze periode kan uiteenlopen van een aantal dagen tot vele jaren.

De incubatieperiode van hepatitis C kan bijvoorbeeld oplopen tot 20 jaar. Tijdens deze periode is het meestal wel mogelijk om anderen te besmetten.


</doc>
<doc id="93083" url="https://nl.wikipedia.org/wiki?curid=93083" title="Vuist (hand)">
Vuist (hand)

Een vuist is een hand waarbij de vingers tegen de handpalm zijn gebogen. Deze dichtgeknepen hand kan worden gebruikt om kracht uit te oefenen, bijvoorbeeld om een klemmende deur te openen, om een gevoel van woede te uiten, of om een klap uit te delen.

Een knuist is ook een ferme hand, maar wordt (nog) niet geknepen.


De seksuele handeling die met de vuist wordt uitgevoerd heet vuistneuken.


</doc>
<doc id="93131" url="https://nl.wikipedia.org/wiki?curid=93131" title="Voorhuid">
Voorhuid

De voorhuid of het preputium is de voorste huidplooi op de penis die de eikel bedekt. Een korte voorhuid schuift soms vanzelf volledig terug wanneer de penis in erectie verkeert. Een langere voorhuid blijft de eikel ook in erectie bedekken. Het deel dat bij een lange voorhuid voor de eikel uitsteekt is het akroposthion. 

Bij een besnijdenis wordt gewoonlijk de voorhuid verwijderd en blijft de ontblote eikel over. Zonder de bescherming van de voorhuid kan de eikel wat minder gevoelig worden. 

Bij de geboorte van een menselijke baby is de voorhuid nog vergroeid met de eikel van de penis. Naarmate het kind ouder wordt, wordt de voorhuid geleidelijk van de eikel gescheiden. Gemiddeld is de scheiding volledig rond het elfde levensjaar, maar het proces kan ook duren tot de late puberteit. Dan kan de voorhuid geheel over de rand van de eikel heen naar achteren geschoven worden. Zodra dit het geval is is het voor de hygiëne ook van belang om de eikel regelmatig bloot te leggen en te zorgen dat de huidplooi gereinigd wordt, anders kan een infectie ontstaan. Wanneer de ring niet voldoende groot wordt om de eikel bloot te leggen, kan het krijgen van een erectie pijnlijk zijn (fimosis). In zo'n geval wordt soms overgegaan tot een besnijdenis, ook niet-chirurgische behandelingen zijn mogelijk. 



</doc>
<doc id="93177" url="https://nl.wikipedia.org/wiki?curid=93177" title="Ioniserende straling">
Ioniserende straling

Ioniserende straling is straling die voldoende energetisch is om een elektron uit de buitenste schil van een atoom weg te slaan. Hierdoor krijgt het atoom in totaal een positieve lading in plaats van een neutrale lading, het atoom wordt geïoniseerd, en wordt een ion. Deze straling kan men niet zien, horen, proeven, ruiken of voelen.

De straling ontstaat voornamelijk bij radioactiviteit, dit is het spontane uiteenvallen van atoomkernen.

Ioniserende straling wordt in de volksmond vaak ‘radioactieve straling’ genoemd, maar dit is eigenlijk een verkeerde term, want ‘radioactief’ betekent letterlijk ‘actief straling uitzendend’.

Ionisatie kan op twee manieren gebeuren: direct of indirect. De directe wijze kan alleen plaatsvinden door geladen deeltjes zoals alfadeeltjes of bètadeeltjes. De indirecte wijze gebeurt in stappen. Een ongeladen deeltje of een foton (elektromagnetische straling) gaat een reactie aan met een atoom of een atoomkern. Hierbij ontstaan geladen deeltjes die op hun beurt andere atomen ioniseren.

De energie die een foton nodig heeft om een atoom te ioniseren hangt af van het soort atoom. Zo is er bijvoorbeeld voor waterstof een foton met een energie van 13,6 eV (één elektronvolt = 1,602 10 joule) nodig om het te ioniseren, dus straling van een frequentie van ongeveer 3,28 10Hz, wat overeenkomt met de frequentie van ultraviolet licht. Voor andere atomen gelden dan andere waarden.

Om een atoom te kunnen ioniseren, moeten de materiële deeltjes of fotonen van de straling een voldoende hoge energie hebben. Een grote hoeveelheid deeltjes van lage energie heeft geen effect. Voor een foton is de energie

Is de frequentie van de deeltjes nog groter, dan komt er dankzij de wet van behoud van energie energie voor in de vorm van kinetische energie (bewegingsenergie).
De hoeveelheid kinetische energie is:

Ioniserende straling bestaat in verschillende vormen. Men onderscheidt:

Andere vormen van elektromagnetische straling, met een lagere energie dan röntgenstraling of gammastraling, kunnen in sommige gevallen ook ioniserend zijn, bijvoorbeeld door de chemische werking van radicalen. Deze vormen worden niet tot de klasse van ioniserende straling gerekend. Ultraviolet of zichtbaar licht, laagfrequente elektromagnetische velden, radiogolven, etc. behoren alle tot de klasse van niet-ioniserende straling.

Het is bekend dat ioniserende straling schadelijk kan zijn voor het lichaam. De aard en ernst van de schade en de kans op optreden van de schade hangt sterk af van de mate van blootstelling. Bij een zeer hoge dosis ioniserende straling worden lichaamscellen gedood en treedt directe gezondheidsschade op. Van zowel hoge als van relatief lage dosis is bekend dat er een verhoogde kans op kanker wordt veroorzaakt. Zelfs in geval van zeer lage blootstelling aan ioniserende straling, zoals de meeste mensen in hun leven ondervinden, kan een nadelig effect op de gezondheid niet worden uitgesloten.

De straling kan kankerverwekkend zijn. Doordat deze straling andere atomen kan ioniseren, kunnen er DNA-moleculen worden beschadigd. En daardoor kunnen lichaamscellen veranderen. De beschadiging van het DNA in een enkele cel is meestal onschuldig, leidt eventueel tot de dood van de cel, maar het is mogelijk dat een cel zich ongebreideld gaat delen: kanker. De kans op dit effect neemt toe met mate van blootstelling.

Er kunnen ook effecten optreden voor een korte tijd, doordat veel lichaamscellen tegelijk worden gedood. Dit kunnen minder ernstige effecten zijn, zoals een rode huid. Dat gebeurt vaak bij kankerpatiënten die bestraald worden. Directe effecten van straling kunnen ook erg ernstig zijn en in het ergste geval zelfs dodelijk. Het effect van de straling hangt sterk af van de hoeveelheid straling en de soort straling. Kleine hoeveelheden straling hebben geen grote gevolgen, maar er is geen onschadelijke dosis vast te stellen. Aanvankelijk dacht men na de ontdekking van radium dat een kleine hoeveelheid straling positieve gezondheidseffecten kon hebben. De natuurlijke ioniserende achtergrondstraling komt uit de bodem en het heelal en hangt af van de plaats op aarde. Ieder mens is ook in geringe mate radioactief door de aanwezigheid van kalium-40 in het lichaam.

De aarde en al het leven op aarde staan steeds bloot aan straling uit de ruimte, als een gelijkmatige motregen. Geladen deeltjes van de zon en andere sterren vertonen interactie met de atmosfeer en het magnetisch veld van de aarde en veroorzaken zo een stortregen van straling, voornamelijk beta- en gammastraling. De sterkte van deze kosmische straling verschilt op verschillende plaatsen op aarde, door het hoogteverschil en de invloed van het aardmagnetisch veld.

Radioactief materiaal wordt overal in de natuur gevonden. Het komt voor in de bodem, in lucht, water en planten. De belangrijkste veroorzaker van aardse straling zijn de natuurlijk voorkomende isotopen van uranium en zijn vervalproducten, zoals thorium, radium, en radon. Kleine hoeveelheden van uranium, thorium, en hun vervalproducten worden overal gevonden. Sommige van deze materialen worden door het lichaam opgenomen via voedsel en water, terwijl materialen zoals radon kunnen worden opgenomen door inademing. De hoeveelheid van aardse bronnen verschilt met de plaats op aarde.
Gebieden met hogere concentraties uranium of thorium in de bodem hebben een hogere achtergrondstraling. Radon kan zich ophopen in kelders of kruipruimtes van huizen, en kan voor een aanzienlijke blootstelling aan straling zorgen.

Naast de kosmische en aardse straling, hebben alle mensen vanaf hun geboorte radioactieve Kalium-40, Koolstof-14, Lood-210 en andere radioactieve isotopen in hun lichaam. Hierin zijn de verschillen tussen mensen niet zo groot als de variatie in belasting door kosmische en aardse stralingsbronnen.

Natuurlijke en kunstmatige stralingsbronnen zijn voor wat betreft hun effect en natuurlijke eigenschappen hetzelfde. Boven de blootstelling aan een hoeveelheid achtergrondstraling, bepaalt in de VS de U.S. Nuclear Regulatory Commission (NRC) een limiet voor de blootstelling van individuen aan door de mens veroorzaakte straling van 1,1 mSv (110 mrem) per jaar, en beperkt de beroepsmatige blootstelling van volwassenen die werken met radioactief materiaal tot 50mSv (5 rem) per jaar.

De blootstelling van een gemiddelde persoon is ongeveer 3,6 mSv/jaar, 81% hiervan komt van natuurlijke stralingsbronnen, de overige 19% komt van door de mens gemaakte bronnen.

Verreweg de belangrijkste bron van door de mens veroorzaakte straling wordt gevormd door medische handelingen, zoals röntgenstraling, radioactieve medicijnen (zowel voor diagnostisch als therapeutisch gebruikt) en bestralingstherapieën. Enkele van de belangrijkste isotopen die in ziekenhuizen worden gebruikt zijn jodium (I), technetium (Tc), kobalt (Co), iridium (Ir) en cesium (Cs).

Daarnaast worden mensen blootgesteld aan straling van verbruiksgoederen; zoals tabak (Polonium-210), bouwmaterialen (radium en radon), brandstoffen (gas, olie, enz.), televisietoestellen, lichtgevende horloges en wijzers (tritium), röntgentoestellen op luchthavens, materiaal voor wegenbouw, elektronenbuizen, starters van fluorescentielampen, kousjes van gaslampen (thorium), enz.

In mindere mate worden mensen blootgesteld aan straling ten gevolge van de hele cyclus van de nucleaire brandstof: van mijnbouw tot verwerking van uranium, tot blootstelling aan gebruikte brandstof. Het effect van deze blootstelling is nog niet betrouwbaar gemeten.
Schattingen van de blootstelling zijn echter zeer laag, zodat voorstanders van nucleaire energie deze vergelijken met de mutatiekracht van het twee minuten per jaar dragen van een lange broek (omdat zelfs dit mutatie veroorzaakt). Tegenstanders gebruiken een lineair dosis-afhankelijk model om te bepleiten dat ook zulke activiteiten honderden kankergevallen per jaar veroorzaken, mondiaal gezien.

In een nucleaire oorlog zullen de gammastralen van de fall-out van nucleaire wapens het grootste aantal slachtoffers veroorzaken. Onmiddellijk naast het doel, in de richting van de wind, zal de straling 30.000 röntgen per uur overschrijden. 4,5 Sv (meer dan duizendmaal de achtergrondstraling) is fataal: de helft van de bevolking kan hieraan overlijden.

Beroepsmatig blootgestelde individuen worden blootgesteld overeenkomstig hun activiteiten en de bronnen waarmee ze werken. De blootstelling van deze mensen wordt zorgvuldig geregistreerd met hulp van op de kleding bevestigde instrumenten, dosimeters genoemd. Sommige isotopen van belang zijn kobalt (Co), cesium (Cs), americium (Am).

Enkele voorbeelden van bedrijvigheid waarbij beroepsmatige blootstelling voorkomt:

Men heeft de gewoonte om de biologische gevolgen van straling te beoordelen aan de hand van hun effect op cellen. Voor lage niveaus van stralingsblootstelling zijn de biologische gevolgen zo klein dat zij niet gemeten kunnen worden. Het menselijk lichaam herstelt zich van vele soorten stralings- en chemische schade. 
De biologische gevolgen van straling voor cellen zijn drieledig:

Onze kennis van het verband tussen blootstelling aan straling en de ontwikkeling van kanker bij de mens is meestal gebaseerd op bevolkingsgroepen die aan een vrij hoog niveau van ioniserende straling zijn blootgesteld (bijvoorbeeld overlevenden van de atoombommen op Hiroshima en Nagasaki, en mensen die zijn blootgesteld geweest aan bepaalde diagnostische of therapeutische medische procedures).

Soorten kanker die vrij sterk zijn geassocieerd met blootstelling aan hoge doses straling zijn onder andere leukemie en schildklierkanker. Verder ook wel borst-, blaas-, dikke darm-, lever-, long-, slokdarm-, eierstok- en maagkanker en multipel myeloom. Van sommige andere vormen van kanker wordt een dergelijk verband wel vermoed: prostaatkanker, kanker van de neus(bij)holten, farynx- en larynxcarcinoom, en kanker van de alvleesklier. In de praktijk zal echter bij maar heel weinig van de patiënten met een van de genoemde aandoeningen in West-Europa straling een rol hebben gespeeld.

De tijdsspanne tussen de stralingsblootstelling en de openbaring van de kanker wordt de latentieperiode genoemd. Deze latentieperiode is lang, vaak tientallen jaren, en zelden minder dan een paar jaar. De kankers die zich als resultaat van stralingsblootstelling kunnen ontwikkelen zijn niet te onderscheiden van kankers die spontaan of als resultaat van blootstelling aan andere chemische carcinogenen voorkomen. Het verband kan dus op statistische gronden worden vermoed maar in een individueel geval nooit worden bewezen. Verder wijst de literatuur van het Amerikaanse National Cancer Institute erop dat andere chemische en fysische factoren en de manier van leven (bijvoorbeeld roken, gebruik van alcohol, dieet) sterk bijdragen aan het optreden van veelal dezelfde ziekten.

Hoewel straling kanker kan veroorzaken bij hoge doses, bevestigen epidemiologische gegevens van volksgezondheid het voorkomen van kanker na blootstelling aan lage doses niet (minder dan ca. 0,1 Sv (10 Rem)).

De meeste studies van beroepsarbeiders die aan chronische lage niveaus van straling boven normale achtergrond worden blootgesteld hebben geen ongunstige biologische gevolgen getoond. Maar toch veronderstelt de stralingsbeschermingsgemeenschap voorzichtigheidshalve dat om het even welke hoeveelheid straling één of ander risico kan geven om kanker en erfelijk effect te veroorzaken, en dat het risico hoger is voor blootstelling aan hogere straling. Men streeft er dus naar iedere vermijdbare blootstelling zo veel mogelijk daadwerkelijk ook te vermijden.

Een lineaire drempelloze Linear no-Treshold (LNT) dosis-effectrelatie zal volgens vele deskundigen het effect van straling overschatten omdat het de bekende reparatiemechanismen van het lichaam niet in beschouwing neemt. Dit model beschrijft het verband tussen de dosis van de straling en het voorkomen van kanker. Dit lineaire dosis-gevolg model stelt voor dat om het even welke toename van de dosis, hoe klein dan ook, resulteert in een verhoging van het risico op kanker. De LNT-hypothese is goedgekeurd door het Amerikaanse NRC als conservatief (in de zin van aan de veilige kant blijvend) model voor het schatten van het risico van de straling.

Een hoge dosis straling kan cellen direct doden, terwijl een lage dosis de genetische code (DNA) van bestraalde cellen kan beschadigen of veranderen.
Een hoge dosis kan zoveel cellen doden dat de weefsels en de organen onmiddellijk beschadigd zijn. Dit kan resulteren in een snelle reactie van het hele lichaam, ook wel het acute stralingssyndroom genoemd. Hoe hoger de dosis van de straling, hoe sneller de gevolgen van straling verschijnen, en hoe hoger de kans op een dodelijke afloop.

Dit syndroom werd waargenomen bij vele atoombomoverlevenden in 1945 en bij reddingswerkers die aan de kerncentrale van Tsjernobyl werkten na het ongeval in 1986. Ongeveer 134 installatiearbeiders en brandweermannen die de brand bestreden bij de Tsjernobyl-installatie ontvingen hoge doses straling (7 tot 13,4 Sv of 700 tot 1340 Rem) en ontwikkelden acute stralingsziekte. Hiervan stierven er 28.

Alhoewel de blootstelling aan ioniserende straling een risico meebrengt, is het onmogelijk blootstelling volledig te vermijden. Straling is altijd aanwezig geweest in het milieu en in onze organismen. Wij kunnen echter onnodige blootstelling wel vermijden.

Hoewel de mens ioniserende straling niet kan voelen, is er een scala van eenvoudige en gevoelige instrumenten, geschikt om minieme hoeveelheden straling uit natuurlijke en kunstmatige bronnen te ontdekken.

De dosimeters lijken op pennen of badges, en kunnen bijvoorbeeld aan iemands kleding worden bevestigd. Ze meten een cumulatieve dosis die over een periode van tijd wordt geabsorbeerd. Zij moeten periodiek vernieuwd worden, en de resultaten moeten geregistreerd worden. Voor (Nederlandse) luchtvarenden wordt vindt registratie plaats middels het achteraf correleren van de vluchtgegevens van individuele bemanningsleden met schattingen van dosisgegevens op basis van wereldwijde metingen.

Geigertellers en scintillatietellers meten onmiddellijk de dosis van ioniserende straling.

Er zijn vier manieren waarop bescherming tegen straling plaats kan vinden:



</doc>
<doc id="93203" url="https://nl.wikipedia.org/wiki?curid=93203" title="Plots- en laatdoofheid">
Plots- en laatdoofheid

Plots- en laatdoofheid zijn twee vormen van doofheid die optreden bij mensen die voordien horend waren. Ze worden samen ook wel aangeduid onder de noemer postlinguale doofheid.

Onder plotsdoofheid verstaat men in relatief korte tijd doof worden. Als iemand na een periode van toenemende slechthorendheid geleidelijk doof is geworden, dan wordt gesproken van laatdoofheid. Plots- en laatdoofheid zijn echter niet hetzelfde als ouderdomsslechthorendheid. Plotseling of meer geleidelijk doof worden kan in principe iedereen overkomen, op elke leeftijd.

Plotsdoofheid kan het gevolg zijn van ziekte (bijvoorbeeld hersenvliesontsteking of een brughoektumor), een virusinfectie, medicijnvergiftiging (bepaalde antibiotica), de ziekte van Lyme, een verkeersongeval, een val van een trap of lawaai. Het kan ook optreden tijdens of na duiken of perslucht duiken. Maar vaak is de oorzaak van de plotsdoofheid onbekend. Plotseling of in relatief korte tijd het complete gehoor verliezen is een traumatische ervaring. Veel plotsdoven kampen daarom behalve met praktische problemen (compleet opnieuw moeten leren communiceren) ook met psychische problemen. Zelfs kunnen ze ook in een sociaal isolement raken.

Bij laatdoofheid kan erfelijkheid (progressieve slechthorendheid) een rol spelen.

Plots- of laatdoofheid kan ook het gevolg zijn van een tumor (b.v. een brughoektumor op de gehoorzenuw als gevolg van NF2).

Een derde oorzaak van laatdoofheid kan zijn een langdurige blootstelling aan te harde geluiden (zoals b.v. discomuziek of een pneumatische boor) zonder adequate gehoorbescherming. Dit noemt men ook wel lawaaidoofheid.

Gehoorschade ontstaat al bij geluidsniveaus boven de 80 dB(A), en is pas lange tijd na de blootstelling merkbaar. Bij geluidsniveaus boven de 100 dB(A) kan zelfs acute gehoorschade ontstaan.




</doc>
<doc id="93204" url="https://nl.wikipedia.org/wiki?curid=93204" title="Hermanus Angelkot (1688-1727)">
Hermanus Angelkot (1688-1727)

Hermanus Angelkot jr. (Amsterdam, 6 februari 1688, 1727) was een Amsterdamse apotheker die gedichten en toneelstukken schreef. 


De familie Angelkot woonde op de hoek van de Herengracht en de Vijzelstraat, volgens sommigen net buiten de Gouden Bocht. 




</doc>
<doc id="93240" url="https://nl.wikipedia.org/wiki?curid=93240" title="Hospitaal">
Hospitaal

Een hospitaal of gasthuis is oorspronkelijk een plaats waar vreemdelingen en pelgrims in kloosters konden overnachten en verblijven. Later werden er ook zieken opgenomen. In België is de term synoniem voor algemeen ziekenhuis.

Gewone ziekenhuizen werden in Nederland vroeger ook vaak hospitaal genoemd, zoals het Sint Bonifatius Hospitaal in Leeuwarden. De term is hier nog steeds gebruikelijk voor een militair ziekenhuis, al dan niet te velde.

Bij oorlogen en rampen gebruikt men soms hospitaalschepen voor de verpleging en het vervoer van grote hoeveelheden gewonden. Tot 1988 was op de Noordzee een hospitaalkerkschip in gebruik ten behoeve van de bemanningsleden op de schepen van de visserij.


</doc>
<doc id="93244" url="https://nl.wikipedia.org/wiki?curid=93244" title="Georges Cuvier">
Georges Cuvier

Georges Léopold Chrétien Frédéric Dagobert Cuvier (Montbéliard, 23 augustus 1769 – Parijs, 13 mei 1832), was een Franse natuuronderzoeker die veel betekende als grondlegger van de vakken geologie, anatomie, zoölogie en paleontologie. In 1819 werd hij wegens zijn verdiensten in de adelstand verheven.

Hij werd geboren in Mömpelgard in Württemberg - tegenwoordig Montbéliard in Frankrijk - in een protestantse familie. Volgens sommige bronnen zou zijn eigenlijke naam Johann Leopold Nicolaus Friedrich Kuefer zijn, maar die naam staat niet in de geboorteakte van zijn geboorteplaats Mongtbéliard. Hij zou zijn hele leven lutheraan blijven. Tot voor kort werd hij door Duitse bronnen typisch als een Duits wetenschapper omschreven, waarbij zijn struise rossige uiterlijk niet onvermeld bleef (dat door Franse historici steevast aan een ziekte werd geweten). Na een vierjarige studie in Stuttgart werd hij in 1795 benoemd tot assistent-hoogleraar in de anatomie bij het befaamde Muséum national d'histoire naturelle te Parijs. In 1796 werd hij lid van het Institut National, in 1799 hoogleraar in de natuurlijke historie aan het "Collège de France", in 1802 hoogleraar bij de Jardin des Plantes en in 1818 lid van de Académie française. Hij stierf plots aan de cholera tijdens de beruchte grote epidemie, niet lang nadat hij benoemd was in de Chambre des Paires, toen de Franse Eerste Kamer. Tijdens zijn leven had hij een uitstekende verstandhouding met zowel Napoleon Bonaparte, Lodewijk XVIII en Lodewijk Filips: in 1814 werd hij benoemd tot staatsraad en in 1818 weigerde hij het ministerschap van binnenlandse zaken; vlak voor zijn dood stond hij op het punt dit alsnog te aanvaarden. Hij is een van de 72 Fransen wier namen op de Eiffeltoren gegrift staan.

Cuvier is vooral beroemd geworden wegens zijn catastrofisme dat in tegenstelling stond tot het Britse uniformitarianisme hetgeen in zijn tijd steeds meer opgeld deed met de stelling dat de aardse geologische processen in het verleden verklaard kon worden door dezelfde krachten als welke wij normaal waarnemen. Volgens Cuvier getuigden de aardlagen juist van een catastrofale vorming: er is een opeenvolging van verschillende prehistorische "werelden", ieder met zijn eigen flora en fauna - een scheppende goddelijke macht vult de aarde steeds weer opnieuw nadat die geheel of per continent door een catastrofe ontvolkt is. Deze theorie verklaarde de plotse opeenvolging van aardlagen en de discontinuïteit van de biota (levensgemeenschappen) en stond de gedachte aan een biologische ontwikkeling toe zonder de idee van de onveranderlijkheid van de soorten te verlaten. Van een echte evolutie zou dus geen sprake zijn. Cuvier was daarmee de tegenstander van de evolutionist Jean-Baptiste de Lamarck.

Binnen de paleontologische taxonomie is Cuvier vooral bekend geworden als de grondlegger van de vergelijkende methode in de anatomie, waarbij hij de reputatie verwierf dat hij door slechts een enkel bot van een dier te kennen daarvan de systematische plaatsing kon bepalen. Diezelfde reputatie zorgde ervoor dat Cuvier te hulp werd geroepen bij paleontologische twistpunten om er zijn gezaghebbende en beslissende woord over te spreken. Dat gebeurde in het geval van "Mosasaurus", "Pterodactylus", ""Homo diluvii testis"" en "Iguanodon". De eerste twee werden door hem correct als reptielen gedetermineerd, de derde (met behulp van het holotype fossiel in het "Teylers Museum" in Haarlem) correct als een amfibie, en de laatste aanzienlijk minder correct als een neushoorn - maar hij moest zijn oordeel toen ook op slechts één enkele tand baseren. Een bekende legende verhaalt hoe een van zijn studenten zich achter een bokkenschedel verborg en hem 's nachts wakker maakte met de woorden: "Ik ben de duivel en ik ga je verslinden!" waarop Cuvier antwoordde: "Dat waag ik te betwijfelen, want aan je hoorns zie ik al dat je tot de planteneters behoort".

Zijn belangrijkste werk is "Règne Animal distribué d'après son Organisation pour servir de base à l'Histoire Naturelle des Animaux et d'Introduction à l'Anatomie Comparée": een systematische behandeling van heel het toen bekende dierenrijk, uit 1817. Cuvier verzorgde zelf een groot deel van de illustraties, hij was tevens een niet onverdienstelijk tekenaar.


</doc>
<doc id="93274" url="https://nl.wikipedia.org/wiki?curid=93274" title="Neurofibromatose">
Neurofibromatose

Neurofibromatose, of kortweg NF, is de verzamelnaam van een aantal autosomaal dominante (niet-geslachtschromosoomgebonden) erfelijke aandoeningen, die vooral huid- en zenuwweefsels aantast. Het betreft Neurofibromatose type 1, Neurofibromatose type 2 en Schwannomatose.

Als er veel café-au-lait-vlekken zijn (6 of meer, en groter dan 0.5 cm doorsnede) dan kan het zijn dat er sprake is van een syndroom zoals neurofibromatose (de ziekte van von Recklinghausen). Patiënten met neurofibromatose hebben vaak café-au-lait-vlekken. Bij circa 95% zijn die aanwezig, en bij circa 80% verschijnen ze al in het eerste levensjaar. Neurofibromatose komt voor bij circa 1 op de 3000 tot 4000 mensen (0.03%). Het hebben van 6 of meer café au lait vlekken is niet voldoende om de diagnose neurofibromatose te stellen. Daarvoor moeten er ook nog andere kenmerken aanwezig zijn zoals bijvoorbeeld sproeten in de oksels of liezen (axillary freckling genoemd), of vlekjes in de ogen op de iris (Lisch noduli genoemd).

NF1, NF2 en Schwannomatose zijn drie verschillende aandoeningen. De overeenkomst is dat ze alle drie te maken met de vorming van tumoren langs de zenuwschede. Hierdoor zijn deze aandoeningen in het verleden in één groep geplaatst. 


</doc>
<doc id="93452" url="https://nl.wikipedia.org/wiki?curid=93452" title="Bloed-hersenbarrière">
Bloed-hersenbarrière

De bloed-hersenbarrière scheidt de bloedsomloop af van het buiten de cellen gelegen extracellulair vocht van de hersenen. De bloed-hersenbarrière strekt zich langs alle haarvaten van het centrale zenuwstelsel uit en bestaat uit "tight junctions" (verbindingen tussen de celmembranen van naast elkaar gelegen cellen), die de haarvaten omgeven en die elders in de bloedsomloop niet gevonden worden. Endotheelcellen beletten op deze wijze het doordringen in de hersenvloeistof van microscopisch kleine partikels (zoals bacteriën) en van grote in water oplosbare moleculen. Ze laten echter vetoplosbare kleine moleculen (zoals de ademhalingsgassen zuurstof en koolzuur) en hormonen zonder meer door (diffusie). De cellen van de barrière hebben actieve transportmechanismen voor stofwisselingsproducten zoals glucose. (Onder een actief transportmechanisme verstaan we de mogelijkheid van bepaalde cellen om een molecuul tegen een gradiënt in te verplaatsen. Er wordt als het ware tegen de stroom ingepompt; dit kost energie, in tegenstelling tot diffusie.) De barrière bestaat verder nog uit een extra dikke basale membraan en uit de eindvoetjes van astrocyten.

Paul Ehrlich bestudeerde als microbioloog kleuringstechnieken (waarmee bacteriën zichtbaar kunnen worden gemaakt onder de microscoop). Hij ontdekte dat met aniline vrijwel alle weefsels van sommige proefdieren gekleurd konden worden, maar niet de hersenen.
In 1913 injecteerde een van Ehrlichs studenten, Edwin Goldmann, aniline rechtstreeks in het hersenvocht van de proefdieren. Nu bleken de hersenen als enige gekleurd te worden. Er was dus een soort barrière tussen het bloed en het hersenvocht. Men nam aan dat de bloedvaten zelf als barrière fungeerden, omdat men geen membraan of iets dergelijks kon vinden. De conclusie dat er een soort barrière was tussen bloedvaten en hersenen werd in 1921 geopperd door Lina Stern.
Pas met de komst van de elektronenmicroscopie rond 1965 werd de membraan waargenomen en daarmee was het bewijs voor zijn bestaan geleverd.

De "barrière" ontstaat doordat de " 'tight junctions' " tussen de endotheelcellen van de haarvaten in het centrale zenuwstelsel stoffen selectief doorlaten. Op het grensvlak tussen bloed en hersenen zijn de endotheelcellen nauw aan elkaar verbonden door deze ‘tight junctions’ die zelf weer uit kleine onderdelen bestaan, vaak biochemische dimeren, proteïnen die van de ene kant van het celmembraan naar de andere aanwezig zijn, zoals occludine, claudinen, junctional adhesion molecule (JAM) of ESAM. Elk van deze proteïnen die de membraan oversteekt, zit stevig aan de endotheelcellen vast door een ander proteïnecomplex, waartoe zo-1 en daaraan geassocieerde proteïnen behoren.

De bloed-hersenbarrière bestaat uit cellen met een grote dichtheid die stoffen uit de bloedstroom veel meer tegenhouden dan de endotheelcellen van haarvaten op andere plekken in het lichaam. Uitlopers van de astrocyten (voetjes genoemd of "glia limitans") omringen de endotheelcelen van de Bloed-hersenbarrière en ondersteunen ze chemisch.

Naast de bloed-hersenbarrière is er ook de bloed-liquorbarrière. Liquor is het vocht dat hersenen en ruggenmerg omspoelt. De scheiding van bloed en liquor is een taak van de plexus chorioides. Beide barrières regelen de homeostase van de hersenen.

Een aantal hersengebieden, vooral de gebieden rondom de vochtkamers gelegen delen, liggen (vanuit het bloed gezien) niet achter de barrière. Voorbeelden hiervan zijn het dak van de 3e en de 4e ventrikel, de haarvaten in de pijnappelklier (epifyse). De epifyse produceert het hormoon melatonine, dat direct aan het bloed wordt afgegeven. Melatonine passeert de bloed-hersen-barrière gemakkelijk.

Oorspronkelijk (rond 1920) leek onderzoek er op te wijzen dat de bloed-hersenbarrière bij zuigelingen nog onrijp was. Dit werd veroorzaakt doordat bij experimenten een te hoge osmotische druk was toegepast, waardoor een deel van de haarvaten beschadigd was geraakt. Wanneer men minder volume gebruikt, blijken de embryonale haarvaten wel degelijk ondoordringbaar voor de gebruikte markers. Het natuurlijke albumine, toproteïne en transferrine zijn, hoewel ze bij de pasgeborene verhoogd aanwezig zijn in het bloed, in de hersenen niet aan te tonen. De effluxtransporteur Glycoproteïne–P komt ook in embryonaal endotheel al voor.

Uit experimenten waarin de opname van zowel vetoplosbare stoffen als noodzakelijke stoffen voor de stofwisseling werd gemeten bij verdoofde pasgeboren konijnen bleek dat de bloed-hersenbarrière zich net gedroeg als bij volwassen dieren.
Het blijkt dus niet waar dat de bloed-hersenbarrière bij jonge dieren nog niet rijp is.

De bloed-hersenbarrière is zeer effectief in het beschermen van de hersenen tegen infecties met bacteriën. Daarom komen infecties van de hersenen niet vaak voor. Aangezien antistoffen en antibiotica vaak te groot zijn om de barrière te doordringen, is een infectie die optreedt meestal ernstig en moeilijk te behandelen. Door een ontsteking wordt de bloed-hersenbarrière gelukkig meestal meer doorlaatbaar, waardoor sommige antibiotica toch komen waar ze nodig zijn. Virussen gaan meestal door de bloed-hersenbarrière door zich te hechten aan circulerende immuuncellen.

Spirocheten zoals de verwekkers van Lyme’s disease "(Borrelia burgdorferi)" en Syfilis ("Treponema pallidum") blijken echter een opening door de wanden van haarvaten te kunnen maken en doorbreken op deze manier de bloed-hersenbarrière.

De bloed-hersenbarrière beschermt ook tegen vergiften die bestaan uit moleculen die te groot zijn om de bloed-hersenbarrière te passeren. Dit was erg belangrijk in primitieve tijden en in de Middeleeuwen toen mensen dikwijls bedorven voedsel tot zich namen. Neurotoxinen zoals botulinetoxine in het voedsel kunnen de perifere zenuwen aantasten, maar de bloed-hersenbarrière zorgt ervoor dat ze het centrale zenuwstelsel niet bereiken, wat veel ernstiger gevolgen zou hebben.

Behandeling van hersenziekten wordt bemoeilijkt, doordat het lastig is medicijnen te krijgen waar ze nodig zijn. De barrière houdt namelijk naast schadelijke, ook belangrijke stoffen tegen die een diagnose zouden kunnen doen stellen, of als behandeling zouden kunnen dienen.
Medicijnen kunnen door de voordeur proberen binnen te komen, of achterom. ‘’Door de voordeur" houdt in, dat de barrière doorlaatbaar wordt gemaakt door osmose, op biochemische wijze, of zelfs door blootstelling aan hoog-energetisch ultrageluid. Andere toegepaste middelen maken gebruik van de endogene transportsystemen, zoals de “carrier”systemen voor glucose en de aminozuren, de transcystose, vervoer door de cel, via een receptor, zoals voor insuline en transferrine en het blokkeren van actieve naar buiten pompende transporteurs zoals p-glycoproteïne.

Om medicijnen achter de bloed-hersenbarrière te krijgen kan men denken aan toediening via een hersenimplantaat of een ruggenprik, of via langzaam druppelen rechtstreeks in de hersenen. Men gebruikt daar mannitol voor. Niet zo lang geleden hebben geleerden geprobeerd om liposomen te maken die ze konden laden met nanodeeltjes.

Medicijnen afleveren door de bloed–hersenenbarrière is een veelbelovende toepassing van de nanotechnologie in de neurowetenschappen. Nanopartikels kunnen potentieel geprogrammeerd worden verschillende taken in de beoogde volgorde uit te voeren, een belangrijke eigenschap voor medicatie. Op dit gebied wordt er veel onderzoek gedaan naar de mogelijkheden om nanopartikels medicijnen tegen kanker af te laten leveren in het centrale zenuwstelsel. Bijvoorbeeld werd radio-actief polyethyleenglycol met een coating van hexadecylcyanoacrylaat gericht afgestuurd op een gliosarcoom van een rat en bleek zich daar ook te verzamelen. Deze methode is echter nog niet geschikt voor onderzoek bij patiënten, omdat de nano-bolletjes zich ook ophoopten in het gezonde weefsel om de tumor heen.
Zowel de endotheelcellen van de haarvaten als de daarmee samenhangende pericyten, zijn dikwijls afwijkend in een tumor; de bloed-hersenbarrière is dikwijls niet intact. Vaak is er ook geen volledige basale membraan. Er kunnen nog andere factoren zijn zoals de astrocyten die eraan bijdragen dat hersentumoren zo moeilijk te behandelen zijn.
Bij de ziekte van Parkinson is er een dopamine tekort in de hersenen, maar dopamine passeert de bloed-hersenbarrière niet. De patiënten krijgen daarom een precursor, een voorloper, levodopa, met de stof benserazide of carbidopa ("een perifere decarboxylaseremmer") die de afbraak buiten de hersenen blokkeren. Dit vergroot het effect en vermindert tegelijk bijwerkingen.

Veel drugs zoals cocaïne, heroïne en ook mildere zoals cafeïne en alcohol, zijn in staat de bloed-hersenbarrière te passeren, waardoor de gebruiker al snel na inname van een dergelijke stof de gevolgen merkt. Dit kan doordat de werkzame stoffen ervan veelal zo klein zijn dat ze wel door de nauw aaneengesloten cellen kunnen bewegen.

Meningitis (hersenvliesontsteking) is een ontsteking van de vliezen die om de hersenen en het ruggenmerg heen liggen, de meninges. Meningitis wordt meestal veroorzaakt door ziektekiemen, zoals "Streptococcus pneumoniae" en "Haemophilus influenzae". Wanneer de meninges ontstoken raken, kan de bloed-hersenbarrière beschadigd worden. Deze beschadiging kan de doorlaatbaarheid vergroten voor allerlei substanties, zowel gifstoffen van de bacteriën als van de antibiotica. Antibiotica die worden ingezet bij meningitis kunnen de ontstekingsreactie in de hersenen verhevigen, doordat er giftige neurotoxines van de celwand van de bacteriën vrijkomen. Daarom geeft men voor de behandeling meestal de voorkeur aan cefalosporinen van de derde of vierde generatie.

Epilepsie is een veelvoorkomende neurologische ziekte die gekenmerkt wordt door aanvallen, insulten. Onderzoek lijkt er op te wijzen dat een insult kan worden uitgelokt door een tekortschieten van de bloed-hersenbarrière. Er is onderzoek dat de interactie tussen een veelvoorkomend bloedeiwit albumine en astrocyten erbij betrekt. Deze bevindingen wijzen er op dat de acute aanvallen een voorspelbaar gevolg zijn van een beschadiging van de bloed-hersenbarrière. Bovendien is een stoornis van de moleculen en transporters aan de bloed-hersenbarrière een belangrijke oorzaak van een verminderde reactie op medicatie..

Multiple sclerose (MS) wordt beschouwd als een auto-immuunziekte en een neuro-degeneratieve ziekte waarbij het immuunsysteem de myeline aantast van de neuronen van het centraal zenuwstelsel. Daardoor verliezen de zenuwuitlopers (axonen) de bescherming en elektrische isolatie die de myeline moet bieden. Bij gezonde mensen is het centrale zenuwstelsel niet te bereiken voor de meeste schadelijke cellen, omdat de bloed-hersenbarrière ondoordringbaar voor ze is. Maar met MRI is aangetoond dat tijdens een aanval van MS de bloed-hersenbarrière niet goed functioneert, waardoor een bepaald soort leukocyten, namelijk T-lymfocyten, de bloed-hersenbarrière passeert en de myelineschede kan aantasten.
Er is wel geopperd dat MS niet zozeer een ziekte van het immuunsysteem, als een ziekte van de bloed-hersenbarrière is. Onderzoek liet zien dat de verzwakking van de bloed-hersenbarrière het gevolg is van een verstoring van de endotheelcellen aan de binnenkant van de haarvaten, waar glycoproteïne P niet goed functioneert.
Er vindt veel onderzoek plaats naar behandelmethoden van de aantasting van de bloed-hersenbarrière. Men neemt aan dat oxidatieve stress een grote rol speelt in de afbraak ervan.
Anti-oxydanten, zoals alfa-liponzuur zijn misschien in staat een verzwakkende bloed-hersenbarrière te beschermen.

Neuromyelitis optica, ook bekend als de ziekte van Devic, lijkt sterk op multiple sclerose en wordt daar vaak mee verward.
Een van de verschillen met MS is, dat de auto-immuunreactie tegen een ander doel is gericht. Patiënten met neuromyelitis optica maken antistoffen tegen het eiwit aquaporiën 4, dat deel uitmaakt van de eindvoetjes van de astrocyten die de bloed-hersenbarrière mede vormen.

Bij de Afrikaanse ziekte trypanosomiasis, worden in het late stadium (slaapziekte) de veroorzakende protozoën in de hersenen aangetroffen. Het is niet bekend hoe zij daar komen, men vermoedt via de bloed-liquorbarrière.

"De Vivo-ziekte" (ook: GLUT-1-deficiëntiesyndroom) is een zeldzaam ziektebeeld dat ontstaat doordat glucose niet effectief over de bloed-hersenbarrière kan passeren, waardoor een verstandelijke beperking en andere neurologische problemen kunnen ontstaan. Erfelijke afwijkingen van de glucose-transporter type 1 (GLUT 1) lijken de primaire afwijking te zijn bij deze ziekte.

Men neemt aan dat een latent aids-virus de eerste 14 dagen na de besmetting de bloed-hersenbarrière kan passeren binnen monocyten in de bloedstroom, ongeveer net zoals het paard van Troje.
Eenmaal binnen, worden deze monocyten geactiveerd en veranderen ze in macrofagen. De macrofaag verspreidt de virionen in het bloed, in de buurt van haarvaten. Hierdoor wordt er alarm geslagen voor het binnendringen van de virussen en komt er een aantal intracellulaire signalen tot stand met een kettingreactie die een ontsteking veroorzaakt en de bloed-hersenbarrière niet intact laat. Deze episodes worden AIDS-dementie genoemd.

Zowel bij de ziekte van Parkinson als bij de ziekte van Alzheimer is een minder effectieve bloed-hersenbarrière waargenomen. Verder onderzoek zal duidelijk moeten maken of dit oorzaak, gevolg of beide van de ziekte is.


</doc>
<doc id="93488" url="https://nl.wikipedia.org/wiki?curid=93488" title="Bacchanalia">
Bacchanalia

De Bacchanalia, ook wel de Bacchische mysteriën of orgiën genoemd, waren volgens de Romeinen alle orgastische feesten georganiseerd vanuit de cultus van Dionysos. De "Bacchanalia" vonden plaats in het heilig woud van Stimulae, nabij Rome, gelegen aan de voet van de Aventijn, niet ver van de Tiber en ook nabij Ostia aan de monding van de rivier. Men heeft het echter ook over "in luco simulae" (zie Livius, XXXIX 12.), en ook "ab luco Semeles" wordt gezegd (zie "CIL" VI 9897.).

In de 5e eeuw v.Chr. zijn er voor het eerst sporen terug te vinden van de "Bacchanalia". Het gaat om een inscriptie te Cumae die zegt dat niet-ingewijden op een bepaalde plaats niet mogen worden begraven.

Volgens Titus Livius verspreidden de Bacchanalia zich vanuit Zuid-Italië, over Etrurië en uiteindelijk naar Rome. Zo vertelt hij dat een 'obscure Griek' als eerste de initiatie naar Etrurië bracht, waar de feesten zich snel verspreidden en ze spoedig een voorwendsel voor orgiën en een school voor immoraliteit werden. De Etrusken associeerden deze feesten met hun banketten, waarop ze verzot waren en die ze vaak afbeeldden op hun graven. Zo is er een sarcofaag bij Clusium teruggevonden waarop een banket afgebeeld staat, met afbeeldingen van zowel mensen als saters. Ook een sarcofaag in Napels toont hoe ver het Dionysische symbolisme gevorderd was in Midden-Italië bij een generatie die geloofde in reïncarnatie. Het lijkt er ook op dat de Etrusken van de symbolen daden maakten, dit vaak in verband met de mythen rond Dionysos (vb. De mythe van Prosymnos). Zo te zien zijn dezelfde gebruiken ook naar Rome gegaan.

Oorspronkelijk duurden de "Bacchanalia" slechts 3 dagen per jaar, en werden enkel vrouwen toegelaten. Onder de hogepriesteres Annia (ook wel Minia) Paculla, waarvan gezegd wordt dat zij de eerste was in Rome, werden de gewoonten echter veranderd naar Etruskisch model. Vanaf nu werden ook mannen toegelaten, beginnende met Paculla's zonen. Ook was men gebonden aan een eed van geheimhouding om de viering bij te wonen, die nu vijf maal per maand plaatsvond, altijd 's nachts. Onder de leiding van Annia Paculla vertwintigvoudigde het aantal volgelingen, zodat op het moment van de vervolgingen (cfr. infra) zo'n 7000 mensen in Rome werden gevonden. de groeiende populariteit wordt deels verklaard door het feit dat de Bacchanalia een van de enige, of zelfs de enige mysteriecultus was waar zowel mannen als vrouwen toegelaten werden na Paculla en omdat het, in tegenstelling tot bijvoorbeeld de Mysteriën van Eleusis zeer weinig elitair was. De seksuele losbandigheid die hieruit voortvloeide was een van de belangrijkste redenen waarom die verboden werd door de Romeinse staat.

In het algemeen werden de Dionysische festivals gekenmerkt door dronkenschap en luidruchtige muziek, waarbij het de gewoonte was houten maskers te dragen of de gezichten te bedekken met bladeren, het lichaam te kleuren met een grote variëteit aan rode en groene tinten en het bekken te bedekken met schapen- en geitenvachten. Ook de Bacchanalia werden gekenmerkt door dronkenschap en uitbundige feesten. Er wordt echter gezegd dat men zich in die dronken toestand ook vergreep aan de ergste zonden, waaronder meineed, seksschandalen, vervalsing of moord, vooral na de veranderingen die Annia Paculla had doorgevoerd.

In de publieke opinie waren de bacchanalen schuldig aan de ergste misdaden, en daarom volgden uiteindelijk repercussies. In 186 v.Chr. werden de consuls Spurius Postumius Albinus en Quintus Marcius Phillipus, ingelicht en op hun beurt lichtten zij de senaat in. De senaat gaf de consuls volmachten om deze vieringen in Italië en Rome tegen te gaan. Er werd een onderzoek ingesteld door de consuls, waarbij men de Bacchanten niet alleen kon verbinden aan vele gewone misdaden, zoals moorden en vervalsingen, maar men ontdekte ook een complot tegen de staat. Dit complot werd geleid door Marcus en Lucius Catinius, Lucius Opiternius en Minius Cerrinius. In deze periode werden ook alle heiligdommen vernietigd, behalve de antieke. Andere redenen waarom men aanvankelijk argwanend naar de Bacchanalia keek, en later ze ook ging verbieden, was het feit dat de toelating van zowel mannen en vrouwen voor, wat men in de teksten, "stuprum" zorgde. Stuprum betekent verkrachting of misdaden tegen de zeden, dat dit gebeurde stond haaks op de politiek die Keizer Augustus wilde voeren, namelijk het herinvoeren van de goede zeden van het Romeinse volk. Daarnaast waren Romeinen altijd ietwat argwanend tegenover clandestiene samenscholingen (een van de redenen waarom ze ook zo hard tegen Christenen optraden) en omdat de nieuwe, mannelijke ingewijden, een eed moesten zweren die haaks stond op de eed die ze voor de senaat moesten zweren bij het in ontvangst nemen van de Toga (kleding) virilis.

Om de eventuele herstelling van de Bacchische orgiën tegen te gaan, werd het "senatusconsultum de Bacchanalibus" uitgevaardigd, waarvan de tekst in de 17e eeuw is teruggevonden op een bronzen tablet in het Zuid-Italiaanse Bari, dat stelt dat vanaf dan geen Bacchanalia of enige Dionysische mysteriën meer georganiseerd mogen worden in Rome of Italië (en ook in Magna Graecia), met uitzondering van de officiële (mits een antieke datum voor zo'n feest gegeven kon worden). Indien iemand toch zo'n feest wilde organiseren, kon die daarover de "praetor urbanus" aanspreken, die het verzoek zou doorgeven aan de senaat. Indien de senaat (bij een minimum van 100 aanwezigen) het goedkeurde, kon men de viering houden met niet meer dan vijf mensen (2 mannen en 3 vrouwen), zolang men geen gemeenschappelijk fonds had, noch een priester. De mogelijkheid bestaat dat deze vervolgingen verband houden met de regulatie van soortgelijke feesten in het Egypte onder Ptolemaeus IV, in de 3e eeuw v.Chr.

De straffen op het overtreden van deze wetten, of deel uitmaken van een bacchische groep varieerden naar de mate van schuld. Bij mannen dreigde gevangenisstraf of zelfs doodstraf (tot 7000 veroordeelden volgens Livius). Indien vrouwen schuldig bevonden werden, werden zij uitgeleverd aan hun echtgenoot.

Op deze manier werd deze religieuze bezigheid onderdrukt, maar niet overal volgde men zo nauwgezet de nieuwe wetten. In Apulië waren er in 181 v.Chr. nog hevige vervolgingen, net als rond Tarente in 184 v.Chr. (daar was er zelfs sprake van een opstand na het verbod op de Bacchische mysteriën). In Pompeï en Sentinum zijn ook Dionysische heiligdommen teruggevonden.

Vooral in de Balkan bleef dit feest populair, maar ook in Zuid-Italië overleefde het feest. Daarnaast is er een meer onschuldige feestdag ontstaan voor Bacchus, namelijk de "Liberalia". "Liber Pater" was immers de Romeinse god van de wijn, vruchtbaarheid en de natuur, en werd al snel kenmerken van Bacchus toegekend. Deze werd op 17 maart gevierd in Rome, waarbij Priesters en Priesteressen honing, wijn, cake en andere zoetigheid door de stad droegen, samen met een klein altaar met daarop een "foculus" (een soort vuurpot) waarin van tijd tot tijd een offer gebracht werd. Op dezelfde dag kregen 17-jarigen ook hun "toga virilis".

Ook in de 1e eeuw n. Chr. was er een heropleving van deze cultus. Immers stammen uit die tijd veel sarcofagen met daarop afbeeldingen van de "Bacchanalia" en ook de schilderijen op de muren van de Villa van de Mysteriën te Pompeii. Hier is vooral een dominante Oosters-Griekse invloed merkbaar.

Het extatische karakter van de oorspronkelijke Bacchanalia zou echter steeds tot de verbeelding blijven spreken van kunstenaars, waardoor het, als inspiratiebron, een invloed op de Romeinse literatuur en beeldende kunsten uitoefende (vb. Vergilius, de hierboven vermelde schilderijen, ...).

Van de Bacchanalia is het hedendaagse woord "bacchanaal" afgeleid, dat alle soorten drinkgelagen kan aanduiden.

De Amerikaanse schrijfster Donna Tartt schreef ook een boek genaamd "The Secret History" oftewel "de verborgen geschiedenis" over studenten die de Bacchanalia willen nadoen.




</doc>
<doc id="93607" url="https://nl.wikipedia.org/wiki?curid=93607" title="Willem Einthoven">
Willem Einthoven

Willem Einthoven (Semarang, 21 mei 1860 – Leiden, 28 september 1927) was een Nederlandse arts die bekend werd als uitvinder van de snaargalvanometer, waarmee hij praktisch bruikbare elektrocardiogrammen (ECG) kon vervaardigen. Hij ontwikkelde ook terminologie voor het interpreteren ervan. In 1924 werd hij hiervoor onderscheiden met de Nobelprijs voor de Fysiologie of Geneeskunde.

Willem Einthoven werd geboren in Nederlands-Indië als zoon van de arts Jacob Einthoven en Louise Maria Mathilde Caroline de Vogel. Nadat Willems vader in 1870 overleed, verliet vier jaar later zijn moeder met haar zes kinderen Nederlands-Indië en vestigde zich in Utrecht. In 1878 voltooide Willem hier zijn schoolopleiding met een einddiploma HBS. Op 16 oktober 1878 schreef hij zich in Utrecht in als student geneeskunde. Tijdens zijn studie ontwikkelde hij een sterke interesse voor de natuurkunde en de oogheelkunde, zijn leermeesters waren fysicus C.H.D. Buys Ballot, fysiologen W. Koster en F.C. Donders en de oogarts H. Snellen. In 1880 was hij als student medeoprichter van de Utrechtsche Studenten Roeivereeniging "Triton".

Op 4 juli 1885 promoveerde Willem cum laude op zijn proefschrift over "Stereoscopie door kleurverschil", waarna hij op 9 januari 1886 te Amsterdam tot arts werd bevorderd. Nog geen jaar later werd hij benoemd tot hoogleraar in de fysiologie en histologie aan de Rijksuniversiteit Leiden. In datzelfde jaar trad hij op 29 april in het huwelijk met zijn nicht Frédérique Jeanne Louise de Vogel. Uit dit huwelijk werden een zoon en drie dochters geboren.

Voor Einthovens tijd was het reeds bekend dat de hartslag gepaard ging met kleine elektrische stromen, maar instrumenten uit die tijd konden dit fenomeen niet nauwkeurig genoeg meten zonder de elektroden direct op het hart te plaatsen. Eind 19e eeuw was Einthoven in het Leids Physiologisch Laboratorium begonnen met het registreren van deze elektrische activiteit van het hart bij gezonde en zieke mensen.

Voor dit doel gebruikte hij de capillaire elektrometer, die in 1873 door Gabriel Lippmann was ontworpen. In 1887 was het de Engelse fysioloog Augustus Desiré Waller voor het eerst gelukt om met dit instrument de actiestromen van met menselijke hart vast te leggen. Ondanks de verbeteringen die Einthoven doorvoerde, zodat hij een nauwkeurige registratie verkreeg bleef het werken met de capillaire elektrometer te omslachtig.

Einthoven ging op zoek naar een beter meetinstrument en richtte zijn aandacht op de galvanometer van Deprez-d'Arsonval, waaruit hij begin 1901 de snaargalvanometer ontwikkelde. In "Galvanometrische registratie van het menschelijk electrocardiogram' (1903) publiceerde hij zijn uitvinding.

Zijn instrument bestond uit een zeer dunne stroomgeleidende kwartsdraad die verticaal gespannen was tussen twee sterke elektromagneten. De ragfijne draden had Einthoven zelf gemaakt door halfgesmolten glasdraden met pijl-en-boog weg te schieten en het resultaat te voorzien van een geleidende zilverlaag. Wanneer een stroom door de draad liep zorgde het magneetveld ervoor dat deze bewoog. Via een microscoop werd de uitslag van de draad vergroot en vervolgens vastgelegd op een draaiende rol fotografisch papier die de continue uitslag van de kwartsdraad registreerde.

Het eerste apparaat was echter zo groot en zwaar dat het niet naast het bed van de patiënt gezet kon worden; patiënten moesten naar het instrument worden vervoerd. Hiervoor kreeg Einthoven geen toestemming van de ziekenhuisdirectie omdat de meeste patiënten te verzwakt waren om naar het Fysiologisch Laboratorium te komen. Daarom bracht hij tussen de patiënt en zijn snaargalvanometer met behulp van een telefoonlijn een verbinding tot stand. Hierdoor lukte het Einthoven in 1906 een aantal cardiogrammen te publiceren waarop diverse hartafwijkingen te zien waren.

Met zijn nieuwe apparaat bracht Einthoven ook standaardisatie aan in het uitvoeren van hartmetingen. Optimale plaatsing van de elektroden, snelheid van registratie en ijking van de gevoeligheid waren belangrijk voor acceptatie van het medisch instrument en de resultaten ervan. De door Einthoven geïntroduceerde afleidingen maken nog altijd deel uit van het standaard-elektrocardiogram zoals dat overal ter wereld wordt gebruikt, en ook de namen die hij aan de verschillende delen van het elektrocardiogram gaf zijn tot standaard geworden. Nog altijd is het elektrocardiogram een essentieel hulpmiddel voor de cardioloog.

Einthoven verbeterde zijn apparaat door een vacuümmodel van de snaargalvanometer te ontwikkelen. Zijn zoon Willem (1893-1945), die in Delft studeerde, wilde deze galvanometer gebruiken als elektrisch resonantie-instrument om uitgezonden radiotelegrammen uit Nederlands-Indië fotografisch te registreren. In 1923 lukte het om een radiotelegram uit Bandoeng over een afstand van 12 000 km fotografisch te registreren.


</doc>
<doc id="93610" url="https://nl.wikipedia.org/wiki?curid=93610" title="Prednison">
Prednison

Prednison is een synthetisch medicament (corticosteroïde) dat doorgaans oraal wordt ingenomen en effect heeft in tal van situaties. Het is een synthetisch, maar sterker werkend analogon van het natuurlijke bijnierschorshormoon hydrocortison.

Prednison is vooral effectief bij het onderdrukken van het immuunsysteem. Het wordt voorgeschreven bij allerhande auto-immuunziekten zoals astma, Multiple sclerose en de ziekte van Crohn alsmede bij het voorkomen van afstoting na orgaantransplantaties. Ook wordt het gebruikt bij een aantal allergische aandoeningen, reuma en nog een aantal andere ziektebeelden. Vanwege de invloed van Prednisolon op de serotonerge neurotransmissie wordt dit middel ook voorgeschreven bij mensen die lijden aan clusterhoofdpijn. Prednison is een prodrug, die in de lever wordt omgezet in de actieve vorm prednisolon. Tegenwoordig wordt daarom meestal dit laatste middel voorgeschreven.

Als prednison (of prednisolon) gedurende een langere periode wordt gebruikt, ontstaat afhankelijkheid omdat het lichaam zelf minder corticosteroïden maakt. Dit betekent dat gebruik van prednison niet zomaar gestopt kan worden zonder grote gezondheidsrisico's, maar volgens een zorgvuldig schema moet worden afgebouwd waarbij de toegediende doses steeds kleiner worden en/of met grotere tussenpozen worden toegediend.
Het komt voor dat de bijnierschors niet meer op gang komt, in dat geval is er sprake van tertiaire bijnierschorsinsufficiëntie.

Prednison is een werkzaam middel bij een aantal ziektebeelden, vooral COPD en polymyalgia rheumatica maar heeft ook veel, en soms ernstige potentiële bijwerkingen. Hoge doseringen kunnen soms tot euforie of psychische decompensatie leiden. De glucoseregulering wordt door het middel verslechterd. Bij langdurig gebruik kunnen botontkalking, spieratrofie en atrofie van de huid ontstaan. Bij gebruik van prednison is er een grotere kans op maagzweren en maagbloedingen. Sommige van deze bijwerkingen kunnen tot de dood leiden, bij spieratrofie gaan spieren minder werken. Het hart is ook een spier.

Volgens de huisartsenstandaard wordt bij de behandeling van astma gedurende een periode van een tot twee weken 15 tot 30 mg per dag gegeven aan volwassenen. Deze zogenaamde 'stootkuur' kan zonder problemen abrupt worden gestaakt. Er is sprake van langer gebruik indien het middel langer dan een maand dagelijks wordt gebruikt.

De bijwerkingen bij kinderen kunnen zijn: groeivertraging, hongeraanvallen, slappe spieren en een heel ernstig wisselend humeur.


</doc>
<doc id="93611" url="https://nl.wikipedia.org/wiki?curid=93611" title="Immuunsysteem">
Immuunsysteem

Het immuunsysteem is een verdedigingssysteem met als doel indringers of veranderde eigen cellen te bestrijden. De Latijnse term "immunis" betekent vrijgesteld, verwijzend naar bescherming tegen indringers van buiten. Bacteriën en andere eencelligen hebben evenals meercellige organismen wel cellulaire mechanismen om zich te verdedigen tegen virussen of andere bacteriën, maar wanneer we over een immuunsysteem spreken, bedoelen we de immuunrespons in multi-cellulaire organismen, waarin een groot aantal cellen en moleculen samenwerken om indringers te weren.

Naast de bescherming tegen virussen, bacteriën en parasieten wordt het immuunsysteem ook wel ingezet om afvalstoffen of zieke lichaamscellen zoals kankercellen op te ruimen.

Het immuunsysteem kan worden onderverdeeld in een "a-specifiek" (aangeboren) en een "adaptief" (verworven) deel. Het aspecifieke deel is snel werkzaam, maar minder specifiek voor de ziekteverwekker (pathogeen). Het adaptieve deel daarentegen past zich aan het pathogeen aan; dit kost tijd, maar zal uiteindelijk een sterkere afweer worden. Bovendien is het lichaam daarna vaak langdurig beschermd tegen dit pathogeen.

Beide vormen van afweer bevatten zowel humorale als cellulaire componenten. "Humorale componenten" zijn enzymen die zich in vloeistoffen in het lichaam bevinden, bijvoorbeeld in het bloed. Humorale componenten remmen 'op eigen initiatief' de pathogeen, of activeren andere enzymen of cellen die de pathogeen opruimen. "Cellulaire componenten" zijn cellen, bijvoorbeeld witte bloedcelen, die werken op initiatief van het immuunsysteem.

De witte bloedcellen zijn cellen van het immuunsysteem die zich in het bloed of in de lymfevloeistof bevinden en omvatten cellen uit zowel het aspecifieke als het adaptieve immuunsysteem. Fagocyten en lymfocyten zijn vrij bekende witte bloedcellen. Fagocyten "fagocyteren" een pathogeen: ze maken blaasjes in hun celmembraan waarin ze de pathogenen opnemen; ze breken ze vervolgens af in lysosomen.

Elke cel of molecuul heeft specifieke structuren op het oppervlak (epitopen). Lymfocyten ontwikkelen antistoffen specifiek voor epitopen op het lichaamsvreemde materiaal. Elk antistof is specifiek voor een specifiek antigen, met een net zo vreemde structuur. Wanneer een antistof is gebonden aan zijn specifieke antigen wordt het vreemde materiaal door fagocyten nog makkelijker als vreemd herkend en opgeruimd; bovendien hindert de binding van antilichamen het functioneren van de pathogeen.

De meeste multicellulaire organismen bezitten een immuunsysteem dat uit een "aangeboren immuniteit" bestaat die zich kenmerkt door een reeks vooraf geprogrammeerde reacties op ziekteverwekkers, die niet verandert tijdens de levensloop van het organisme. Het "adaptieve immuunsysteem", waarbij de immuunreactie aan het pathogeen wordt aangepast, verscheen in de evolutie met de komst van de kraakbeenachtige vissen. De organismen die een adaptief immuunsysteem bezitten, bezitten ook een aangeboren immuniteit en veel van de mechanismen die een rol spelen in het immuunsysteem behoren tot beide systemen. De hogere gewervelde dieren en alle zoogdieren hebben zowel een aangeboren als aanpassingsimmuunsysteem.

De aspecifieke afweer houdt ziekteverwekkers buiten het lichaam. Het maakt geen onderscheid tussen de soorten indringers en is op te delen in de eerstelijnsafweer: de buitenkant van het lichaam, en de tweedelijnsafweer: witte bloedcellen.

De eerstelijnsafweer is een mechanische barrière die het binnendringen van bacteriën, virussen en schimmels tegengaat. Vooral de huid vormt de eerstelijnsafweer. Er zijn echter, omdat organismen niet helemaal door de huid beschermd kunnen worden tegen de omgeving, andere systemen die het lichaam beschermen, zoals de slijmlaag van de darmen, luchtwegen en genitaliën. Hoesten, niezen en braken zijn een reactie van het lichaam tegen indringers. De dekweefsels vormen de grens tussen het inwendige en het uitwendige milieu. Ook de spoelende werking van tranen en urine houdt indringers buiten het lichaam.

Mocht een ziekteverwekker toch het lichaam binnendringen, dan stuit deze op de tweedelijnsafweer. Deze lijn bevindt zich in het bloed, in weefselvloeistof en in lymfevaten. Deze afweerlinie bestaat uit diverse typen witte bloedcellen.

De eerste soort witte bloedcel die een indringer tegenkomt is een neutrofiele granulocyt die werkt volgens fagocytose. Bepaalde structuren die niet in het lichaam horen bevorderen de fagocytose. Na de fagocytose worden de antigenen van de indringer op een MHC II-molecuul getoond waarna de specifieke afweer (Cellulair en humoraal) wordt bevorderd. Een tweede soort witte bloedcel is een NK-cel. NK-cellen zijn constant bezig de cellen die ze tegenkomen te 'scannen' op MHC-I-moleculen die eiwitten presenteren die in de cel geproduceerd worden. Als er een vreemd eiwit gepresenteerd wordt, zal de NK-cel de cel vernietigen. Andere witte bloedcellen zijn:

Het complementsysteem is een groep eiwitten die na activatie een cascade (kettingreactie) vormen. Recente vooruitgang is geboekt op het gebied van aangeboren immunologie met de ontdekking van bepaalde receptoren: de receptoren bij zoogdieren die voor een groot deel van de ingeboren immune erkenning van ziekteverwekkers verantwoordelijk zijn. Er is sterk bewijsmateriaal dat deze receptoren van het ontdekken van de "ziekteverwekker-geassocieerde moleculaire patronen" en/of het verstrekken van het "gevaarssignaal" de oorzaak zijn.

Een wondje in een weefsel (o.a. de huid) of het binnendringen van een ziektverwekker in een weefsel zet een lokale inflammatoire respons (=ontstekingsreactie) in gang. Hierbij worden de slagaders (arteriën) naar het geïnfecteerde weefsel wijder (dilatatie) en de aders (venen) vernauwd (constrictie). Dit verhoogt de lokale bloedtoevoer en is verantwoordelijk voor de karakteristieke roodheid en warmte (L. "inflammo", "in vuur en vlam zetten") die zich voordoet bij een ontstekingsreactie.
De ontstekingsreactie wordt geïnitieerd door chemische signalen die afkomstig kunnen zijn van de indringer of vrijgelaten worden door basofielen die circuleren bij het geïnfecteerde weefsel. Ook mestcellen, die zich bevinden in bindweefsel, kunnen deze respons in gang zetten. Zowel de basofielen als de mestcellen veroorzaken deze respons met behulp van histaminen, een signaalstof. Histamine bevordert naast de lokale bloedtoevoer ook de permeabiliteit (doorlaatbaarheid) van de bloedvatwanden. Hierdoor kunnen stollingsfactoren gemakkelijker door het bloedvat naar het beschadigde weefsel om de wond doen te herstellen (zo snel mogelijk afsluiten voor andere indringers).

De beschadigde weefselcellen en andere leukocyten geven prostaglandinen vrij, die verder de bloedtoevoer naar het geïnfecteerde weefsel stimuleren.

Verhoging van de lokale bloedtoevoer en permeabiliteit van de bloedvatwand bevorderen de migratie (verplaatsing) van fago-cytische cellen vanuit het bloed naar het geïnfecteerde weefsel.
Chemotactische factoren, die worden afgescheiden door indringende bacteriën, en door het door hen geïnfecteerde weefsel, trekken fagocyterende cellen aan naar de plaats van de infectie.

Chemokinen, moleculen die uitgescheiden worden door endotheelcellen van de bloedvatwand, en monocyten trekken ook fagocyterende cellen aan.

Toxinen geproduceerd door pathogenen kunnen koorts opwekken, maar bepaalde leukocyten laten ook moleculen, genaamd pyrogenen vrij, die de thermostaat van het lichaam op een hogere temperatuur zet. Koorts draagt bij aan afweer van het lichaam door de groei van sommige micro-organismen tegen te gaan. Ook kan koorts fagocytose faciliteren, door reacties in het lichaam te versnellen en zodoende de snelheid van weefselherstel te bevorderen.

Het eiwit in de cel met de naam TMED7 is in staat een deel van het immuunsysteem stop te zetten nadat een infectie succesvol verwijderd is. Zonder TMED7 zou het immuunsysteem controleloos doorwerken, met nadelige gevolgen voor het lichaam.

Het adaptieve immuunsysteem, ook het "specifieke immuunsysteem" genoemd, betreft het interessante feit dat wanneer de meeste zoogdieren een eerste besmetting door een ziekteverwekker overleven, zij voor de rest van hun leven meestal immuun zijn voor deze specifieke ziekte. Dit gegeven ligt ten grondslag aan het gebruik van vaccins door de moderne geneeskunde. Het aanpassingsimmuunsysteem is gebaseerd op immuuncellen. Deze worden witte bloedcellen genoemd, die door stamcellen in het beenmerg worden geproduceerd.
Deze cellen ontwikkelen zich vaak in lymfoïde organen: de lymfeknopen, beenmerg of thymus.

Het adaptieve immuunsysteem heeft tijd nodig om zich te ontwikkelen (bij een infectie bij mensen circa 7-10 dagen), maar zal op den duur evolueren (letterlijk) tot een zeer specifieke afweer. Het geheugenonderdeel vormt vervolgens een uniek onderdeel van het adaptieve immuunsysteem.

Dit is een immuunrespons gericht tegen intracellulaire micro-organismen (virussen, bacteriën). Voor de cellulaire immuniteit zijn de T-cellen verantwoordelijk. Ze zijn naar de thymus genoemd. Er worden twee typen T-lymfocyten onderscheiden, wanneer men kijkt naar de functie:

Antistoffen zijn eiwitten die worden geproduceerd door B-lymfocyten, die behoren tot de witte bloedcellen. De B-lymfocyten en de antistoffen samen worden de humorale afweer genoemd en zijn op zich weer onderdeel van de specifieke afweer. Dit deel van ons afweersysteem is in staat om onderscheid te maken tussen wat tot ons eigen lichaam behoort en wat vreemd is in ons lichaam, zoals bacteriën, virussen maar ook bloedcellen met een afwijkende bloedgroep. Het afweersysteem herkent niet de volledige lichaamsvreemde structuur maar slechts een eiwit- of een suikeronderdeel hiervan, dat antigeen genoemd wordt. De B-lymfocyten worden gemaakt in het beenmerg vanuit lymfoïde stamcellen. Een jonge B-lymfocyt, die nog nooit eerder een antigeen heeft ontmoet, maakt een primaire antistof die het als zogenaamde B-celreceptor (BCR) op het celmembraan vertoont. De B-lymfocyten verlaten nu het beenmerg om naar de secundaire lymfoïde organen, zoals lymfeklieren en milt, te gaan. Hier zullen de B-lymfocyten voor het eerst antigenen ontmoeten. Aangezien een B-lymfocyt veel verschillende primaire antistoffen kan maken, zijn er slechts enkele cellen die het gepresenteerde antigeen kunnen binden. Om echter de B-lymfocyt aan te zetten om zijn antistof te gaan moduleren, zodat dit beter past, en om er voor te zorgen dat de B-lymfocyt gaat vermenigvuldigen, is er een tweede soort cel nodig van het specifieke afweersysteem: de T-helper lymfocyt.
Alleen wanneer er binding van zowel een antigeen als van een T-helper lymfocyt aan de B-lymfocyt plaatsvindt, kan er differentiatie en proliferatie optreden. Deze uitrijping van een B-lymfocyt vindt plaats in de secundaire lymfoïde organen. De uitgerijpte B-lymfocyt kan of een plasmacel of een memory B-lymfocyt worden. De plasmacel verlaat de secundaire lymfoïde organen om zich naar het beenmerg te begeven. Hier bevinden zij zich in het juiste milieu om grote hoeveelheden antistoffen te gaan produceren. De memory B-lymfocyt blijft in de circulatie en zal tijdens een tweede invasie van een antigeen snel weer antistoffen van dezelfde specificiteit kunnen maken. Wanneer een antistof aan een antigeen bindt, wordt een immuuncomplex gevormd dat door weer andere witte bloedcellen uit onze bloedbaan verwijderd wordt.

De humorale component wordt dus verzorgd door B-cellen en dan vooral de plasmacellen. Deze plasmacellen kunnen een aantal antistoffen (antilichamen) afgeven aan het bloedplasma. Deze behoren tot de familie van de immunoglobulinen en zijn in vijf klassen onderverdeeld:

Hoewel de dichotomie van de aangeboren en aanpassingsimmuunsystemen heeft gediend om de reductionistenbenadering van immunologie te vereenvoudigen en te vergemakkelijken, hebben een aantal vrij recente ontdekkingen geholpen om oude geheimen van het immuunsysteem te verklaren evenals de scheidslijn tussen aangeboren en aanpassingsimmuunsystemen te vertroebelen.

Een niet, of niet voldoende functionerend immuunsysteem is een eigenschap van immuundeficiëntie; er zijn aangeboren of verworven vormen van immunodeficiëntie. Een voorbeeld van een aangeboren afwijking van het immuunsysteem is SCID (Severe Combined Immuno Deficiency Syndrome), dat voorkomt bij zeer jonge kinderen. Verworven immunodeficiëntie komt voor bij ziekten van het immuunsysteem zoals aids (het "Verworven Immuun Deficiëntie Syndroom"), een besmettelijke ziekte, die door het Hiv wordt overgebracht, die degeneratie van het immuunsysteem van het lichaam veroorzaakt, maar het wordt ook wel veroorzaakt door medicijnen, bijvoorbeeld bij transplantatiepatiënten.

Anderzijds is een "overactief" immuunsysteem een eigenschap van een groot aantal verschillende soorten auto-immuunziekten, zoals diabetes mellitus type I, multiple sclerose (MS), psoriasis, reumatoïde artritis (reuma), en auto-immuunhepatitis. In deze ontbreekt de zelf-herkenningscapaciteit van het immuunsysteem en het valt een deel van het eigen lichaam van de patiënt aan.

Bij zelf-bestuivende planten zal een stuifmeelkorrel die op stigma van een bloem landt een stuifmeelbuisje onderaan de steel naar de stempel voor bevruchting verzenden. Een stuifmeelkorrel van een genetisch verschillende plant zal niet ontkiemen of het stuifmeelbuisje, zodra gevormd, zal in de steel desintegreren. In kruis-bestuivende soorten, desintegreren de eigen stuifmeelkorrels, terwijl de niet-eigen korrels ontkiemen en bevruchten.

Toch moeten niet alle cellen van buiten worden vernietigd aangezien sommigen voor voeding moet worden geassimileerd. Daarom moet het immuunsysteem de capaciteit hebben om "eigen" en "niet-eigen" te ontdekken. Het afweerstelsel moet de capaciteit hebben om toekomstige gevaren te behandelen.



</doc>
<doc id="93727" url="https://nl.wikipedia.org/wiki?curid=93727" title="Hand">
Hand

De hand ("medische Latijnse term:" "manus", meervoud "manūs") is een complex meervingerig lichaamsdeel, dat door de pols is verbonden aan de onderarm en is geschikt om dingen mee te pakken en vast te houden.

De menselijke hand is het voornaamste orgaan om fysiek een omgeving te manipuleren, van zeer simpele (het gebruiken van een stok) tot zeer complexe (een draad door het oog van een naald steken) motorische vaardigheden, en omdat in de vijf vingertoppen veel van de zenuweinden samenkomen, is de hand ook de belangrijkste bron voor onze tastzin die dan ook met de hand wordt geassocieerd.

De menselijke hand wordt - net zoals bij andere dubbelzijdig aanwezige lichaamsdelen (ogen, oren, benen) - door de tegenovergestelde hersenhelft bediend en aldus vormt rechts- of linkshandigheid (met uitzondering van ambidextrie) een significant individueel kenmerk. Net zoals bij de meeste primaten wordt ook de menselijke hand door opponeerbare duimen gekenmerkt, dat wil zeggen dat de punt van de duim de punt van iedere ander vinger van dezelfde hand kan aanraken. Dankzij deze beweging is de mens in staat om voorwerpen beet te pakken.

De hand heeft in lichaamstaal een belangrijke functie als aanvulling op taal door het maken van gebaren en is voor vele doven van primordiaal belang om te kunnen communiceren in gebarentaal.

Hoewel er een zekere homologie bestaat onder de zoogdieren, hebben slechts enkele viervoeters handen. De anderen beschikken over poten, vinnen en vleugels.

Net zoals de "Homo sapiens" hebben ook de andere primaten handen. Maar terwijl mensen over het algemeen slechts twee handen hebben (behalve in het geval van polymelia), noemt men apen soms « quadrumaan » (van het Latijnse woord "quadrumanus": vierhandig; o.a. gebruikt voor een aap uit de 18e eeuw) en de mens « bimaan » (tweehandig). Dit komt doordat de onderste ledematen sterk gelijken op de handen en dezelfde functies (grijpen) kunnen uitvoeren. Ook wasberen hebben handen, wat een voorbeeld is van evolutionaire convergentie.

De menselijke hand bestaat uit een brede handpalm ("metacarpus"/"metacarpium" ) met 5 vingers, bevestigd aan de onderarm door een verbinding genaamd de pols ("carpus"). De handpalm vormt de binnenkant van de hand, dit is het deel dat niet zichtbaar is wanneer de hand is gesloten. Ze wordt gekenmerkt door drie diepe rimpels, die reeds vanaf de geboorte aanwezig zijn, die handlijnen worden genoemd. De achterkant van de hand wordt formeel de rug van de hand genoemd. De gemiddelde lengte van een volwassen mannenhand is 189 mm, terwijl die van een vrouwenhand 172 mm is. De gemiddelde handbreedte voor volwassen mannen en vrouwen is respectievelijk 84 en 74 mm.

De hand bestaat uit enkelvoudige botjes, waarvan het aantal verschilt tussen de gewervelden onderling. Bij mensen zijn dit er 27. De pols ("carpus") bestaat bij de mens uit acht handwortelbeentjes ("ossa carpi") (soms kunnen dit er meer zijn) ("os scaphoideum" (bootvormig been), "os lunatum" (maanvormig been), "os triquetrum" (driehoeksbeen), "os pisiforme" (erwtvormig been), "os trapezium" (veelhoekig been), "os trapezoideum" (klein veelhoekig been), "os capitatum" (kopbeen) en "os hamatum" (haakvormig been)). Op de pols sluit zich de middenhand ("metacarpium") aan, die uit vijf langgerekte middenhandsbeentjes bestaat. Het vrij beweeglijke deel van de menselijke hand wordt gevormd door de vijf vingers ("digiti manus") die tezamen 14 vingerkootjes tellen (twee voor de duim en telkens drie voor de andere vier vingers). De vier vingers die telkens drie vingerkootjes tellen zijn de wijsvinger ("digitus secundus manus" of "index"), middelvinger ("digitus medius"), ringvinger ("digitus anularis") en pink ("digitus minimus manus"). De vingers worden in de geneeskunde en anatomie echter meer gebruikelijk met een romeins cijfer aangeduid, van dig. I (duim) tot dig. V (pink). Ze bevinden zich aan de uiterste rand van de handpalm en kunnen aldus over de handpalm worden gevouwen om zaken vast te grijpen. De twee vingerkootjes tellende duim is verbonden met de palm door het "os trapezium". De duim kan makkelijk 90° worden gedraaid, wat loodrecht is in verhouding tot de handpalm, in tegenstelling tot de andere vingers die slechts ongeveer 45° kunnen worden gedraaid.

Men onderscheidt twee categorieën van spieren met betrekking tot de hand: de extrinsieke (zo geheten omdat ze in de onderarm zitten) en de intrinsieke spieren (zo geheten omdat ze in de hand zelf zitten). De intrinsieke spiergroepen zijn de duimmuis- en handrugspieren (de eerste zijn te situeren bij de duim, de laatste bij de pink), de interosseusspieren (tussen de middenhandsbeentjes, vier "musculi interossei dorsales" en drie "musculi interossei volares") en de "musculi lumbricales manus". Deze spieren komen voort uit de "musculus flexor digitorum profundus" (en zijn speciaal omdat ze geen benige oorsprong hebben) en ingevoegd op de dorsale onderarmspieren.

De extrinsieke spieren zijn: "musculus flexor carpi radialis", "musculus palmaris longus", "musculus flexor carpi ulnaris", "musculus flexor digitorum superficialis",
"musculus flexor digitorum profundus", "musculus flexor pollicis longus", "musculus flexor pollicis brevis", "musculus extensor carpi radialis brevis", "musculus extensor carpi radialis longus", "musculus extensor digitorum", "musculus extensor pollicis longus", "musculus extensor pollicis brevis", "musculus extensor indicis", "musculus extensor digiti minimi" en "musculus abductor pollicis longus". De intrinsieke spieren zijn: "musculi interossei volares", "musculi interossei dorsales", "musculi lumbricales manus", "musculus adductor pollicis", "musculus flexor pollicis brevis", "musculus opponens pollicis", "musculus abductor pollicis brevis", "musculus opponens digiti minimi", "musculus flexor digiti minimi brevis", "musculus abductor digiti minimi" en "musculus palmaris brevis".

De hand is voorzien van drie gemengde zenuwen: "nervus ulnaris", "nervus medianus" en "nervus radialis". Voor de bloedtoevoer zorgen de "arteria radialis" en de "arteria ulnaris". Het handvlak wordt door een robuuste pezige plaat ("aponeurose") beveiligd en laat hiermee een krachtige greep toe. De huid van de hand en in het bijzonder van de vingers is bezaaid met verscheidene receptoren (o.a. nociceptoren, merkelcellen, ...) en laat een hoge haptische waarneming toe. Op de handpalm nemen 17.000 voellichaampjes (140/cm²) druk-, bewegings- en vibratiestimulansen op.

Sommige mensen hebben meer dan het gebruikelijke aantal vingers of tenen, deze afwijking noemt men polydactylie. Sommige hebben meer dan het gebruikelijk aantal middenhandsbeentjes, een aandoening die vaak wordt veroorzaakt door genetische afwijkingen zoals het syndroom van Catel-Manzke.

Charles Darwin schreef meer dan een eeuw geleden dat « Man could not have attained his present dominant position in the world without the use of his hands ». Men kan hier een politieke connotatie aan geven ; zo heeft de filosoof Friedrich Engels bijvoorbeeld een essay geschreven met de titel "Anteil der Arbeit an der Menschwerdung des Affen" ("De rol van de arbeid in de overgang van aap naar mens", 1876) : de hand wordt hier gebruikt als synoniem voor werk en waardigheid. In de post-industriële maatschappijen, wordt handwerk gewaardeerd en staat het voor een hoogstaand productieproces: « handgemaakt », « met de hand genaaid », « met de hand verzameld ». Daarentegen duiden spreekwoorden als « wie met zijn handen in zijn zakken blijft zitten, krijgt er weinig anders in » (wie niets doet, krijgt niet veel) en « met de handen over elkaar zitten » (niets uitvoeren) op nietsdoen. Het kan ook aangeven tot welke sociale klasse men behoort : bijvoorbeeld « eelt op de handen » voor handarbeiders.

Vooral het gebruik van de handen is essentieel voor de ontwikkeling van de mens. De mens maakte met zijn handen huizen, meubelen, gebruiksvoorwerpen, messen, lepels, borden, bouwde schepen voor scheepvaart en visserij voor gebruik over de oceanen en rivieren en kanalen, ving vis, bouwde auto's, vliegtuigen, ruimteschepen, radio's, televisies, computers, telefoons, verlichtingstoestellen, bedreef landbouw met zijn handen, maakte daarvoor landbouw gereedschap en machines, bouwde fabrieken voor zijn voeding en ontelbare andere producten, groef kanalen, bedreef mijnbouw van kolen, goud, zilver, aluminium en andere metalen, pompte olie op, spoorde gas op. Zonder handen was dit allemaal niet mogelijk geweest en was er zeer waarschijnlijk geen mensheid geweest.

De hand is een veelgebruikt meettoestel. Als stofhoeveelheid (een « handvol » bloem), lengtemaat (de « vingerlengte » in de chirurgie, de « palm » - afstand tussen duim en pink bij een open hand -, de « duim », vingerdik, de handpalm, enz.).

De hand dient om te tellen en het decimaal talstelsel is waarschijnlijk gebaseerd op het aantal vingers van twee handen.

Hiëroglifische schriften zoals het Egyptische of de Maya- of Azteekse schriften gebruiken vaak de hand, die actie voorstelt.

De etymografie van het Chinees, met name door de studie van tekens op brons, brengt aan het licht dat de hand vaak voorkomt in de samenstelling van schriftbeelden, bijvoorbeeld voor de woorden "venster" (dat twee handen voorstelt die ramen openduwen) of "kwast/verf".

De onzichtbare hand van de markt is een door de Engelse liberale economist Adam Smith ontwikkeld economisch concept volgens de welke alles zich afspeelt alsof een "onzichtbare hand" de zaken heeft geregeld opdat de som van de particuliere belangen eindigt in het algemeen belang,!






</doc>
<doc id="93793" url="https://nl.wikipedia.org/wiki?curid=93793" title="Methylfenidaat">
Methylfenidaat

Methylfenidaat is een psychostimulans dat sinds het begin van de jaren zestig is geregistreerd als geneesmiddel. Methylfenidaat wordt onder meer op de markt gebracht onder de merknamen "Concerta" van Janssen-Cilag, "Equasym" van UCB Pharma, "Medikinet" van EuroCept en "Ritalin" of "Rilatine" van Novartis. 

Het verschil met amfetamine is dat het een piperidine-kern bevat in plaats van een fenethylaminekern. Het heeft een lage biologische beschikbaarheid van 11 tot 51%, afhankelijk van de individuele opname. In Nederland werden in het jaar 2000 voor methylfenidaat 178.000 recepten afgegeven. In 2005 was dat aantal gestegen tot ongeveer 350.000 en in 2010 werd het 980.000 maal voorgeschreven.

Methylfenidaat hydrochloride is het in water en bloed beter oplosbare zout, dat ontstaat door de reactie van de basische N-H-groep van methyl-2-fenyl-2-(2-piperidyl)acetaat met zoutzuur.

Methylfenidaat is een wekamine en maakt in de hersenen dopamine vrij, dat op zijn beurt door een synthesereactie wordt omgevormd naar noradrenaline. In tegenstelling tot wat vroeger werd gedacht is methylfenidaat geen dopamineheropnameblokkeerder. Dit laatste kan bewezen worden door het feit dat euforie kan optreden bij het eerste gebruik, terwijl bij dopamineheropnameblokkeerders juist dysforie optreedt.

In gecontroleerd onderzoek is bij ongeveer 70% van de adequaat behandelde kinderen en adolescenten met ADHD een positief effect aangetoond op hun concentratie, activiteit, impulsiviteit en agressiviteit.

Methylfenidaat in de klassieke tabletvorm werkt na een half uur en is na drie tot vier uur uitgewerkt. Toedieningsvormen met gereguleerde afgifte werken acht tot twaalf uur. Het is van groot belang het medicament op vaste tijden in te nemen. Ten eerste om routine te krijgen, ten tweede omdat niet tijdig doseren ongewenste schommelingen kan veroorzaken in de aan- en afwezigheid van de klachten. De gebruiker kan dan denken dat het middel niet werkt. Omdat veel patiënten door de aard van hun aandoening moeite hebben met plannen, wordt geadviseerd een horloge of pillendoos met instelbaar wekker aan te schaffen.

Volgens de werkgroep 'richtlijnontwikkeling-GGZ' zal in de praktijk de voorkeur meestal uitgaan naar langwerkend methylfenidaat. Argumenten hiervoor zijn grotere therapietrouw, minder stigmatisering, kleiner risico op misbruik en beter stabiel in te stellen.

Methylfenidaat is in Nederland alleen voor kinderen en adolescenten geregistreerd. Voor volwassenen is het geregistreerd voor de indicatie narcolepsie. Bij volwassenen met ADHD kan het middel dientengevolge alleen door de arts "off label" worden voorgeschreven, dat wil zeggen voor behandeling waarvoor het middel niet geregistreerd is.

Mogelijke bijwerkingen, die in de loop van de tijd vaak afnemen, zijn: hartkloppingen, een gejaagd gevoel, misselijkheid, minder eetlust, meer moeite met in- of doorslapen. Op langere termijn soms vermagering of achterblijvende groei en negatieve invloed op de ontwikkeling van de (voor)hersenen. In het begin kan milde euforie optreden, die na een paar weken afneemt. Hoewel voor het ontstaan van depressie bij behandeling met methylfenidaat wordt gewaarschuwd, is hierover nog geen consensus onder wetenschappers. Depressie is bovendien een veel voorkomende comorbide stoornis bij ADHD, waardoor onderscheid naar oorzaak niet goed mogelijk is. Na het uitwerken van de laatste dosis kan 's avonds een rebound-effect optreden, met name in de vorm van een toename van hyperactiviteit, onrust, prikkelbaarheid of concentratievermindering.
De meest voorkomende bijwerkingen van methylfenidaat zijn nervositeit, prikkelbaarheid, dysforie, slaapstoornissen, hoofdpijn, tics, stijging bloeddruk en pols, schildklierproblemen, gewichtsverlies en afgenomen eetlust, onrustgevoelens, huidproblemen, gevoel van lusteloosheid, plasproblemen, groeistoornissen en jeuk.

Behalve als medicatie bij ADHD wordt methylfenidaat ook voorgeschreven bij ADD en narcolepsie en nog enkele aandoeningen.

Gebruik bij toepassingen waarvoor het middel niet is geregistreerd, bij off-label-gebruik, zoals als eetlustremmer of als psychostimulans, wordt als misbruik beschouwd. Methylfenidaat staat tussen andere harddrugs vermeld op lijst 1 van de Nederlandse Opiumwet, en heeft internationaal eenzelfde status. Daarom mag methylfenidaat officieel niet zonder schriftelijke verklaring van de voorschrijvend arts over de grens worden meegenomen. 

Recreatief gebruik van methylfenidaat (Ritalin) als pepmiddel is strafbaar. Ethici in Groot-Brittannië zetten hier in 2009 vraagtekens bij. Het middel zou door gezonde volwassenen veilig gebruikt kunnen worden om de cognitieve functies te verbeteren.

Onderzoek heeft aangetoond dat ongeveer 70-80% van de kinderen met ADHD positief reageert op methylfenidaat waarbij aandachtstekort, hyperactiviteit en impulsiviteit aanzienlijk minder worden. Ook is vastgesteld dat ADHD'ers die goed op de medicatie zijn ingesteld minder behoefte hebben aan drugsgebruik/misbruik, omdat de werkzame stoffen het effect van de drug overbodig maken. Jonge mensen die methylfenidaat slikken of geslikt hebben blijken niet vaker dan anderen verdovende middelen te gaan gebruiken, integendeel, tijdige behandeling van ADHD blijkt het risico op latere verslavingsproblematiek juist sterk te verminderen.

Methylfenidaat is beschikbaar in de vorm van tabletten met een kortdurende werking en als capsules met langer durende werking. De kortwerkende vorm is verkrijgbaar onder verschillende merknamen en daarnaast zijn er nog verschillende generieke varianten op de markt.

Kenmerkend voor methylfenidaat is, dat de stof snel in het bloed wordt opgenomen, snel werkt en ook weer snel is afgebroken. Voor de kortwerkende tabletten betekent dit, dat een dosis vrij snel is uitgewerkt en een vervolg-dosis stipt op tijd moet worden ingenomen. De concentratie in het bloed vertoont anders te grote schommelingen. Als een dosis is uitgewerkt treedt mogelijk een 'rebound-effect' op.

Bij een "rebound" is het medicijn plotseling uitgewerkt en komen de ADHD-verschijnselen in verhevigde mate terug. Het gedrag wordt dan drukker en impulsiever dan vóór de medicatie.
Rebound ontstaat niet doordat de medicatie niet regelmatig genoeg wordt ingenomen. Aan het einde van de dag moet gestopt worden met de inname van methylfenidaat omdat men anders 's avonds niet kan slapen. Het stoppen met de methylfenidaat (in de avond) kan vervelend zijn. Als de reboundverschijnselen aan het einde van de dag te erg zijn, kan besloten worden om die reden helemaal te stoppen met het medicijn, normaal gesproken duurt het een half uur of een uur, maar als het te lang en te heftig is kan het middel erger zijn dan de kwaal. Doordat het medicijn de dopamine-opname beïnvloedt en dopamine onder verschillende omstandigheden veel of weinig gebruikt wordt door de hersenen, is het niet in te schatten om de hoeveel uur men een tablet moet innemen. Normaal slikt men 10 mg 's ochtends en eind van de ochtend weer 10 mg en vervolgens eind van de middag weer 10 mg. Vaak is in de ochtend een lagere dosering nodig dan in de middag, men kan de tabletten ook halveren of slechts 2 tabletten per dag nemen.

Als men inspannende zaken doet, zoals autorijden, heeft men wellicht meer nodig omdat sommige werkzaamheden meer dopamine vergen. Daarom is het een zaak van "trial and error" (verschillende manieren proberen, tot de juiste is gevonden) en niet van op de klok kijken hoeveel en wanneer men de medicatie inneemt.

Vanwege bovenstaande problemen zijn de capsules met vertraagde afgifte ontwikkeld. Zij hoeven minder vaak te worden ingenomen, worden gelijkmatiger in het lichaam opgenomen en er zijn bij geregelde inname geen tussentijdse rebounds (waarbij de symptomen waartegen het middel wordt geslikt tijdelijk heviger terugkomen). Er is minder kans op het vergeten van een vervolgdosis. Omdat er minder op verkeerde tijden wordt gedoseerd is de werking meestal gelijkmatiger.

Een ongunstige eigenschap van methylfenidaat is de individueel zeer sterk uiteenlopende biologische beschikbaarheid. Deze loopt uiteen van 11 tot 51%. Vooral in het begin is het daarom lastig om te bepalen wat de juiste dosis is. Er kan gemakkelijk een onder- of overdosering ontstaan. Het is goed mogelijk dat soms ten onrechte gedacht wordt dat het medicijn niet goed werkt, terwijl het in feite komt door een verkeerde dosering.

Bekend is, dat het innemen van methylfenidaat tezamen met sinaasappelsap (veel vitamine C) een vermindering van de werking teweegbrengt. Dit komt doordat vitamine C de opname van methylfenidaat in de darmen kan remmen. Bij een hoog vitamine C-gebruik is daarom een hogere dosering van het medicijn noodzakelijk. Ook inname met thee heeft dit effect, vermoedelijk door het binden van het medicament aan de tannine (looizuur) in de thee.

Geneesmiddelen die direct na inname methylfenidaat in het lichaam afgeven zijn er onder een aantal merknamen zoals Ritalin, Rilatine of Rubio. Ze bevatten alle dezelfde werkzame stof. Deze middelen moeten veelal vaker dan één keer per dag worden ingenomen. Dit betekent dat de gebruiker of zijn verzorgers er aan moet denken dat het geneesmiddel op tijd wordt ingenomen. Dit kan leiden tot een verminderde therapietrouw en daardoor tot een minder effectieve behandeling. Bij iedere individu werkt methylfenidaat verschillend. Het is van belang dat de juiste intervalstijd en dosis gevonden wordt in de inregelingsperiode van de medicijnen.

Toedieningsvormen met langzame afgifte van de werkzame stof methylfenidaat hebben een langere werkingsduur dan tabletten, ze hoeven daardoor minder vaak ingenomen te worden. Ze worden op de markt gebracht onder de merknamen Ritaline MR, Concerta, Equasym en Medikinet.
De werkingsduur verschilt enigszins per merk. De afgifte kan ook beïnvloed worden door gelijktijdig ingenomen voedsel. In de praktijk blijkt de werkingsduur ook per individu flink te variëren. Tevens varieert per merk de verhouding tussen direct afgegeven en gereguleerd afgegeven methylfenidaat en verschilt ook de wijze waarop deze regulatie plaatsvindt. Hierdoor zijn langwerkende preparaten met gelijke dosis niet onderling uitwisselbaar.

Methylfenidaat met langzame afgifte wordt in Nederland via de basisverzekering vergoed, maar kent via het GVS een hoge eigen bijdrage. De door de beoordelende instantie gegeven reden is, dat deze vorm geen therapeutische meerwaarde zou bieden ten opzichte van de kortwerkende vorm. Een uitzondering hierop is Methylfenidaat Retard van Regenboog Apotheek. Dit preparaat wordt vooralsnog door de meeste verzekeraars wél vanuit de basisverzekering vergoed. Verzekeraar Achmea vond de declaraties van de Regenboog apotheek echter foutief en kreeg van de rechter gelijk. Ze hoefde de Regenboog apotheken in 2014 geen nieuw contract aan te bieden inzake de Zorgverzekeringswet.

In het verleden zijn er tevergeefs processen gevoerd om alle toedieningsvormen met langzame afgifte via de basisverzekering volledig vergoed te krijgen. 



</doc>
<doc id="93795" url="https://nl.wikipedia.org/wiki?curid=93795" title="Scheerapparaat">
Scheerapparaat

Een scheerapparaat is een apparaat dat kan worden gebruikt om te scheren. Hoewel mannen veel vaker een elektrisch scheerapparaat gebruiken, zijn ze er ook voor vrouwen. Voor beide zijn er scheerapparaten met een oplaadbare batterij en apparaten op 230V. Vaak zit er een tondeuse op een scheerapparaat waarmee de langere bakkebaarden of nekharen kunnen worden verwijderd. Deze wordt ook wel trimmer genoemd.

De scheermechanismen zijn onder te verdelen in:

Het elektrisch scheerapparaat (ook bekend als droogscheerder) is een elektrisch apparaat met een draaiend of oscillerend blad. Er is geen zeep en water nodig. Het werd in de jaren 30 ontwikkeld door de firma Schick.

Een andere belangrijke uitvinder was Prof. Alexandre Horowitz van de Philips Laboratoria, die het erg succesvolle concept van het draaiende elektrische scheermes ontwikkelde, de Philishave.

Om de contour van de huid te volgen bedenken fabrikanten van scheerapparaten diverse mechanismen. Philips bedacht onder andere zwevende scheerkoppen (1959) om het gelaat beter te volgen, het Lift & Cut Systeem (1980) dat het haartje actief onder de huid optilt alvorens het af te snijden en de Reflex Action draaifunctie (1996), die maakte dat de volledige scheereenheid bewoog en niet alleen de individuele koppen.

Naast onderscheid in scheermechanisme is er ook een onderscheid tussen droogscherende scheerapparaten, wasbare scheerapparaten en natscherende apparaten. De droogscherende apparaten mogen niet aan water worden blootgesteld. Ze bevatten geen afdichtingen en kunnen door water worden beschadigd. De wasbare scheerapparaten zijn wel waterdicht en kunnen worden afgespoeld. De natscherende apparaten zijn voorzien van een installatie waarmee tijdens het scheren een scheerzeep kan worden aangebracht op de huid.

Voor droogscheren is het het best om je huid goed te laten drogen, anders heb je niet het gladste resultaat.



</doc>
<doc id="93974" url="https://nl.wikipedia.org/wiki?curid=93974" title="Groei (fysiologie)">
Groei (fysiologie)

Groei en ontwikkeling is het proces van toename van de grootte en de complexiteit van cellen of van organismen, vooral door opname van voedingsstoffen, celdeling, celdifferentiatie en celstrekking (dit laatste bij planten).

Sommige invloeden komen van buiten, zoals voeding, ziekte en klimaat. Echter, de meeste factoren die bepalend zijn voor de groei komen van binnenuit. 

Bij mensen, dieren en planten zijn de belangrijkste daarvan genetisch bepaald. Het gaat hierbij vooral om het aantal hormonen en groeifactoren dat kan worden geproduceerd. We weten op dit moment nog niet zoveel over de hormonen die voor de geboorte de groei bepalen, maar wel over hun invloed op de groei na de geboorte.

De hormonen zorgen via de bloedbaan voor de algemene groeicontrole. Ze werken door het hele lichaam. Van deze hormonen zijn de groeihormonen, de schildklierhormonen en de geslachtshormonen de belangrijkste. 

Het groeihormoon wordt gemaakt in de hypofyse. Dat is een zakvormige uitstulping onderaan de hersenen. Groeihormoon wordt niet gelijkmatig geproduceerd, maar juist in korte uitbarstingen. Wanneer men overdag stilzit, wordt er maar weinig groeihormoon gemaakt. De uitbarstingen van de productie van groeihormoon vinden plaats bij lichaamsbeweging en stress en ongeveer twee uur na het inslapen. De afgifte van groeihormoon wordt geregeld in de hersenen door twee stoffen: "growth hormone releasing factor" en somatostatine. Ze komen via speciale bloedvaten in de hypofyse. "Growth hormone releasing factor" heeft als functie het stimuleren van de afgifte, terwijl somatostatine de afgifte juist afremt. Groeihormoon heeft maar op een paar soorten cellen een groeistimulerende werking. De belangrijkste functie is het stimuleren van de aanmaak en afgifte van groeifactoren. Tegenwoordig wordt groeihormoon ook geproduceerd door genetische manipulatie, waardoor veel meer medisch gebruik voor allerlei doeleinden mogelijk is. Bij kinderen met een groeiachterstand wordt groeihormoon bijvoorbeeld soms toegediend als medicijn.

Met de schildklierhormonen worden de hormonen thyroxine (T4) en tri-jodothyronine (T3) bedoeld. Zij zorgen voor de hoeveelheid energie die verbruikt wordt terwijl het lichaam rust. Alle lichaamsfuncties, dus ook de groei, zijn hiervan afhankelijk. Ook hebben de hormonen veel invloed op de rijpingsprocessen. Bijvoorbeeld op het rijpen van de hersenen, wanneer deze het snelst groeien. Als er een tekort is aan schildklierhormoon, worden bepaalde hersenfuncties definitief gestoord, wat betekent dat de kinderen zwakzinnig worden en motorische stoornissen krijgen. Verder hebben de hormonen invloed op de botontwikkeling. Wanneer er te weinig schildklierhormoon is, blijft de botrijping achter. Omdat een tekort ernstige gevolgen kan hebben, probeert men daar zo snel mogelijk achter te komen door middel van de hielprik vlak na de geboorte. 

In relatie tot de groei zijn de belangrijkste geslachtshormonen testosteron en oestradiol. Beide hebben een positieve invloed op de groei, maar meer nog op de botrijping. Als een kind op een lage leeftijd veel geslachtshormonen aanmaakt, zal het kind in eerst instantie harder groeien dan normaal. De groei zal echter, door een snellere rijping van het bot, veel vroeger stoppen, zodat de uiteindelijke lengte toch redelijk klein blijft. Oestradiol heeft nog een belangrijke eigenschap: bij een grote hoeveelheid remt het juist de groei. Daarom wordt het wel eens toegepast bij meisjes die erg lang dreigen te worden.

Groeifactoren zijn proteïnen die door bepaalde cellen worden gemaakt en afgegeven. Ze hebben meestal in de directe omgeving hun effect op andere cellen. Soms worden ze echter door de bloedstroom meegevoerd en belanden ze op een grotere afstand. De studie van de groeifactoren is nog niet zo lang geleden begonnen, daarom is er nog niet zoveel over bekend.


</doc>
<doc id="94002" url="https://nl.wikipedia.org/wiki?curid=94002" title="Fosfine">
Fosfine

Fosfine (volgens de IUPAC-regels: fosfaan), ook bekend als fosforwaterstof of waterstoffosfide, is een fosforverbinding met als brutoformule PH. Het is een kleurloos, ontvlambaar en zeer giftig gas dat slechts in minieme hoeveelheden oplosbaar is in water.

De zuivere stof heeft geen geur, maar het commercieel verkrijgbare gas kan een onaangename visachtige geur bezitten, te wijten aan de aanwezigheid van gesubstitueerde fosfines en difosfaan, een veelvoorkomende verontreiniging. Fosfine is al in vrij lage concentraties dodelijk.

Fosfine kan op verschillende manieren bereid worden. De industriële syntheseroute gaat uit van witte fosfor, die in reactie gebracht wordt met natriumhydroxide. Daarbij ontstaat natriumhypofosfiet en natriumfosfiet als nevenproduct. Het ontstane natriumhypofosfiet ontleedt bij verhitting tot natriumwaterstoffosfaat en fosfine:

Een alternatieve methode is de zuur-gekatalyseerde disproportionering van witte fosfor, waarbij fosforzuur en fosfine ontstaan. Deze methode wordt meestal verkozen wanneer uit het ontstane fosfine verdere gesubstitueerde fosfines dienen bereid te worden. Het nadeel is echter dat veel moet opgezuiverd worden en dat het proces onder verhoogde druk verloopt.

In het laboratorium kan het op kleine schaal bereid worden door de hydrolyse van een metaalfosfide, zoals calciumfosfide of aluminiumfosfide:

Met calciumfosfide ontstaat echter een grotere hoeveelheid difosfaan.

Hoogzuiver fosfine, vrij van difosfaan, kan bereid worden door de inwerking van kaliumhydroxide op fosfoniumjodide:

Analoog aan het Haber-Boschproces voor de productie van ammoniak kan fosfine bereid worden door witte fosfor in reactie te brengen met waterstofgas:

Fosfine vormt de basis voor een grote groep van analoge fosforverbindingen, de fosfanen (die echter ook nog, hoewel conform de IUPAC-nomenclatuur niet correct, betiteld worden als fosfines), waarbij één of meerdere van de waterstofatomen zijn vervangen door alkyl- of arylgroepen. Deze verbindingen zijn van belang bij de ontwikkeling van metaalkatalysatoren, omdat fosfines als stabiliserende liganden kunnen dienen. Een voorbeeld van een veelgebruikt fosfine is trifenylfosfine. Chirale fosfines doen dienst als liganden voor enantioselectieve katalysatoren in de asymmetrische synthese van verbindingen.

Fosfine maakt voor 0,0001% deel uit van de atmosfeer van de planeet Saturnus. Ook in de atmosfeer van Jupiter komen sporen van het gas voor.

Fosfine kan opgevat worden als het fosforanaloog van ammoniak. Net als ammoniak bezit fosfine een trigonaal piramidale moleculaire geometrie en behoort het tot de puntgroep C. De bindingslengte tussen fosfor en waterstof bedraagt 141,9 pm en de H-P-H-bindingshoek meet 93,5°. Fosfor bezit een vrij elektronenpaar, net als stikstof in ammoniak. Formeel behoort fosfine tot de stofklasse der hydriden.

De kritische temperatuur van fosfine bedraagt 51,9°C en de kritisch druk 65,3 bar. Boven 375°C treedt ontleding op.

Het dipoolmoment van fosfine bedraagt 0,58 D, hetgeen toeneemt naarmate er meer waterstofatomen vervangen worden door methylgroepen. Zo bedraagt het dipoolmoment van monomethylfosfine 1,10 D en dat van dimethylfosfine 1,23 D. Dit is opmerkelijk, omdat bij de overeenkomstige amines het dipoolmoment daalt (ammoniak heeft een dipoolmoment van 1,47 D). Het lage dipoolmoment van fosfine en de bijna rechte bindingshoeken in de molecule doen vermoeden dat het 3s-orbitaal van fosfor nauwelijks deelneemt aan de chemische binding. Het is dus voornamelijk het p-orbitaal van fosfor die instaat voor de orbitaaloverlap met het 1s-orbitaal van waterstof, ter vorming van de sigma-binding. Derhalve bevindt het vrij elektronenpaar op fosfor zich hoofdzakelijk in het 3s-orbitaal. Deze theoretische benadering werd in 1973 bewezen door metingen aan fosfine met behulp van P-NMR-spectroscopie. Dit verklaart waarom fosfine nauwelijks als nucleofiel optreedt en enkel zwakke waterstofbruggen vormt. Dit effect treedt ook op bij andere hoge hydriden, zoals arsine, waterstofsulfide en waterstofselenide.

De oplosbaarheid van fosfine in water is laag: slechts 0,22 mL van het gas lost op in 1 mL water. Fosfine lost beter op in apolaire oplosmiddelen, vanwege de niet-polaire binding tussen fosfor en waterstof. Het gedraagt zich noch als zuur, noch als base in waterig milieu. In zuur milieu kan het via zijn vrij elektronenpaar een proton accepteren, waardoor het fosfoniumion wordt gevormd (analoog aan het ammoniumion):

Bij voldoende hoge pH, in basisch milieu, kan het gedeprotoneerd worden tot het PH-ion:

Dit gebeurt doorgaans met zeer sterke basen, zoals natriumamide of "n"-butyllithium.

De p"K" van fosfine bedraagt 27,38. De standaardelektrodepotentiaal van fosfine bedraagt -0,063 V in zuur milieu en -0,89 V in basisch milieu. Fosfine is dus een sterke reductor.

Fosfine kan bij 150°C geoxideerd worden tot fosforzuur met behulp van zuurstofgas:

Daarbij komt een zeer grote hoeveelheid energie vrij (1270 kJ).

Fosfine wordt gebruikt als gassingsmiddel onder de vorm van aluminiumfosfide- of magnesiumfosfidekorrels, waaruit bij contact met water uit de omgevingslucht gedoseerd fosfine vrijkomt, door hydrolyse van het metaalfosfide. Deze korrels bevatten ook andere stoffen waaruit ammoniak ontstaat, hetgeen helpt om de kans op spontane ontsteking of explosie van het fosfinegas te verminderen. Daarnaast bevatten de korrels ook andere agentia (bijvoorbeeld methaanthiol) om het gas een herkenbare geur te geven. Dergelijke korrels of tabletten worden onder meer ingezet tegen mollen en woelratten.

Fosfine wordt ook gebruikt als doteermiddel in de halfgeleiderindustrie (onder andere van silicium) en kan als reductor ingezet worden. Een belangrijke toepassing hiervan is de reductie van nikkelionen uit waterige oplossing tot een fosforhoudende nikkellaag die goed kan hechten aan geprofileerde oppervlakken.

De hoeveelheid fosfine in de omgevingslucht kan gemeten worden met een gasmeetbuisje of met een digitaal meetapparaat dat met een fosfinesensor is uitgerust.

Soms wordt aan het fosfinegas een knoflookgeur toegevoegd zodat men het gas wel kan ruiken (net zoals men bij aardgas een reukstof toevoegt). Deze geurstof is afhankelijk van de fabrikant en wordt vaak pas duidelijk herkenbaar bij hogere waardes (boven 1 ppm):

Bij concentraties hoger dan 0,2 ppm is een filtermasker verplicht (gasmasker, volgelaatmasker met minimaal grijsfilter).

Fosfine is uiterst ontvlambaar en pyrofoor. De aanwezigheid van difosfaan maakt het gas zelfontbrandbaar. Fosfine kan exploderen wanneer het in contact komt met oxidatoren, zuurstofgas of di-jood, dibroom, dichloor, geconcentreerd salpeterzuur, zilvernitraat, kwik(II)nitraat, stikstofoxiden en stikstoftrichloride. Hevige reacties kunnen optreden in contact met amines, ammoniak, boortrichloride, waterstofbromide, chromylfluoride, distikstofmonoxide, etheenoxide, lucht, metaalnitraten en fosgeen.

Bij inhalatie van hoge concentraties treedt vrijwel onmiddellijk de dood in. Lagere concentraties kunnen ernstige schade aan interne organen veroorzaken.




</doc>
<doc id="94028" url="https://nl.wikipedia.org/wiki?curid=94028" title="Vliegenzwam">
Vliegenzwam

De vliegenzwam ("Amanita muscaria") is een opvallende paddenstoel, die algemeen voorkomt in de lage landen. Het eten ervan kan leiden tot vergiftigingsverschijnselen, maar de ernst hiervan valt meestal mee.

Vliegenzwammen groeien veelal in loofbossen, in nauwe associatie (symbiose) met berk, tamme kastanje, eik, beuk, ook wel met den en spar. Ze vormen een ectomycorrhiza, wat betekent dat het mycelium niet binnendringt in de wortels van de boom, maar de haarwortels aan de buitenkant omgeeft.

De bekendste verschijningsvorm van de vliegenzwam is een donkerrode hoed met witte stippen. De witte stippen zijn restanten van het algeheel omhulsel ("velum universale") waarin de paddenstoel 'opgesloten' zat, voordat hij uit de grond omhoog kwam. Deze spoelen bij regenachtig weer vrij snel van de hoed. De kleur van de hoed is echter variabel en kan variëren van rood tot oranje met gele tinten. De eerste foto in de fotogalerij hieronder geeft een idee van de variatie in kleur bij vliegenzwammen.

De hoed wordt 5–15 cm breed. Het vlees, de plaatjes en de sporen zijn wit. De sporen zijn elliptisch van vorm (9-12 µm bij 6-9 µm) en niet amyloïd. Op de witte steel zit meestal een duidelijke ring en aan de onderkant een (vlokkige) beurs. Vliegenzwammen kunnen voorkomen vanaf juli tot en met de late herfst, met een hoogtepunt rond eind augustus.

Een mogelijke verklaring voor de naam "vliegenzwam" is dat het rode vlies op de hoed het gedeelte van de zwam is dat de stof muscarine zou bevatten, waarvan een vliegendodend middel zou kunnen worden gemaakt . Sommigen hebben een verband gezien met hallucinaties van door de lucht vliegen bij inname, maar dit is etymologisch onjuist. Naast muscarine bevat de vliegenzwam nog een aantal andere toxische verbindingen, waarvan sommige hallucinogeen zouden zijn. De toxiciteit van deze paddenstoel wordt in de volksmond vaak overdreven - van aanraken zijn geen nadelige gevolgen te verwachten. Toch kan het opeten van een hele paddenstoel voor bijvoorbeeld een kleine hond in enkele uren fataal zijn.

De vliegenzwam is minder giftig dan veel mensen denken. Hij wordt al lang gebruikt door verschillende volken, onder andere in Lapland waar soms één vliegenzwam werd geruild tegen één rendier. De vliegenzwam heeft namelijk bedwelmende en hallucinogene effecten en werd vaak gebruikt in rituelen. Men kan hem vers of gedroogd opeten of roken. De hele paddenstoel bevat werkzame stoffen, maar de concentratie daarvan is het hoogst in de rode hoed. De belangrijkste werkzame stoffen in de vliegenzwam zijn muscimol, muscazone en iboteenzuur. Vliegenzwammen bevatten ook het giftige muscarine, maar als de zwammen gedroogd worden verdwijnt dit.l Bij het drogen wordt ook een groot deel van het iboteenzuur omgezet naar muscimol. Het grootste deel muscimol wordt ongewijzigd afgescheiden via de urine.

Als de vliegenzwam op de juiste wijze bereid wordt, verliest hij zijn toxiciteit en kan hij gewoon gegeten worden. Zulke bereidingen worden toegepast in bepaalde streken in Japan, en mogelijk ook elders. De vliegenzwam zou een zeer delicate, nootachtige smaak hebben. Een foute bereiding kan tot gevolg hebben dat er toch nog intoxicatieverschijnselen optreden na het consumeren.

In Nederland valt de vliegenzwam onder de werking van de Opiumwet hoewel er geen risicobeoordeling heeft plaatsgevonden ten aanzien van paddenstoelen die van nature muscimol en iboteenzuur bevatten.

De vliegenzwam wordt genoemd als ingrediënt van heksenzalf.




</doc>
<doc id="94108" url="https://nl.wikipedia.org/wiki?curid=94108" title="Grote teen">
Grote teen

De grote teen in de menselijke anatomie is de grootste van de tenen van de voet.
De grote teen heeft twee kootjes in tegenstelling tot de andere tenen die er drie hebben. 

Spieren van de grote teen zijn:

Botten van de grote teen:


</doc>
<doc id="94163" url="https://nl.wikipedia.org/wiki?curid=94163" title="Acrylzuur">
Acrylzuur

Acrylzuur of 2-propeenzuur is een organische verbinding met als brutoformule CHO. Acrylzuur is een carbonzuur. Het komt voor als een kleurloze vloeistof met een prikkelende geur.

Acrylzuur kan worden bereid op verschillende manieren:



Acrylzuur en zijn esters, de acrylaten, worden gebruikt bij de productie van verscheidene plastics en harsen, (vloer)lakken, verven, inkt en lijm. Tevens is het ook de grondstof voor superabsorbers. Het polymeer van acrylzuur is polyacrylzuur.



</doc>
<doc id="94257" url="https://nl.wikipedia.org/wiki?curid=94257" title="Manipulator">
Manipulator

Een manipulator (van het Latijnse "manus" voor "hand") is een instrument dat als doel heeft om de menselijke hand te vervangen. Manipulators worden gebruikt waar de mens zelf niet in staat is te manipuleren. Dit kan zijn in een mensvijandige omgeving: in de ruimte, de diepzee of in een radioactive omgeving. Maar ook wordt een manipulator gebruikt als door een gebrek de handfunctie is uitgevallen, voor gehandicapten.

In tegenstelling tot een robotarm is de manipulator direct zonder programmeren te gebruiken als een verlengstuk van een operator of de "gehandicapte" gebruiker. Deze laatste kan de manipulator besturen door bijvoorbeeld zwakke vingerbewegingen of hoofdbewegingen.

Een belangrijke eigenschap van een manipulator is dat hij een gedoseerde kracht in een bepaalde richting op een bepaalde plaats kan uitvoeren. Hiervoor is de regeltechnische benadering principieel anders dan bij een robot. Bij een robot wordt hoofdzakelijk positie gestuurd. Hierdoor is een manipulator in principe meer compliant dan een robot.

Een manipulator wordt in een ongestructureerde omgeving real-time gebruikt. Een robot in een gestructureerde omgeving, bijvoorbeeld een productiefabriek, volgens vooraf ingebrachte regels.

Een manipulator is ook een goochelaar die trucs gebruikt waarbij hij vingervlug is.

Een manipulator is ook een iets of iemand die invloed (in algemene zin) uitoefent op zijn omgeving.


</doc>
<doc id="94383" url="https://nl.wikipedia.org/wiki?curid=94383" title="Thymus (orgaan)">
Thymus (orgaan)

De thymus of zwezerik is een orgaan dat bij kinderen en andere jonge zoogdieren te vinden is tussen het borstbeen (sternum) en de luchtpijp (trachea) in het voorste mediastinum. Het is sterk ontwikkeld bij kinderen, maar verschrompelt na de puberteit.

Lange tijd heeft men gedacht dat de thymus een (vrijwel) nutteloos orgaan is. Pas sinds men is gaan experimenteren met het verwijderen van de thymus (= thymectomie) heeft men een idee van de functie van de thymus gekregen.
De thymusklier is een van de belangrijkste organen in ons afweersysteem. Een belangrijk deel van de lymfocyten, de zogenaamde "T-lymfocyten"(T van Thymus) worden er "rijp". Daarnaast speelt de thymus ook een essentiële rol bij de aanmaak van "geheugencellen" die het recept onthouden hoe de afweerstoffen tegen doorgemaakte ziekten moeten worden aangemaakt.

Als de thymus bij jonge dieren verwijderd wordt, treden bij deze dieren daarna de volgende symptomen op:

Deze verschijnselen treden niet op als de thymectomie wordt uitgevoerd bij oudere dieren. De verschijnselen kunnen worden voorkomen of teruggedraaid door na de thymectomie een stukje thymusweefsel terug in het lichaam te plaatsen.

Bij een (mensen)baby waarbij tijdens de embryonale ontwikkeling geen thymus was ontstaan, werden de volgende verschijnselen waargenomen:

Deze en andere waarnemingen die men tijdens deze experimenten heeft verkregen, hebben geleid tot het formuleren van de volgende thymusfuncties:

De thymus en/of thymosine is nodig bij het eerste contact van het lichaam met een antigeen om de T-cel-respons op gang te brengen. In de eerste levensjaren "ontmoet" de mens bijna alle antigenen die een cellulaire immuunrespons kunnen opwekken. Later wordt het aantal nieuwe "ontmoetingen" dus steeds kleiner, waardoor de thymus minder te doen heeft, en langzaam involueert.



</doc>
<doc id="94392" url="https://nl.wikipedia.org/wiki?curid=94392" title="Mediastinum">
Mediastinum

Het mediastinum (uitspraak: mediástinum) is de ruimte tussen de beide longen in, die ventraal begrensd wordt door het borstbeen en dorsaal door de wervelkolom. 

In het mediastinum bevinden zich onder andere het hart, de luchtpijp, de slokdarm, de aorta, een aantal grote bloedvaten, een groot aantal zenuwen, de thymus en vele lymfeklieren. 

Door de nabijheid van al deze belangrijke organen hebben ziekteprocessen zoals ontstekingen of groei van kwaadaardige cellen (kanker) in het mediastinum vaak zeer ernstige gevolgen. Een voorbeeld is miltvuur.


</doc>
<doc id="94396" url="https://nl.wikipedia.org/wiki?curid=94396" title="Apotheek">
Apotheek

Een apotheek is een plek waar men medicijnen verkoopt en (tegenwoordig steeds minder) vervaardigt. Het woord "apotheek" komt uit het Grieks en betekent 'bergplaats'. Het werd vroeger gebruikt voor de ruimte ("apotheca") in een klooster waar de geneeskrachtige kruiden werden bewaard. Tot ca. 1950 was een huisarts vaak ook apotheekhouder. In een apotheek heeft de apotheker de eindverantwoordelijkheid. De patiënt wordt er meestal geholpen door een apothekersassistent. 

Een apotheek heeft tot taak medicijnen die door artsen worden voorgeschreven aan de patiënten te verstrekken. Ook medicijnen die zonder voorschrift te verkrijgen zijn, worden door de apotheek afgeleverd. Deze geneesmiddelen heten zelfzorggeneesmiddelen (ook wel: OTC-geneesmiddelen; Over The Counter). Omwille van de volksgezondheid mogen deze middelen slechts worden verstrekt door personeel dat hiervoor een opleiding heeft gevolgd. Een apotheker kent de toepassing, de wijze van gebruik van de middelen die hij of zij verstrekt en de mogelijke risico's van het gebruik van het middel in combinatie met andere middelen (die soms door andere artsen aan dezelfde patiënt zijn voorgeschreven), bekend als wisselwerking. Apothekers zijn ook kundig op het gebied van bijwerkingen en het gebruik tijdens zwangerschap of borstvoeding. 

Meestal verkoopt men in een apotheek ook dermatologische cosmetica, homeopathische middelen, fytotherapeutica, medische hulpmiddelen voor thuiszorg et cetera.

Er bestaan verschillende soorten apotheken. Een onderscheid dat vaak gemaakt wordt betreft apotheken die medicatie en medische hulpmiddelen leveren aan patiënten in het ziekenhuis (intramurale zorg) en de apotheken die leveren aan patiënten buiten het ziekenhuis (extramurale zorg).

De ziekenhuisapotheek, ook wel 'Intramurale farmaceutische zorg' genoemd, zorgt voor bereiding en aflevering aan patiënten in een ziekenhuis. De geleverde artikelen kunnen verschillen van die in de extramurale zorg. In Nederland worden de kosten betaald uit het ziekenhuisbudget. In Vlaanderen is de houder van een ziekenhuisapotheek een werknemer van het ziekenhuis. Hij heeft na de gewone universitaire Master farmacie nog een bijkomend specialisatiejaar achter de rug.


De Koninklijke Nederlandse Maatschappij ter bevordering der Pharmacie (KNMP) is de beroeps- en brancheorganisatie van Nederlandse apothekers.

In België spreekt men over de officina, of erkende openbare apotheek. Het aantal officina's in België is beperkt door de vestigingswetgeving. De hoofdapotheker van zo'n officina heet een titularis of provisor. Soms is hij eigenaar van de apotheek, anders is hij werknemer van een grotere organisatie, zoals mutualiteit of keten. Apothekers die in dienst werken bij een titularis, heten adjunct-apotheker. Er kunnen ook apothekersassistenten werken in een officina. Die hebben geen diploma van apotheker en mogen ook niet alle taken uitvoeren die een apotheker wel mag. Alle taken die zij uitvoeren moeten onder toezicht van een gediplomeerde apotheker gebeuren. Er mogen maximaal drie assistenten aanwezig zijn per apotheker. Stagiairs werken ook onder toezicht van een apotheker en zijn nog in opleiding. Vanaf 1 januari 2011 is men ook verplicht een insigne te dragen met naam en één van de vier mogelijke statussen: apotheker-titularis, adjunct-apotheker, apotheker-stagiair, technisch-farmaceutisch assistent. Per regio spreken de officina's een beurtrol af om 's nachts en tijdens het weekend (dringende) geneesmiddelen af te leveren. 

Buiten de officina is de verkoop van geneesmiddelen verboden. Hoogstens kunnen grootwarenhuizen wat "para-farmacie" aanbieden, zoals pleisters, huidzalfjes, ontsmettingsmiddel e.d. In geen geval mag een geneesmiddel waarvoor het RIZIV een terugbetaling voorziet aan de patiënt, verkocht worden buiten een officina.

De Algemene Pharmaceutische Bond is de beroepsvereniging van de Belgische apothekers.

De twee symbolen die het meest worden geassocieerd met een apotheek zijn de mortier en stamper en het ℞ ("recept") karakter, dat meestal als "Rx" wordt geschreven in getypte tekst. Een typisch Nederlands symbool, dat steeds zeldzamer wordt en ook wordt gebruikt door drogisten in Nederland is de Gaper. Farmaceutische organisaties gebruiken vaak ook andere symbolen, zoals het groene Griekse kruis of de Schaal van Hygieia, in hun logo's. In andere landen worden ook andere symbolen gebruikt, zoals een rode gotische letter A in Duitsland en Oostenrijk.




</doc>
<doc id="94431" url="https://nl.wikipedia.org/wiki?curid=94431" title="Coeliakie">
Coeliakie

Coeliakie (uitspraak: "seuliakíe" ) of inheemse spruw is een chronische darmaandoening, zich kenmerkend door een aangeboren glutenintolerantie die bij een onaangepast dieet leidt tot een beschadiging van het darmslijmvlies. De aandoening wordt waarschijnlijk veroorzaakt door een immunologische reactie tegen een van de eiwitten van het glutencomplex. Er worden bij zo'n reactie antistoffen gevormd uit de IgA-klasse. Gluten is de naam voor een groep van eiwitten die voorkomen in alle granen, maar niet alle granen bevatten de gliadinefractie, die de oorzaak is van coeliakie. Rijst en mais zijn granen die wél gluten, maar geen gliadine bevatten. De aandoening leidt bij deze patiënten tot een verminderde absorptie van voedingsstoffen die verbetert bij het volgen van een glutenvrij dieet. Coeliakie wordt al decennialang voornamelijk geassocieerd met maag-darmklachten. Uit recenter onderzoek blijkt echter dat tegenover elke patiënt met maag-darmklachten er acht staan zonder deze symptomen.

Intussen zijn enkele schadelijke componenten van het kleefeiwit geïdentificeerd. Ze behoren tot de in alcohol oplosbare fractie van tarwe-eiwitten (ook gerst, spelt en rogge bevatten deze eiwitcomponenten, het zogeheten prolamine). Deze bestanddelen worden gliadine genoemd en bevatten veel van de aminozuren proline en glutamine. Deze bestanddelen wekken een overgevoeligheidsreactie van het immuunsysteem en het darmslijmvlies op bij patiënten die hier gevoelig voor zijn. Het afweersysteem van deze mensen herkent het gluten als "gevaarlijk" waarop een immunologische en ontstekingsreactie volgt. Antigeen-presenterende cellen, die deel uitmaken van het immuunsysteem, produceren verscheidene HLA-klassen (HLA I, DR en DQ). Bepaalde bestanddelen van het kleefeiwit (het gliadinepeptide) binden aan de bij deze patiënten overvloedig voorkomende HLA-DQ2-antigenen. Deze binding wordt versterkt door glutamine dat talrijk in het gliadinepeptide aanwezig is. Het enzym tissue-transglutaminase produceert glutaminezuur uit dit glutamine. Door deze configuratieverandering bindt gliadine beter in het slot van het HLA-eiwit. Het gevormde complex van gliadine en het HLA-DQ2-antigen bindt op zijn beurt aan speciale lymfocyten (T-helpercellen van het CD4+ type) en zorgt hierbij voor een toegenomen productie van ontstekingsmediatoren (Interferon-γ, TNF-α, Interleukine-6 en Interleukine-2).

In een verdergevorderde fase van de ontsteking worden verscheidene antilichamen gevormd. Van deze antilichamen weet men tot op heden niet of ze een oorzakelijke factor zijn bij het ontstaan van coeliakie of dat ze gevormd worden door geassocieerde auto-immuunreactie. Naast antilichamen tegen het kleefeiwit zelf (Gliadine-Antilichaam) komen ook antilichamen tegen lichaamseigen antigenen voor (zogeheten auto-antilichamen), zoals tegen het tissue-transglutaminase. Op basis van deze waarneming wordt coeliakie vanuit pathofysiologische grond eveneens beschouwd als autoimmuunziekte. Gliadine vormt de uitlokkende component van de aandoening. Voor het tot stand komen van de symptomen is hoofdzakelijk de auto-immunologische reactie tegen lichaamseigen eiwitten verantwoordelijk. Als eindfase van de ontstekingscascade treedt geprogrammeerde celdood (=apoptose) van de enterocyten in. Deze celdood leidt tot een meer of minder uitgesproken verlies van darmvlokken (vlokatrofie). Hierdoor worden voedingsstoffen niet meer goed opgenomen (wat onder andere tot energieverlies en vermagering leidt, en bij kinderen tot een slechte groei) en vaak ontstaat een vettige, volumineuze diarree.

De klassieke pathologische veranderingen bij coeliakie kunnen gecategoriseerd worden volgens de "Marsh Classification"


Deze veranderingen verbeteren of verdwijnen compleet nadat een glutenvrij dieet wordt gevolgd.

In sommige gevallen kan een test gedaan worden na het eten van gluten om de diagnose aan te nemen dan wel te weerleggen (gluten challenge). Een normale biopsie en serologie na deze test kunnen een aanwijzing vormen dat de initiële diagnose incorrect was. Patiënten dienen gewaarschuwd te worden dat men de aandoening niet ontgroeit (zoals bij sommige voedselintoleranties bij kinderen) en men dus een levenslang glutenvrij dieet dient te volgen.

De symptomen van coeliakie werden voor het eerst beschreven door de Griekse arts Aretaeos in het jaar 100. De kenmerkende maag-darmklachten gaven de aandoening haar naam: 'koilia' is Grieks voor "buik". De symptomatologie varieert enorm tussen patiënten onderling. Bij kinderen tussen 9 en 24 maanden staan groeiachterstand en darmgerelateerde symptomen (aansluitend op het eerste contact met glutenbevattende producten) voorop. Bij oudere kinderen kunnen voornamelijk absorptiegerelateerde symptomen en psychosociale problemen aanwezig zijn. Bij volwassenen staan symptomen die in relatie staan tot de malabsorptie van nutriënten voorop. De klassieke symptomen zijn diarree, flatulentie, gewichtsverlies en vermoeidheid. Ondanks de chroniciteit van de aandoening, zijn de symptomen vaak mild waardoor vele patiënten hulp zoeken rond het 50e levensjaar. Ze presenteren zich dan met milde uitingen van de ziekte zoals moeheid of anemie. In sommige gevallen bestaat er een karakteristieke blaasjesvormende huidaandoening (dermatitis herpetiformis) naast de darmaandoening.

De volgende symptomen doen zich voor bij coeliakie:

De karakteristieke diarree bij coeliakie is bleek en volumineus met een penetrante geur. Abdominale pijn en krampen, een opgezette buik (door fermentatie in het colon) en zweertjes in de mond kunnen aanwezig zijn. Bij het voortschrijden van de ziekte kan zich tot op zekere hoogte een lactose-intolerantie ontwikkelen. De waaier aan gastro-intestinale symptomen is echter zeer breed. De klachten worden dan ook vaak toegeschreven aan het prikkelbaredarmsyndroom om later als coeliakie herkend te worden. Een kleine proportie van patiënten met het prikkelbaredarmsyndroom heeft onderliggend coeliakie waardoor screening op deze aandoening dan ook aangewezen lijkt.

Coeliakie is geassocieerd met een verhoogd risico op het ontwikkelen van adenocarcinoom en maligne lymfoom van de dunne darm. Het risico op deze maligniteiten keert terug naar basisniveau bij het volgen van een aangepast glutenvrij dieet. Het aanwezig blijven van deze aandoening kan eveneens leiden tot het vormen van jejunumzweren en het vernauwen van het darmlumen door littekenvorming.

De veranderingen in het slijmvlies van de dunne darm maakt het moeilijker om nutriënten, mineralen en vetoplosbare vitamines (A, D, E, K) te absorberen:

De diagnose wordt vaak gesteld door een kinderarts of een internist. Ook kunnen bepaalde antistoffen in het bloed worden aangetoond (anti-gliadine en anti-endomysiumantistoffen) die de diagnose waarschijnlijk maken. Op basis van de klachten is de diagnose in typische gevallen vaak al vrij zeker, maar voor een definitieve diagnose is een endoscopie van de dunne darm nodig, waarbij een biopsie van het darmweefsel wordt gedaan, die de typische ontstekingsreactie van de darmwand laat zien. De tests verliezen echter hun bruikbaarheid wanneer de patiënt reeds een glutenvrij dieet volgt. De darmbeschadigingen beginnen te genezen binnen enkele weken nadat de patiënt met een glutenvrij dieet is begonnen.

Endoscopisch onderzoek is aangewezen wanneer enkele kernsymptomen aanwezig zijn of er een positieve serologie aanwezig is. In een studie worden volgende kernsymptomen als indicatie beschouwd voor een endoscopie:

De serologische bepaling van antilichamen is bruikbaar in het aantonen (sensitiviteit van ongeveer 98%) en het uitsluiten (specificiteit van ongeveer 95%) van de ziekte. Een positieve bloedtest wordt idealiter gevolgd door een endoscopie. Een negatieve test kan ook aanleiding geven tot biopsiename, wanneer de symptomen toch doen denken aan de aandoening. Deze test kan ook de 2% gevallen die ongediagnosticeerd bleven bij serologische bepaling (de sensitiviteit van serologische bepaling bedroeg immers 98%) oppikken. Daarnaast kunnen door biopsiename alternatieve verklaringen voor de symptomen geformuleerd worden. Omwille van deze redenen geldt endoscopie met biopsie nog steeds als gouden standaard bij de diagnose van coeliakie.

Gezien de ontwikkelingen in bloedtesten (IgA-tTG in combinatie met IgG-DGP) en de betrouwbaarheid hiervan, zal deze gouden standaard bij kinderen in een gecontroleerde omgeving worden aangepast. De Europese richtlijn is dan dat in dit soort gevallen (symptomen en een positieve uitslag op de bloedtest) er geen biopsie genomen hoeft te worden om de diagnose Coeliakie te stellen. Deze aanpassing zal in Nederland van kracht worden in september 2011 op een symposium door het LUMC.

De behandeling bestaat uit het volgen van een strikt glutenvrij dieet. Meestal herstelt het darmepitheel zich, zodat ook de darmwerking herstelt en alle klachten verdwijnen. De coeliakie-patiënten zijn hun hele leven gebonden aan het volgen van het strikte dieet. Bij sommige patiënten kan het eten van één kruimeltje "gewoon" brood leiden tot de (tijdelijke) terugkeer van de klachten. Steeds meer artsen zijn van mening dat een coeliakiepatiënt die zich niet goed houdt aan het dieet een grotere kans op darmkanker heeft.

In Nederland is de "Nederlandse Coeliakie Vereniging" actief, in Vlaanderen de Vlaamse Coeliakie Vereniging. Beiden bieden informatie en steun aan patiënten met coeliakie (en hun familieleden), en bevorderen onderzoek naar de behandeling van coeliakie.




</doc>
<doc id="94515" url="https://nl.wikipedia.org/wiki?curid=94515" title="Ergotherapeut">
Ergotherapeut

Een ergotherapeut(e) is een paramedicus die mensen met een beperking helpt in het dagelijks handelen. Een ergotherapeut(e) baseert zich op de wetenschappen van de ergotherapie en hanteert Evidence Based Practice. In de behandeling de uitgangspunten of het paradigma hanteert van de ergotherapie. Dit paradigma is gebaseerd op 4 pijlers; namelijk cliënt, therapeut, omgeving en handelen.


Een ergotherapeut(e) kan werkzaam zijn ten behoeve van verschillende doelgroepen:

Tevens kunnen ergotherapeuten tewerkgesteld worden binnen de thuiszorg of een zelfstandige praktijk

Een ergotherapeut(e) verantwoordt zijn handelen en visie met behulp van modellen. Deze modellen kunnen opgedeeld worden in twee categorieën:


Met behulp van deze modellen wordt de graad van zelfredzaamheid en eigen kunnen, het welbevinden, karaktereigenschappen, invloed en interactie met de omgeving, participatie in de maatschappij en alledaagse activiteiten, enz. weergegeven.

Ergotherapeuten worden opgeleid in het hoger onderwijs. In de nieuwe BAMA-structuur volgen zij in de regel een (professionele) bachelor.


KINEBANIAN, A., THOMAS, C., 'Grondslagen van de ergotherapie'. ELSEVIERS Gezondheidszorg, Maarssen, 1999.


</doc>
<doc id="94945" url="https://nl.wikipedia.org/wiki?curid=94945" title="Cochleair implantaat">
Cochleair implantaat

Een cochleair implantaat – kortweg CI – is een elektronisch implantaat dat geluid omzet in elektrische pulsen die de gehoorzenuw in de cochlea (of slakkenhuis) direct stimuleren. De hoorfunctie van buiten-, midden- en binnenoor inclusief de 16.000 trilhaartjes in de cochlea worden voor een deel overgenomen door (maximaal) 24 elektroden van een cochleair implantaat. Met een CI kunnen personen die geen of nog maar een beperkt restgehoor bezitten in beperkte mate (weer) klanken, geluiden en spraak waarnemen.

De ontdekking dat elektrische stimulatie van het auditieve systeem een geluidservaring kan opwekken werd al gedaan in 1790. Alessandro Volta, de ontwikkelaar van de elektrische batterij, plaatste metalen staven op zijn eigen oren en verbond deze met een 50-volt circuit. Hij ervoer een schok en hoorde een geluid "als een dikke kokende soep". Nadien werden er sporadisch andere experimenten uitgevoerd tot de uitvinding van het elektrische (geluidsversterkende) hoortoestel in het begin van de 20ste eeuw.

De eerste directe stimulatie van de gehoorzenuw werd gedaan in 1957 door twee uit Algerije afkomstige Fransen: André Djourno, een ingenieur en Charles Eyriès, een kno-arts. De eerste patiënt was een 50-jarige ingenieur die al eerder aan zijn linkeroor geopereerd was wegens een cholesteatoom. Die operatie (in 1947) was mislukt; het resulteerde in een volledige uitval van het gehoor en de aangezichtszenuw. In 1957 werd hij vanwege dezelfde kwaal door dezelfde kno-arts aan zijn rechteroor geopereerd, echter met hetzelfde resultaat. Daardoor was hij totaal doof geworden. Djourno en Eyriès zagen hem als een ideale kandidaat voor hun experimentele implantaat. Dit eenkanaals implantaat bestond uit een handgewikkelde spoel van 2000 windingen zilverdraad met roestvrijstalen contacten. Tijdens een operatie waarbij de gehoorzenuw bloot kwam te liggen plaatsten zij daarop elektroden. De patiënt rapporteerde dat hij een geluid hoorde "als een roulettewiel" of "als een krekel", wanneer een stroom door de elektroden werd gestuurd. Ook was hij in staat geluiden waar te nemen, maar spraakverstaan was totaal onmogelijk. Dit eerste implantaat ging snel kapot, waardoor de patiënt voor de tweede keer geïmplanteerd moest worden. Hij kreeg een nieuw implantaat, wat 1½ jaar lang bleef functioneren. Na eindeloos oefenen kon hij met dit nieuwe implantaat wel verschillende geluiden interpreteren en had hij duidelijke ondersteuning voor spraakafzien. Toen ook dit implantaat kapot ging, werd van een derde implantatie afgezien vanwege gezondheidsproblemen van de patiënt. De patiënt overleed een jaar later aan de gevolgen van een hartaandoening. De volgende patiënt was een dove 17-jarige Vietnamese, die door haar vader tot het ondergaan van de operatie gedwongen werd. De operatie was technisch geslaagd, maar de patiënt gebruikte het implantaat te weinig. De kwaliteit van haar leven bleef echter gelijk. De experimenten met deze eerste implantaten werden beëindigd door een meningsverschil tussen de twee pioniers over de te volgen commerciële koers.

In 1961 liet de Amerikaanse arts William F. House Djourno's verslagen vertalen en ontwikkelde een apparaat met slechts één kanaal, wat hij bij drie patiënten liet implanteren. Dit implantaat was alleen ontwikkeld voor de ondersteuning bij spraakafzien.

In de jaren zeventig van de 20e eeuw ontwikkelde de Australische professor Graeme Clark van de Universiteit van Melbourne, in eerste instantie geïnspireerd tot het ontwikkelen van een "kunstmatig oor" door zijn dove vader, een versie van een cochleair implantaat dat de cochlea op diverse plaatsen stimuleert. Op 1 augustus 1978 werd het eerste implantaat van dit type geïmplanteerd.

In december 1984 kreeg het Australische implantaat de goedkeuring van de Amerikaanse Food and Drug Administration voor toepassing bij volwassenen. In 1990 vond de FDA het apparaat geschikt voor toepassing bij kinderen vanaf 2 jaar, in 1998 werd de grens verlaagd naar 18 maanden en in 2002 naar 1 jaar. Het inwendige onderdeel van een CI is al geschikt voor baby's van 6 maanden oud, en in de VS ook al als zodanig toegepast. Buiten de VS is een CI al eens geïmplanteerd bij een baby van 3 maanden oud.

Tot 1999 droegen CI-gebruikers de spraakprocessor als kastapparaat (vaak aan een broekriem of dergelijke). Dankzij miniaturisatie van de gebruikte elektronische componenten kan tegenwoordig een achter-het-oor (AHO) versie van de spraakprocessor gebruikt worden. De nieuwste generatie spraakprocessors zijn waterdicht.

De technologie van CI en de nazorg van het CI-team zijn in de loop van de tijd steeds verbeterd, met als gevolg dat de geïmplanteerden beter gingen presteren.

Het bedrijf Cochlear Ltd. heeft samen met de afdeling Otorinolaryngologie van de Universiteit van Melbourne een volledig onderhuids cochleair implantaat genaamd TIKI (Eng: Totally implantable cochlear implant) ontwikkeld. Op 5 oktober 2005 ontvingen drie proefpatiënten het nieuwe type implantaat dat ze tot op heden nog steeds gebruiken. Het zal nog een aantal jaren duren voordat het nieuwe implantaat op de markt wordt gebracht.

Wereldwijd zijn er momenteel ruim 219.000 CI-gebruikers waarvan circa 4100 in Nederland.

Uitwendig wordt een zendspoel achter het oor gedragen die door middel van een elektromagnetisch veld door de huid en andere weefsels heen verbinding maakt met het inwendige implantaat. Een microfoon die de geluiden opvangt maakt soms deel uit van deze zendspoel, of wordt achter de oorschelp gedragen, afhankelijk van de fabrikant. De microfoon en de zendspoel staan met een dun kabeltje in verbinding met de spraakprocessor, een kleine computer die het geluidssignaal omzet in een elektronische en gedigitaliseerde code. De spraakprocessor werd vaak aan de gordel gedragen, maar dankzij de steeds verdergaande miniaturisatie ook steeds vaker in combinatie met de microfoon in een achter-het-oor toestel.

Een cochleair implantaat werkt anders dan een hoortoestel. Terwijl een hoortoestel de geluiden versterkt, wordt bij een CI het geluid opgevangen door de microfoon, verwerkt in de spraakprocessor tot een elektronische code, waarna deze via de zendspoel naar het implantaat wordt gezonden dat de code omzet in elektrische pulsen; via de elektrode worden de vezels van de gehoorzenuw in het slakkenhuis rechtstreeks door deze elektrische pulsen geprikkeld.

Bij een hoortoestel worden, afhankelijk van de samenstelling van het restgehoor, niet alle door het hoortoestel versterkte geluiden waargenomen. In het algemeen zou iemand met een gehoorverlies van meer dan 70 dB de hoge frequenties minder tot niet (meer) kunnen waarnemen. Mits de oorzaak van het gehoorverlies niet bij de gehoorzenuw of de hersenen maar bij de cochleaire trilhaartjes ligt, is de kans groot dat een cochleair implantaat een beter resultaat geeft dan een hoortoestel.

Na het zo nodig afscheren van haar wordt de patiënt onder narcose gebracht of lokaal verdoofd en wordt een opening in het schedelbot achter het oor geboord. In het slakkenhuis (oor) wordt een flexibele lintvormige elektrode (het implantaat) geschoven, zodanig dat de elektrode dicht tegen de te prikkelen zenuwvezels aan ligt. De operatie kan 1½ tot 6 uur duren, waarna de patiënt nog 1 tot 5 dagen in het ziekenhuis blijft. Een aantal weken na de operatie worden de geplaatste implantaten getest met behulp van een relatief eenvoudige computer, bijvoorbeeld een laptop. Het komt voor dat het implantaat in het geheel niet werkt; soms blijkt de gehoorzenuw niet te functioneren, hoewel dit in de meeste gevallen vooraf te testen is.











Door de vreugde die de meeste CI-dragers voelen bij het opnieuw kunnen waarnemen van geluid, bestond in het verleden wel eens de mythe dat je er net zo veel mee kunt horen als een goedhorende. Men wordt door een CI echter op zijn best slechthorend in plaats van doof, en de resultaten wisselen per persoon. Vooral de perceptie van muziek is vaak zeer beperkt. Alle betrokken belangenorganisaties zijn het er daarom over eens dat een goede voorlichting over CI erg belangrijk is.

In 1993 braken er onder doven protesten uit in Frankrijk, Finland, Duitsland, Amerika en Engeland tegen het cochleair implantaat. De dovengemeenschap vreesde dat de jonge generatie minder gebarentaal zou gebruiken en dat daardoor zelfs de dovencultuur zou verdwijnen, omdat de meeste jonge dove kinderen een cochleair implantaat krijgen door een besluit van hun horende ouders. De ouders kregen vaak eenzijdige informatie over CI en geen informatie over dovencultuur van CI-teams. Over de invloed van CI op de culturele identiteit (wel/niet doof) is echter nog weinig bekend. Of de dovencultuur inderdaad gaat verdwijnen is daardoor nog steeds onderwerp van een controverse tussen voor- en tegenstanders van het cochleair implantaat. Doordat er op verschillende manieren gekeken wordt naar doofheid door de betrokken partijen heeft dit de voornoemde controverse als een van de gevolgen.

Gebarentaal blijft belangrijk voor dove jonge kinderen met CI. Vaak krijgen ze dit als tweede taal aangeboden na het gesproken Nederlands, na de implantatie. Hierdoor is de gebarentaalvaardigheid van CI-kinderen minder dan die van dove kinderen zonder CI. Oorzaak hiervan is dat de horende ouders en docenten gebarentaal beschouwen als een ondersteuningstaal voor de ontwikkeling van gesproken taal (ruim 90 procent van alle dove kinderen heeft horende ouders). Tweetalig onderwijs wordt wenselijk geacht voor deze groep, niet alleen voor ontwikkeling van de spraak maar ook voor taalverwerving. Daarom pleit men ervoor dat deze groep passend onderwijs krijgt, waarin ook aandacht is voor gebarentaal. Een symptoom voor de huidige trend is dat geïmplanteerde peuters, bijvoorbeeld bij peutergroepen, ingedeeld worden bij slechthorenden.

Kandidaten voor een CI worden door een kno-arts of audioloog verwezen naar een CI-centrum. Deze kandidaten zullen als regel vijf tot zes onderzoeken moeten ondergaan alvorens besloten wordt of zij definitief in aanmerking komen voor een CI:

Na deze onderzoeken worden kandidaten als laatste beoordeeld door het CI-team volgens de eigen richtlijnen:

Postlinguaal dove volwassenen en kinderen komen vaker in aanmerking voor de CI-ingreep dan prelinguaal dove volwassenen en kinderen ouder dan 8 jaar. Deze laatste groep komt pas sinds 2003, en onder strenge voorwaarden zoals tijdstip waar ze doof geworden zijn en de hoeveelheid restgehoor met hoortoestel, in aanmerking voor een CI.

De kandidaten die net doof zijn geworden door hersenvliesontsteking krijgen een versnelde procedure, omdat de kans dat het slakkenhuis dichtgroeit aanwezig is. Een verbeend slakkenhuis kan er toe leiden dat de kans op een succesvolle ingreep kleiner is. Daarom krijgen ze vaak 2 CI's. De doven die binnenkort blind worden krijgen ook tweezijdige cochleair implantaat.

De beslissing of de ingreep - het operatief implanteren van de CI - met een redelijke kans op succes uitgevoerd kan worden, wordt door de CI-arts genomen op basis van advies van het CI-team waarin logopedisten, audiologen, Maatschappelijk medewerker, een psycholoog en een kno-arts zitten. Na een positief oordeel moeten CI-kandidaten uiteindelijk zelf beslissen of zij de ingreep willen ondergaan. De CI-teams kunnen resultaten van CI-gebruikers niet voorspellen.

Jonge, dove kinderen tot 8 jaar zonder handicap komen vaker in aanmerking voor de CI-greep dan oudere kinderen en kinderen met een verstandelijke handicap. In de kritische periode tussen 7 maanden tot 2 jaar ontwikkelen peuters en kleuters zich het meest qua spraakontwikkeling en taalontwikkeling. De hersenen van peuters en kleuters zijn in deze periode nog kneedbaar en kunnen een goed auditief geheugen ontwikkelen. Met een implantaat kunnen zij echter slechts een gedeelte waarnemen vergeleken met kinderen zonder enkele beperking, de hoeveelheid is daarbij afhankelijk per individu. Doordat zij geen volledig gehoor hebben adviseren diverse implantatie-centra en andere expertise-centra om ook gebarentaal aan te bieden naast gesproken taal.

Er zijn twee groepen prelinguaal dove kinderen. Kinderen met aangeboren doofheid hebben meestal afwijkingen zoals onvoldoende ontwikkelde gehoorzenuwen door bijvoorbeeld door rodehond, bof of mazelen bij de moeder tijdens de zwangerschap. Vóór de geboorte ontwikkelt het auditief geheugen van een dove foetus/baby zich vrijwel niet. Daardoor heeft deze groep minder baat bij een cochleair implantaat dan kinderen die horend geboren worden maar op zeer jonge leeftijd doof worden.

Dove kinderen die tussen hun 2e en 8e levensjaar worden geïmplanteerd hebben al een - soms forse - taalachterstand opgelopen. Bij normale begaafdheid zullen deze kinderen die taalachterstand mogelijk niet inhalen; ook hebben zij meer hoortrainingen nodig om spraak te leren verstaan.

Deze groep heeft in de levensfase die bepalend is voor de taalverwerving in het algemeen te weinig auditief vermogen opgebouwd om dezelfde resultaten te behalen als kinderen die al op jonge leeftijd geïmplanteerd zijn. Ook hebben ze geen of onvoldoende fonetische woordenschat opgebouwd om goed spraakverstaan te ontwikkelen. Indien ze een bruikbaar restgehoor hebben dat met behulp van hoortoestellen voldoende is geoefend en met behulp van logopedie een goede spraakontwikkeling hebben opgebouwd, komen ze in principe wel in aanmerking voor een CI.

Door verbeteringen van de CI-techniek boeken prelinguaal dove volwassenen met orale of tweetalige opvoeding tegenwoordig ook redelijke resultaten. Zij behalen een foneemscore van meer dan 50 procent. Wel is het zo dat prelinguaal dove kinderen en volwassenen langer over hun hoortraining doen dan postlinugaal doven en dove jonge kinderen. Ook vraagt de hoortraining van prelinguaal doven veel doorzettingsvermogen en wilskracht.

Prelinguaal dove volwassenen die geen orale of tweetalige opvoeding hebben gehad maar alleen met gebarentaal communiceren, zijn de moeilijkste groep. Bij hen zijn de tastzin en het gezichtsvermogen versterkt door het ontbreken van gehoor. De tastzin reageert op lagere tonen tot 1 kHz. De secundaire auditieve cortex ofwel fonologische lus bevat een visuele kennis van gebarentaal in plaats van een auditieve kennis van gesproken taal. Ze lijden aan zeer ernstige vorm van auditieve agnosie of hyperacusis doordat zij geen ervaring hebben met (omgevings)geluid. Hierdoor kunnen zij de achtergrondgeluiden met het CI als "lastig" ervaren. Deze groep behaalt in het algemeen een foneemscore van minder dan 30 procent. Daarom zijn CI-teams zeer terughoudend met deze groep.

Doordat ze horend of slechthorend zijn opgegroeid, hebben postlinguaal doven een auditief geheugen ontwikkeld. Plotsdoven die pas kort geleden doof zijn geworden krijgen vaak voorrang bij de meeste CI-teams, omdat ze in het algemeen een korte revalidatie of nauwelijks revalidatie nodig hebben. Bij een langere duur van hun doofheid verliezen plots- en laatdoven heel langzaam hun auditieve geheugen. Daardoor hebben ze een intensieve revalidatie van soms wel een jaar nodig om oude herinneringen terug te halen. Daarnaast hebben ze hun horende partner nodig. De maximale leeftijdsgrens die voorheen werd gehanteerd is in 2005 afgeschaft. Of een oudere plots- of laatdove wordt geïmplanteerd hangt echter mede af van zijn/haar gezondheid. Postlinguaal doven behalen tegenwoordig na implantatie een foneemscore van gemiddeld meer dan 80 procent.

Moeilijk lerende kinderen met een IQ-score lager dan 70 werden in Nederland ook geïmplanteerd. Zestien MLK-kinderen kregen in 2006-2007 een implantaat. Tijdens hun revalidatie presteren ze slechter en langzamer dan prelinguaal dove oudere kinderen en volwassenen met een orale of tweetalige opvoeding. De resultaten van deze groep zijn verhoudingsgewijs slecht tot matig. De CI-teams besloten dat MLK-kinderen niet meer in aanmerking komen voor een CI, aangezien de hoortraining voor deze groep erg moeilijk blijkt te zijn.

Ook doofblinde kinderen en volwassenen kunnen een cochleair implantaat ingebracht krijgen. Sommige CI-teams zijn hierin gespecialiseerd. De hoortrainingen die vervolgens onderdeel zijn van de nazorg helpen uit het sociaal isolement te komen. Doel is verbetering van kwaliteit van leven van de doofblinde.

De kosten van een CI-ingreep (anno 2014) zijn, inclusief nazorg en honorarium van specialisten, circa € 65.000,00. Dit wordt in Nederland sinds het jaar 2000 volledig vergoed voor de eerste CI, ook in geval dat de ingreep geen succes blijkt te zijn. De batterijen worden niet vergoed, uitzonderingen daargelaten.
Een cochleair implantaat wordt vanaf 2000 door ziektekostenverzekeraars volledig vergoed, in tegenstelling tot een hoortoestel. Een cochleair implantaat valt onder de medisch-specialistische zorg, terwijl een gewoon hoortoestel onder de hulpmiddelenzorg valt. Vanwege dit feit zijn er in 2008 in Nederland door een groep een aantal vraagtekens geplaatst met betrekking tot de kosten van hoortoestellen. Ontevreden doven hebben een open brief geschreven over de ongelijke behandeling van dove hoortoestelgebruikers tegenover CI-gebruikers. De hoortoestelfabrikanten hebben geavanceerde algoritmes in digitale zware hoortoestellen gestopt, waardoor digitale zware hoortoestellen relatief duurder zijn dan de eerdergenoemde analoge zware toestellen. Er zijn ook goedkopere zware digitale hoortoestellen, maar deze hebben vaak verouderde technologieën. (Analoge) hoortoestellen kunnen volledig binnen de dekking van zorgverzekering vallen. Dit in tegenstelling tot een CI, die volledig vergoed wordt door de zorgverzekeraars, maar doven die een CI weigeren of niet kunnen krijgen moeten een eigen bijdrage vanaf 0 euro betalen hoortoestellen, afhankelijk van de door de audicien gehanteerde winstmarge en de kwaliteit-prijsverhouding van het gekozen toestel. Sommige zorgverzekeraars bieden aanvullende verzekeringen die alle kosten van hoortoestellen volledig kunnen vergoeden, maar vragen in ruil daarvoor wel een hogere premie aan doven. De laatste jaren verlagen sommige verzekeraars de vergoeding voor de eigen bijdrage. Veel doven leven van een uitkering of verdienen het minimumloon, waardoor elke eigen bijdrage voor hen een zware aanslag op hun budget is. Een deel van de doven vinden dat zij door het systeem van ongelijke vergoeding geen echte vrije keus tussen hoortoestellen of CI hebben.

De spraakprocessor kost tussen 7 tot 10.000 euro, doorgaans wordt het advies gegeven om dit apparaat te verzekeren tegen verlies en schade.

De Stichting Klachten en Geschillen Zorgverzekering (SKGZ) heeft een bindend advies gegeven voor vergoeding door zorgverzekeraars voor een tweede implantaat bij kinderen tot acht jaar. De Stichting stelt vast dat richtinghoren en spraakverstaan in een rumoerige omgeving belangrijk zijn voor de ontwikkeling van jonge kinderen. De Nederlandse CI-teams zijn ervan overtuigd dat een tweede implantaat meerwaarde kan opleveren bij jonge kinderen. De bezwaren van de zorgverzekeraars betroffen vooral het vermeende gebrek aan objectief onderzoek en de kwaliteit van het onderzoek naar vermeende meerwaarde van een tweede implantatie. Tot op heden is volgens de zorgverzekeraars nog niet aangetoond dat de resultaten van een tweede implantatie opwegen tegen de kosten ervan.

De tweede CI (bilaterale implantatie) wordt in Nederland onder bepaalde voorwaarden vergoed, bijvoorbeeld wanneer het gehoorverlies een gevolg is van hersenvliesontsteking of in het geval van kinderen jonger dan 8 jaar. In België wordt een tweede CI sinds februari 2010 vergoed bij kinderen tot 12 jaar oud en in uitzonderlijke gevallen tot 18 jaar (indien als gevolg van hersenvliesontsteking). Doordat de uiteindelijke kosten voor de patiënt (of de ouders van de patiënt) bij CI nihil zijn, kan dit een rol spelen bij de keuze voor opereren/implanteren in plaats van de aanschaf van een hoortoestel.

De CI-teams van de ziekenhuizen waar een CI-ingreep kan plaatsvinden beslissen of een patiënt een keuze heeft, en zo ja uit welke merken. Sommige CI-teams hebben een voorkeur voor een bepaald merk. Er zijn vier fabrikanten: Cochlear Limited (Australië), MED-EL (Oostenrijk), Advanced Bionics (VS) en Neurelec (Frankrijk).

De CI's verschillen qua aantal stroombronnen, aantal elektroden, de lengte van de elektroden, verschillende algoritmes zoals ACE, SPEAK om spraakverstaan te verbeteren en MRI-bestendigheid. Er is geen enkel product "het beste" voor patiënten. Alle implantaten geven vergelijkbare resultaten.

In 1985 werd voor het eerst in Nederland een dove volwassene met een CI geïmplanteerd in het Universitair Medisch Centrum Utrecht. In 1989 volgde de eerste implantatie bij een kind in het Universitair Medisch Centrum St Radboud. Er zijn 8 implantatiecentra in Nederland. Een CI-team bestaat uit kno-artsen, een audioloog, een psycholoog en maatschappelijk medewerker. De CI-centra implanteren ruim 400 doven per jaar. Tot juli 2008 mochten alleen academisch ziekenhuizen de ingreep uitvoeren. Sindsdien mogen tevens reguliere ziekenhuizen in Nederland deze ingreep uitvoeren. Dit is tot op heden echter niet gebeurd, waarschijnlijk mede omdat er een Veldnorm geldt die eisen aan kwaliteit en kwantiteit stelt.

Naar de resultaten van CI zijn diverse onderzoeken verricht. Onderstaand enkele onderzoeksresultaten ter impressie, zowel positieve als negatieve.

Onderzoeksresultaten van Emily Tobey uit de Verenigde Staten (Texas): van normaalbegaafde jongeren met een CI (implantatie 5 tot 10 jaar geleden) volgt nu 88% regulier onderwijs en kan 72% telefoneren met een bekende persoon. Hun spraak- en taalontwikkeling zou verbeterd zijn. Op het vlak van begrijpend lezen zou de achterstand toegenomen zijn.

De foneemscore voor postlinguaal doven en jonge dove kinderen is toegenomen van 15 procent naar bijna 80 procent.
De foneemscore van prelinguaal dove volwassenen is toegenomen van 0 procent naar 55 procent.
In 1998 kon slechts 30 procent van CI-gebruikers een telefoongesprek voeren.





</doc>
<doc id="94946" url="https://nl.wikipedia.org/wiki?curid=94946" title="Revalidatietechniek">
Revalidatietechniek

Revalidatietechniek is een afdeling binnen de revalidatie die zich bezighoudt in samenwerking met het revalidatieteam tot het bieden van een complex van voorzieningen en/of activiteiten, waarmee getracht wordt de fysieke, psychische, sociale, beroeps en economische capaciteiten van de revalidant tot de individueel hoogst bereikbare graad te behouden dan wel tot stand te brengen.

De revalidatietechnicus houdt zich vooral bezig met de medisch-technische aspecten, ter ondersteuning van of ter vervanging van functionaliteit die gehandicapten ondervinden tijdens het revalidatie proces. Het ontwerpen, ontwikkelen en aanpassen van hulpmiddelen behoort tot de hoofdtaken. Tevens is hij/zij de technisch adviseur voor zowel het revalidatieteam, de revalidant alsmede de ouders en verzorgers.

Werd vroeger een beroep gedaan op het technische kunnen van de revalidatietechnicus tegenwoordig strekt het gebied zich steeds meer uit in de breedte.
Zo doen Domotica en Robotica steeds meer hun intrede binnen het vakgebied.

Omdat ook psychologische factoren bij trauma's erg belangrijk zijn en elk ziektebeeld of handicap zijn eigen aanpak van werken heeft wordt er van de revalidatietechnicus een groot inlevingsvermogen vereist in de situatie van gehandicapten.

De revalidatietechnicus is meer dan bij de meeste technieken aangewezen op een multidisciplinaire samenwerking die erg breed kan zijn, zo zijn er belangrijke relaties mogelijk met natuurlijk in de eerste plaats de revalidant, dan wel artsen, ergotherapeuten, fysiotherapeuten, logopedisten, maatschappelijk werkers psychologen, evenals ook leveranciers, productontwikkelaars, wetenschappers, overheidsinstellingen, zowel in binnen als buitenland.




</doc>
<doc id="95001" url="https://nl.wikipedia.org/wiki?curid=95001" title="Verstandskies">
Verstandskies

Een verstandskies (vooral gebruikelijk in Nederland) of wijsheidstand (algemeen Vlaams) is een gebitselement bij de mens.

Een verstandskies zou zo heten omdat verstandskiezen pas laat opkomen, net als volgens sommigen het verstand. In ouder Nederlands sprak men ook wel van "wijsheidskies". In het Vlaams is "wijsheidstand" nog steeds het meest gangbare woord. "Verstandskies", "wijsheidskies" en "wijsheidstand" gaan terug op het Latijnse "dens sapientiae", 'tand der wijsheid'. Dit verklaart ook waarom de woorden voor verstandskies in veel talen zo op elkaar lijken: veel medische termen zijn leenvertalingen uit het Latijn, dat lang de voornaamste wetenschapstaal was. Het zijn de laatste tanden die bij de mens doorkomen.

De alternatieve volksetymologische verklaring dat verstandskiezen zo worden genoemd omdat ze achter in de mond staan (ver-stands-kies) is onwaarschijnlijk.

Niet bij iedereen groeien deze kiezen, en bij degenen die verstandskiezen krijgen, groeien ze ook niet noodzakelijkerwijs alle vier. Wanneer een verstandskies niet gevormd wordt spreekt men van agenesie van de verstandskies.
Omdat de kaken tijdens de evolutie van de menselijke soort verkleind zijn, is er meestal plaatsgebrek voor deze tanden. Wanneer een verstandskies tijdens de doorbraak vastloopt door plaatsgebrek of een verkeerde doorbraakrichting spreekt men van een geïmpacteerde verstandskies. Wanneer een verstandskies zonder aanwijsbare reden stokt in zijn doorbraak spreekt men van een geretineerde verstandskies. Soms groeien er meer dan vier kiezen.

Wanneer een verstandskies voor problemen zorgt of kan gaan zorgen, kan de tandarts in overleg met de patiënt besluiten om de verstandskies te verwijderen. Wanneer er geen problemen worden verwacht met het verwijderen van de verstandskies, dan zal de tandarts dit zelf doen. Wanneer de tandarts het verwijderen van een verstandskies als moeilijk beschouwt, zal deze de patiënt vaak doorverwijzen naar een kaakchirurg. Vaak zal van tevoren een röntgenfoto van de verstandskies gemaakt moeten worden om de wortelstructuur van de verstandskies te kunnen zien.
Wanneer de kaakchirurg het besluit neemt dan wordt de kies getrokken. In enkele gevallen wordt de verstandskies in 2 of 3 delen verwijderd. De andere 3 verstandskiezen worden later onder plaatselijke verdoving getrokken. Wanneer de patiënt angst voor dit soort behandelingen heeft, dan kan hij kiezen om de 4 verstandskiezen onder sedatie te laten trekken. Dit gebeurt vaak poliklinisch. Een alternatief is de 4 verstandskiezen onder narcose laten trekken, dit vereist wel een dagbehandeling of een opname in het ziekenhuis. Deze ingreep duurt maximaal 1 uur.

Enkele redenen om een verstandskies te verwijderen:

Preventief verwijderen van verstandskiezen is in ontwikkelde landen een veel voorkomende behandeling zonder dat er veel wetenschappelijk bewijs is dat deze behandeling ondersteunt. In 2006 publiceerde de Cochrane Collaboration een literatuuronderzoek om het effect van preventieve verwijdering te bestuderen. De auteurs vonden geen bewijs om de praktijk te ondersteunen, noch om die te bekritiseren. Er was betrouwbaar bewijs dat preventieve verwijdering het later scheefzitten van snijtanden niet beïnvloedde. De auteurs suggereerden dat het aantal ingrepen met 60% verminderd kon worden. Het onderzoek werd echter in een weinig geaccrediteerd blad gepubliceerd, het Journal of Phytology.

In het Verenigd Koninkrijk adviseert de National Institute for Health and Clinical Excellence dat geïmpacteerde verstandskiezen die ziektevrij zijn kunnen blijven zitten. In de Verenigde Staten daarentegen adviseert de American Association of Oral and Maxillofacial Surgeons dat alle verstandskiezen preventief verwijderd worden op jonge leeftijd. Dit suggereert dat aanbevelingen betreffende verwijdering sterk afhangen van het land waar de patiënt woont en dat commerciële belangen een rol spelen. In de VS is dit een grote industrie waar ieder jaar 3 miljard dollar uitgegeven wordt om jaarlijks 10 miljoen verstandskiezen te verwijderen bij circa 5 miljoen mensen.

Over het algemeen kunnen na verwijdering van een verstandskies de volgende verschijnselen optreden:

De zwelling kan men beperken door zo snel mogelijk na de behandeling blokjes ijs of een ijskompres tegen de wang of lob te houden. Men doet dit 30 minuten lang zonder onderbreking. De zwelling zal na drie dagen het grootst zijn en na vijf dagen langzaam slinken (exclusief de dag van de behandeling).

Tegen napijn kan men pijnstillers nemen, bijvoorbeeld paracetamol of ibuprofen (welke eveneens ontstekingsremmend is). Men neemt deze bij voorkeur twee of drie uur na de behandeling, voordat de verdoving helemaal is uitgewerkt. Men gebruikt geen aspirine, Aspro of Chefarine. Deze verdunnen het bloed en dit is ongunstig voor nabloedingen.

Bij een nabloeding moet de mond eerst goed gespoeld worden met lauw water. Door zacht te bijten op een klein verbandgaas kan het bloeden gestopt worden (duurt ongeveer 45-60 minuten).

De wond kan worden ontzien door weinig hard voedsel te gebruiken. Melkproducten kunnen slechts met mate gebruikt worden: deze vergroten slijmvorming in de mondholte. Roken en alcohol zijn zeer slecht voor de genezing van de wond.

Men dient op de dag van de behandeling niet te spoelen en alleen de tanden ver van de wond vandaan te poetsen. De dag na de behandeling mogen ook de tanden en kiezen bij de wond voorzichtig gepoetst worden met een zachte tandenborstel, maar niet op eventuele hechtingen.

Na de maaltijden spoelen met chloorhexidine 0,12% of lauw zout water. Dit houdt de wond schoon. Men gebruikt géén commercieel spoelmiddel als Listerine. In sommige gevallen geeft de arts een spuitje mee om de wond en hechtingen schoon te spuiten.

De hechtingen vallen er in de regel na 7 tot 14 dagen vanzelf uit.

Verhoging van de lichaamstemperatuur naar meer dan 39,5 graden of forse pijn na 10 dagen zijn ongewoon. In dit geval kan het beste contact worden opgenomen met de kaakchirurg of tandarts

Om onduidelijkheid te voorkomen heeft elke tand in het menselijke gebit door de internationale tandnummering een nummer, gebaseerd op het kwadrant en de precieze plaats vanaf het midden. Hieronder zijn de nummers van de verstandskiezen gegeven.

De meest voorkomende pathologie bij de verstandskies is de pericoronitis. Het is een ontsteking van het tandvlees rond de tandkroon van een nog niet volledig uitgekomen verstandskies. Het wordt gekenmerkt door pijn, een beperkte mondopening en slikklachten.



</doc>
<doc id="95124" url="https://nl.wikipedia.org/wiki?curid=95124" title="IJsselland Ziekenhuis">
IJsselland Ziekenhuis

Het IJsselland Ziekenhuis in Capelle aan den IJssel is een algemeen ziekenhuis. Het beschikt over 390 bedden. Bij de organisatie werken bijna 1500 medewerkers, 118 medisch specialisten en ruim 200 vrijwilligers. Het zorggebied van het ziekenhuis strekt zich uit over Capelle aan den IJssel, Krimpen aan den IJssel, Nieuwerkerk aan den IJssel, Krimpenerwaard en de oostelijke kant van Rotterdam. Voor maag, darm en leverzorg (MDL) heeft het ziekenhuis een bovenregionale functie. 

Buitenpoliklinieken zijn gevestigd in:

Het IJsselland Ziekenhuis is ontstaan door een fusie tussen het Bergwegziekenhuis en het Eudokia ziekenhuis, die beide te Rotterdam gevestigd waren. Het werd geopend in 1991. 




</doc>
<doc id="95170" url="https://nl.wikipedia.org/wiki?curid=95170" title="Anatomische terminologie">
Anatomische terminologie

In de anatomie wordt een groot aantal termen gebruikt die voor de leek niet meteen begrijpelijk zijn. Hieronder worden er kort een aantal verklaard.

De anatomische stand is een rechtopstaand mens met de voeten licht gespreid en de tenen naar voren wijzend, de armen afhangend maar iets van het lichaam gehouden en waarbij de handpalmen naar voren worden gehouden. Bij plaatsaanduidingen kan men deze stand als referentiekader gebruiken.

We kunnen ons een aantal doorsneden door het lichaam voorstellen, waarvan de belangrijkste zijn:

Voor de indeling van de hersenen wordt een iets andere terminologie gebruikt, zie hiervoor anatomie hersenen.

(De vingers zitten distaal van de pols).

pronatie is het naar boven draaien van de handrug; supinatie de beweging waarmee men in de handpalm kijkt, of naar de voetzool.

een ledemaat staat in valgusstand als het distale deel van de lichaamsas afwijst; in varusstand als het distale deel naar de lichaamsas toewijst.
(genu = knie; "genua valga" zijn X-benen; "genua vara" zijn O-benen).

Centraal is naar het midden van het lichaam toe; perifeer van het midden af.

Worden altijd benoemd vanuit de patiënt gezien: de spreker stelt zich in de plaats van de patiënt.

Röntgenfoto's worden zo beoordeeld dat het is of men voor de patiënt staat en hem aankijkt. Op een thoraxfoto staat het hart dus aan de rechterkant.
CT-scans en MRI-scans in het transversale vlak worden in rugligging en van onderen bekeken, de lever zit op een doorsnede van de buik dus links.



</doc>
<doc id="95274" url="https://nl.wikipedia.org/wiki?curid=95274" title="Christian de Duve">
Christian de Duve

Christian René Marie Joseph de Duve (Thames Ditton (Surrey), 2 oktober 1917 – Graven, 4 mei 2013) was een Belgisch bioloog en cytoloog. Hij was de ontdekker van de celorganellen lysosoom en peroxisoom. Verder deed hij onderzoek naar insuline en glucagon. Hij kreeg hiervoor in 1974 de Nobelprijs voor geneeskunde. In 1990 werd jonkheer de Duve vereerd met de persoonlijke titel burggraaf. Zijn wapenspreuk luidde "Per vivum ad verum".

De Duves ouders waren tijdens de Eerste Wereldoorlog naar het Verenigd Koninkrijk gevlucht en keerden in 1920 terug naar België.
Hij groeide op in Antwerpen en deed middelbare studies aan het Onze-Lieve-Vrouwecollege. 

In 1934 begon hij aan een studie geneeskunde aan de K.U. Leuven. Na deelname aan de Achttiendaagse Veldtocht en een korte gevangenschap kwam hij naar Leuven terug en studeerde af als arts in 1941. Hij was vastbesloten om het mechanisme van de werking van insuline op te helderen en begon in het laboratorium van professor J.P. Bouckaert zijn onderzoek naar het effect van insuline op de opname van glucose. Hij was ervan overtuigd dat de oplossing lag in de biochemie, en besloot ook een graad in de scheikunde te halen. Hij combineerde deze studie met een stage op het Kankerinstituut in Leuven. In 1945 presenteerde hij een proefschrift onder de titel "Glucose, Insuline et Diabète". In 1946 werd hem ook nog licentiaat in de scheikunde verleend.

Na de Tweede Wereldoorlog werkte hij anderhalf jaar bij het Medisch Nobel Instituut in Stockholm (Zweden), en vervolgens een half jaar bij de Universiteit van Washington. In 1947 keerde hij terug naar de KU Leuven en begon toen aan een gelijklopende carrière als docent en als vorser eerst bij de UCL, en vanaf 1962 ook bij de Rockefeller University in New York. Hij was eerst docent fysiologische chemie en werd in 1951 gewoon hoogleraar. Hij zette een klein onderzoekslaboratorium op, waar de nadruk lag op onderzoek naar de werking van insuline en glucagon. In New York richtte hij een tweede onderzoeksgroep op, die nauw samenwerkte met de onderzoeksgroep in Leuven. In 1974 richtte hij het International Institute of Cellular and Molecular Pathology (ICP, nu Duve Institute geheten) op, gelegen in Brussel en waarvan hij voorzitter werd.

Zijn opzoekingen over cellulaire structuren resulteerden in vooruitgang op het gebied van biochemie en genetica. Bij het onderzoek stuitte hij op een onverklaarde vertraging in de werking van het enzym fosfatase, en richtte zijn onderzoeksinspanning hierop. Zijn veronderstelling was dat het enzym niet vrij in het cytoplasma voorkwam, maar omhuld wordt door een membraan. Verder onderzoek leidde tot de identificatie van een nieuw celorganel dat in 1955 de naam lysosoom kreeg. Later ontdekte hij nog een nieuw celorganel: het peroxisoom. Voor dit onderzoek ontwikkelde hij nieuwe onderzoeksmethoden. In 1955 beschreef hij voor het eerst het lysosoom en in 1965 het peroxisoom. 

Zijn werk droeg bij aan de consensus over de endosymbiontentheorie: het idee dat mitochondria, chloroplasten en mogelijk andere organellen van eukaryotische cellen afstammen van prokaryotische endosymbionten, die later onderdak vonden in eukaryotische cellen.

De Duve kwam met het denkbeeld dat peroxisomen mogelijk de eerste endosymbionten waren, die cellen in staat stelden om de stijgende concentratie vrije zuurstof in de aardatmosfeer te overleven. Maar omdat peroxisomen anders dan mitochondria en chloroplasten geen DNA bevatten, is er minder bewijs voor het geval van de peroxisomen.
De Nobelprijs die hij ontving voor zijn ontdekking van het lysosoom en peroxisoom deelde hij met Albert Claude en George Emil Palade.
De Duve werd lid van de:

Naast de Nobelprijs voor geneeskunde 1974, verkreeg hij ook de 

De Duve was "doctor honoris causa" van talrijke universiteiten.

Nadat hij in zijn verschillende functies emeritus was geworden, besliste de Duve de hem resterende jaren te besteden aan de studie van de oorsprong en de evolutie van het leven. Hij schreef er drie boeken over, die in verschillende talen werden vertaald. Hij nam zich voor zijn laatste levensjaren te wijden aan verder onderzoek over de vraag of onze betere kennis van het leven en het brein ons meer kan vertellen over de structuur en de betekenis van het universum.

Christian de Duve overleed op 4 mei 2013 nadat hij beslist had door euthanasie uit het leven te stappen.

Christian de Duve was de zoon van jonkheer Alphonse de Duve (1883-1961), immobiliënmakelaar, en van Madeleine Pungs (1884-1977).
Hij trouwde in 1943 met Janine Herman (Sint-Truiden 1922) en ze kregen twee zoons en twee dochters:

In oktober 2007 werd ter gelegenheid van zijn 90ste verjaardag een galadiner georganiseerd, waarop onder meer Prinses Astrid en Prins Alexander aanwezig waren.





</doc>
<doc id="95309" url="https://nl.wikipedia.org/wiki?curid=95309" title="Kunstmatige circulatiepomp">
Kunstmatige circulatiepomp

Een kunstmatige circulatiepomp is een pomp, die de natuurlijke circulatiepomp van het lichaam, het hart, gedeeltelijk of geheel kan overnemen.

Dit kan zijn gedurende openhartoperaties, in dat geval zijn de kunstmatige circulatiepompen onderdeel van de hart-longmachine, of gedurende langere tijd ter ondersteuning van het zieke hart als overbrugging van de wachttijd voor een harttransplantatie. In dat laatste geval betreft het een heart assist device, of een kunsthart.

Bij openhartoperaties neemt de hart-longmachine de functies over van het hart (bloedcirculatie), dat meestal tijdelijk stilgelegd wordt en de longen (zuurstofuitwisseling), die ook tijdelijk hun werk niet kunnen uitoefenen.


</doc>
<doc id="95338" url="https://nl.wikipedia.org/wiki?curid=95338" title="Tandpulpa">
Tandpulpa

De tandpulpa (ook nog tandmerg genoemd) is het weefsel in de tandholte of pulpakamer, het binnenste van de tand.

De tandpulpa bevat het meest levende deel van de tand, met bloedvaten en zenuwen en ook cellen die tandweefsel kunnen aanmaken de zogenaamde odontoblasten. Ze wordt omgeven door de dentine, waarin kleine zenuwuiteinden tot diep in de dentinekanaaltjes ("dentinetubuli") uitlopen.

De tandpulpa kan ontstoken raken, wat pulpitis genoemd wordt en hevige pijn kan veroorzaken. Cariës is de meest voorkomende oorzaak van pulpitis. De bacteriën in de cariës produceren stoffen die toxisch zijn voor de tandpulpa. Eerst wordt de tand gevoelig voor koude (alhoewel er ook nog andere oorzaken zijn voor tandgevoeligheid), in een later stadium wordt de tand vooral gevoelig voor warmte en ten slotte zal de tand een hevig kloppende pijn geven, die vooral ’s nachts opkomt. De tand zal dan ook gevoelig worden bij het bijten (men heeft dan de indruk dat de tand "te hoog" zit).
Maar een pulpitis kan nog andere oorzaken hebben, zoals de toxische invloed van vullingsmaterialen bij te diepe caviteiten, de toxische invloed van bleekproducten, parodontitis, tandbreuk of tandoverbelasting.

De pulpitis kan genezen bij vroeg ingrijpen, door het wegnemen van de oorzaak ("reversibele pulpitis"). 
Slechts zelden overleeft de pulpa een acute pulpitis; wanneer deze niet behandeld wordt, gaat ze over in afsterven van het pulpaweefsel (necrose), wat op zijn beurt een tandabces veroorzaakt.

De tandarts moet bij "irreversibele pulpitis" overgaan tot een kanaalbehandeling, waarbij de tandpulpa (met zenuwen en bloedvaten) wordt weggenomen, gereinigd en verbreed, waarna de pulpakamer en de wortelkanalen hermetisch gevuld en afgesloten worden.


</doc>
<doc id="95351" url="https://nl.wikipedia.org/wiki?curid=95351" title="Chloramine-T">
Chloramine-T

Chloramine-T of natrium-"p"-tolueensulfonchlooramide (ook bekend onder de merknaam "Halamid") is een veelgebruikt desinfectant tegen bacteriën en gisten. De stof komt voor als een wit kristallijn poeder met een zwakke chloorgeur, dat zeer goed oplosbaar is in water en ethanol.

Opgelost in water heeft het een oxiderend effect. Het is, zelfs bij lage concentraties, zeer effectief.

Chloramine-T kan bij verwarming en temperaturen boven 130°C ontploffen. De stof vormt bij verbranding giftige en irriterende gassen, waaronder waterstofchloride, stikstof-, zwavel- en koolstofoxides.

De stof is irriterend voor de ogen en de luchtwegen. Inademing van het aerosol kan astmatisch reacties teweegbrengen.



</doc>
<doc id="95522" url="https://nl.wikipedia.org/wiki?curid=95522" title="Volwassen gebit">
Volwassen gebit

Het volwassen menselijk gebit (dentitie) heeft 32 blijvende tanden en kiezen (16 per tandenboog). Per tandenboog of kaak heeft de mens :
Zie ook de internationale tandnummering.

Het melkgebit telt slechts 20 tanden. De eerste tanden van het volwassen gebit die uitkomen zijn de eerst definitieve molaren rond de leeftijd van zes jaar. Ze komen net achter de laatste melkmolaren uit, en er vallen op dat ogenblik nog geen melktanden uit. Pas nadien gaan de eerste melktanden gewisseld worden, namelijk de centrale melksnijtanden vallen uit en worden dan vervangen door de definitieve snijtanden. Op dat ogenblik spreekt men van een wisselgebit.


</doc>
<doc id="95528" url="https://nl.wikipedia.org/wiki?curid=95528" title="Stichting De Trans">
Stichting De Trans

Stichting De Trans ontstond in januari 1996 als resultaat van een fusie tussen verschillende organisaties op het gebied van zorg, dienstverlening en ondersteuning aan mensen met een verstandelijke handicap in de provincie Drenthe en Zuidoost-Groningen.

Stichting De Trans


</doc>
<doc id="95535" url="https://nl.wikipedia.org/wiki?curid=95535" title="Begijnen en begarden">
Begijnen en begarden

Begijnen en begarden (ook wel bogaarden of beggaarden) waren respectievelijk vrouwen en mannen die leefden als alleenstaanden en deel uitmaakten van een soort vrije lekengemeenschap binnen de Rooms-katholieke Kerk en meestal in een begijnhof verbleven. Anders dan een lid van een kloosterorde legden begijnen en begarden geen eeuwige geloften af, behalve die van kuisheid. Zij mochten geldelijk en onroerend eigendom behouden. Door sommigen wordt de term begijn (spottend) gebruikt voor "vrome vrouw" of kwezel. In 2013 overleed de laatste begijn ter wereld in Kortrijk.

Hun patroonheilige is de Heilige Begga. Het woord 'begijn' zou afgeleid zijn van deze naam. Andere bronnen zeggen echter dat 'begijn' afkomstig is van de kleur van hun pijen: beige. Nog andere bronnen zeggen dat het woord afkomstig zou zijn van Albigenzen. Ook wordt wel verondersteld dat de term 'begijn' is afgeleid van de stam "begg" die zou duiden op mompelen, stamelen (vgl. het Franse "bègue"= stamelaar). In deze opvatting is een begijn een vrouw die voortdurend gebeden prevelt.

Dit artikel behandelt in eerste instantie de begijnen.

De vrouwen die in de begijnhoven leefden hadden bewust voor deze vorm van samenwonen gekozen, omdat zij op die manier hun persoonlijke vrijheid wensten te bewaren bij het beoefenen van hun religieuze en dagelijkse praktijken. In tegenstelling tot degenen die tot de vaak gesloten kloosterorden toetraden konden begijnen hun persoonlijke bezittingen en rechten behouden en binnen de beperkingen van de leefregel er gebruik van maken. Velen waren dan ook eigenares van hun huis en hadden ook persoonlijke bezittingen daarbuiten. Het samenlevingsverband was niet alleen losser dan in een klooster, maar ook niet onomkeerbaar in de tijd.

De dagelijkse verrichtingen voor eigen onderhoud en dat van de gemeenschap waren verdeeld naar rang en kunnen. Bepaalde begijnhoven waren gespecialiseerd in diensten aan de lokale bevolking, zoals dat van Sint-Truiden, dat over een eigen bleekweide beschikte om de was die men er voor anderen deed te drogen. Deze verrichtingen, voor een groot deel handenarbeid, werden in het dag- en weekschema geschikt rondom de uren van religieuze praktijk.

Uiteraard werd daarbij een religieuze kalender als leidraad gebruikt. Speciale aandacht ging naar feesten van de ‘Heilige Drievuldigheid’ en het ‘Heilig Sacrament’ (de sacrale communie), dat overigens zijn ontstaan te danken heeft aan de Luikse begijn-kluizenares Juliana van Mont-Cornillon. 

Voor het eerst in Europa werd vanaf het einde van de 13e eeuw in de grotere begijnhoven een schola cantorum opgericht, bedoeld om de meisjes die mogelijk als nieuwe begijnen gingen toetreden onderricht te geven, en vooral de liturgische gezangen, waaronder de litanieën, over te leveren. Volgens de oudste statuten van het groot begijnhof van Sint-Catharina in Mechelen, die dateren van 1286-1300, moest "die scoelmeesterse… met haren scolieren", er ook voor zorgen de getijden te zingen indien de priester dat niet kan Het is duidelijk dat met die dagelijkse rituelen en seizoenvieringen ook een traditie van oude gezangen en dansen werd in leven gehouden, die zelfs "intra muros" aanleiding bleken te geven tot verscherpte kritiek vanwege de kerkelijke vertegenwoordigers. 
Alhoewel het begijnhof werd beheerd door een grootmeesteres, die zich door meesteressen liet adviseren en bijstaan, stonden begijnen voor hun geestelijk leven noodgedwongen onder het gezag van de bisschop, die door de pastoor werd vertegenwoordigd. Ook bezochten soms dominicanen of franciscanen de begijnconvenanten om er te prediken, biecht te horen, en eventueel het bestuur van de (groot-)meesteres te controleren.

In de tijd voor de opkomende heksenvervolging in Europa werden ook individuele begijnen geviseerd, zoals in 1310 toen een van de bekendste slachtoffers van de begijnenvervolging Margarete Porete op de brandstapel stierf, met haar boek “"Spiegel der eenvoudige zielen"”, een werk dat later herontdekt werd. Ook hele begijnhoven werden door de opkomende repressie tegen vrouwen gekenmerkt toen het Concilie van Vienne (1311-12) opriep tot maatregelen tegen ‘ketterse’ begijnen. Als gevolg werden veel begijnenconventen, vooral in het Duitse Rijk, ofwel gesloten, of omgevormd tot kloostertjes van franciscaanse tertiarissen, wat ze afhankelijk en beter controleerbaar maakte voor de clerus. En in 1325 bepaalde de bisschop van Luik dat de begijnen van Saint-Christophe, op straf van excommunicatie, “"niet in het openbaar zullen dansen of onbehoorlijke liederen zingen"”. Gelijkaardige clausules vindt men terug in de begijnenstatuten van St.Truiden en Antwerpen uit deze tijd. Enkele al te schaarse gegevens laten een niet-liturgische traditie van religieuze dans en zang onder begijnen vermoeden.

Rond 1250 werden de werken van Hadewijch van Antwerpen geschreven in een Brabantse variant van het Middelnederlands. Naar alle waarschijnlijkheid was zij een begijn. Brabant strekte zich in die tijd verder uit dan de grenzen van de provincies Noord-, Vlaams- en Waals-Brabant in België en Nederland: ook de Belgische provincie Antwerpen maakte deel uit van het Brabant van Hadewijchs tijd. Hadewijch is zowel met Latijnse theologische teksten als met een overwegend Franse traditie van minneliederen (chansons) vertrouwd: voor een vrouw is dat in die tijd op zich al uitzonderlijk, en enkel denkbaar in milieus met financiële armslag. In de "Lijst der volmaakten" noemt zij een begijn die door een inquisiteur vermoord is.

Aan het eind van de 14e eeuw reageerde Christine de Pizan tegen de vrouwenverdrukking, het geweld en de algemene geest van antifeminisme uit die tijd met onder andere haar boek ""La Cité des Dames"", ("De stad der Vrouwen"), een soort geïdealiseerde vorm van het begijnhofconcept uit 1405.

In de Lage Landen ontstonden de eerste begijnhoven, als infrastructuur voor een nieuw spiritueel samenwerkingsverband, op instigatie en inspiratie van ‘heilige vrouwen’, zo noteerde augustijner biograaf van Maria van Oignies, Jacob van Vitry in 1215. Zij ‘"wijdden zich aan hun hemelse bruidegom"’, en hij haastte zich eraan toe te voegen dat zij ‘"de vleselijke verlokkingen de rug toe keerden en de rijkdommen van de wereld verachtten"’.

Als gevolg van de Gregoriaanse hervormingen ontstonden in geheel West-Europa spontane en georganiseerde religieuze bewegingen. Omstreeks de 11e eeuw waren er bewegingen die een terugkeer naar de oorsprong van de Kerk zoals beschreven in het Nieuwe Testament en de Handelingen van de Apostelen voor ogen hadden.

Het streven van deze "Apostolieken" was een leven in eenvoud, armoede en kuisheid uit protest tegen een geestelijkheid die openlijk samenleefde met concubines en geen aandacht meer had voor hun parochianen.

Het waren vooraanstaande vrouwen, de gravinnen Johanna en Margaretha van Vlaanderen die ook begijnhoven stichtten in Gent (1234), Valenciennes (1239), Kortrijk (1242), Rijsel (1244-45) en Douai (1245).

Onder invloed van vernieuwende figuren als Sint-Norbertus en later Sint-Franciscus, die boetebeleving en armoede predikten, kwam er een verdieping van het geloofsleven en verkreeg de geloofsbeleving een nieuw en menselijk karakter. Als gevolg daarvan trof men in het Westen in de loop van de 12e eeuw meer en meer vrouwen aan die alleen of in kleine groepen, thuis bij hun familie of in aparte huizen leefden. Men verkoos om teruggetrokken van de wereld in zelfgekozen armoede ter heiliging, een vroom en kuis leven te leiden. Men trof deze religieuze vrouwen aan over geheel West-Europa van Scandinavië tot in Spanje. Hun naam evolueerde van "vrome vrouwen" naar religieuze vrouwen die in de volksmond de spotnaam "begijnen" kregen met een ketterse bijgedachte.
In de aanvang van de 13e eeuw deelden de zogenoemde begijnen die naam met een hele reeks van ketterse bewegingen zoals Albigenzen, Vrije geesten en andere. In sommige groepen begijnen zullen wellicht ook wel verwante ideeën hebben geleefd.

De kerk bekeek deze groep, die steeds groter werd en door zijn onafhankelijkheid ontsnapte aan de controle van de geestelijkheid, met grote argwaan. Sommige geestelijken zagen dat het volk in zijn vraag naar een andere kerk behoefte had aan geestelijke begeleiding; Lambert le Bègue, een priester uit het Luikse, vertaalde voor deze vrouwen het leven van de heilige Agnes en delen uit de Handelingen van de Apostelen. Toen paus Innocentius III in 1216 instemde met de nieuwe beweging stelde men in de daarop volgende jaren een grote bloei en verspreiding vast. Omstreeks 1240 konden de eerste vormen van een georganiseerde beweging onderscheiden worden, die zich langzaam van de naam "Begijn" gingen bedienen zonder nog de bijgedachte aan ketterse praktijken met zich te nemen.

In de Lage Landen in de buurt van Nijvel en Oignies in Brabant en in het Luikse ontstonden de eerste kernen van samenlevende groepen religieuze vrouwen onder de naam Begijnen. Maria van Oignies, Ida van Leuven en andere begijnen werden door toenmalige geestelijken en het volk als bijna-heiligen beschouwd.

De nieuw ontstane gemeenschappen van vrome vrouwen of mulieres religiosae leefden eerst verspreid in de stad maar naderhand bij voorkeur in de nabijheid van een kerk of een kapel en onderhielden zichzelf door inkomsten uit eigen arbeid. Na verloop van tijd nam hun aantal toe en zij groepeerden zich in de eerste conventen, veelal rond hospitalen en leprozerijen. De beweging concentreerde zich aan het einde van de 13e eeuw voornamelijk in het noorden van Frankrijk, Vlaanderen, Brabant, Luik, de Rijnstreek in Duitsland van Keulen tot Bazel en in mindere mate Italië en Zuid-Frankrijk. Hadewijch is waarschijnlijk de bekendste begijn en mystica uit de 13de eeuw.

In 1311 trof de kerk op het concilie van Vienne maatregelen tegen wat genoemd werd de ketterse bewegingen in begijnse kringen. De bewegingen waren weliswaar religieus, maar niet aangesloten bij de officiële kerk, vandaar dat ze als ketters beschouwd werden. De getroffen besluiten werden nooit omgezet in maatregelen behalve in Duitsland en Frankrijk, maar de bisschoppen in de Lage Landen verdedigden het orthodoxe van de begijnen in hun bisdommen, waardoor ze van de verschillende pausen vrijstellingen verkregen en ze hun gemeenschappen verder konden uitbreiden. Eén van de bekendste slachtoffers van de begijnenvervolging was Margareta Porete. Zij stierf in 1310 op de brandstapel, samen met haar boek "Spiegel der eenvoudige zielen", een werk dat later herontdekt werd.

In de praktijk kwam het erop neer dat alleen nog begijnen geduld werden, die zich vrijwillig samenvoegden in conventen of begijnhoven onder leiding van kloosterlingen of een priester. De begijnhoven werden door een muur omgeven en tussen zonsondergang en zonsopgang van de buitenwereld afgesloten. De begijnen leefden er een godvruchtig leven met alle dagen het volgen van de heilige mis, luisteren naar de preek, gebedsstonden en het lezen van de psalmen in het goddelijk officie indien mogelijk. Bovendien baden zij reeds vroeg de Mariale devotie van de rozenkrans. De begijnen stelden zich onder leiding van een grootmeesteres en gehoorzaamden aan de statuten die door de bisschoppen werden goedgekeurd.

In tegenstelling tot kloosterzusters, die eeuwige geloften aflegden, verklaarden de begijnen alleen maar voor een bepaalde tijd sober, in kuisheid en van hun eigen vermogen of verdiensten te zullen leven. Ze waren vrij om uit te treden om te huwen waarbij ze zes weken voor de huwelijksvoltrekking het begijnhof moesten verlaten. Het begijnhof bevatte jonge meisjes, ongehuwde vrouwen van alle leeftijden en weduwen. Jonge meisjes werden aan de begijnen toevertrouwd om er onderwijs te krijgen.

De beweging groeide zelfs zover dat ze in de 15e eeuw in bepaalde steden tussen 2 en 5% van de totale bevolking uitmaakte, en sommige begijnhoven als Keulen, Mechelen, Gent en andere telden op hun hoogtepunt tot meer dan 2000 begijnen.

In de loop van de verdere geschiedenis kende de begijnenbeweging door de vervolgingen in het zuiden van Europa, Zwitserland en Duitsland een grote terugloop om tegen het einde van de 18e eeuw nog vrijwel alleen in de Nederlanden voor te komen.
Dertien begijnhoven in Vlaanderen maken sedert 1998 deel uit van het werelderfgoed van de UNESCO.

Nadat op 23 mei 2008 de bijna 100-jarige Marcella Van Hoecke (geboren in 1908), grootjuffrouw van het klein Begijnhof te Gent, overleden was, restte er wereldwijd nog slechts één traditionele begijn: Marcella Pattyn, geboren in 1920, begijn in het begijnhof te Kortrijk. Marcella verbleef de laatste jaren van haar leven in het rusthuis Sint-Jozef te Kortrijk, waar ze in de nacht van 13 op 14 april 2013 in haar slaap overleed. De laatste Nederlandse begijn, Cornelia Frijters, stierf in 1990. Zij woonde vrijwel haar hele volwassen leven op het begijnhof in Breda.
In Duitsland is sinds 1985 een opleving van de begijnenbeweging in een moderne jas te zien. In 2004 werd daar het 'Dachverband der beginen' opgericht. Deze organisatie telt anno 2016 zo'n 500 leden. Er zijn inmiddels dertien nieuwe begijnhoven gebouwd.



</doc>
<doc id="95566" url="https://nl.wikipedia.org/wiki?curid=95566" title="Foetus">
Foetus

Een foetus is een ongeboren baby in het stadium waarin gelijkenis met het volwassen stadium gaat optreden, in deze fase spreken we niet langer over embryo.

"Foetus" is een eeuwenoude hypercorrectie van het Latijnse "fetus" ("worp": het voortbrengen van jongen). In de wetenschappelijke terminologie wordt alleen de spelling "fetus" geaccepteerd.

Bij mensen spreekt men van een foetus vanaf de 12e week van de zwangerschap tot de geboorte.
Deze is dan ongeveer 5,4 cm groot en weegt circa 14 gram.
In de dertiende week is de foetus 7,4 centimeter en weegt 23 gram.

De laatste drie maanden van de zwangerschap wordt de foetus dikker en groter en bij de geboorte na 40 weken zwangerschap is het gewicht tussen 2,5 en 4 kg.

De foetale fase begint acht weken na de bevruchting. Alle belangrijke lichaamsstructuren, zoals handen, voeten, het hoofd, de organen en de hersenen, zijn al aanwezig maar ze groeien verder en worden steeds functioneler. Een foetus is niet zo kwetsbaar door omgevingsfactoren als een embryo. Toch kan een toxische blootstelling fysiologische of congenitale afwijkingen veroorzaken. Het risico op een miskraam daalt heel sterk in het begin van de foetale fase.

De onderste grens van levensvatbaarheid van een foetus daalt door de vooruitgang die geboekt wordt in de neonatologie. De twee jongste kinderen die als prematuren geboren werden zijn waarschijnlijk James Elgin Gill (geboren op 20 mei 1987 in Ottawa, Canada, na 21 weken en 5 dagen zwangerschap) en Amillia Taylor (geboren op 24 oktober 2006 in Miami, Florida, na 21 weken en 6 dagen zwangerschap). Beiden groeiden uit tot gezonde kinderen.

De foetushouding is de houding, waarin de foetus zich bevindt in de moederbuik. De foetushouding wordt ook wel "eihouding" genoemd en wordt ook overdrachtelijk gebruikt in de psychologie, kunst, de studentenwereld en dergelijke.


</doc>
<doc id="95746" url="https://nl.wikipedia.org/wiki?curid=95746" title="Verpleeghuisgeneeskunde">
Verpleeghuisgeneeskunde

Verpleeghuisgeneeskunde is geneeskunde die vanuit een breed perspectief is gericht op veelal oudere patiënten met chronische en/of complexe aandoeningen. Doel is daarbij om de patiënt te helpen zijn restmogelijkheden optimaal te gebruiken en ondanks beperkingen een aanvaardbaar levenspeil na te streven.

De specialist ouderengeneeskunde, voorheen bekend onder de titels "verpleeghuisarts" en "sociaal geriater", richt zich van oorsprong vooral op de medische zorg binnen de muren van het verpleeghuis. Binnen de verpleeghuissetting behandelen specialisten ouderengeneeskunde zowel mensen met somatische als met psychogeriatrische problemen, alsmede patiënten met een combinatie van beide. Vanwege de wens van ouderen om zo lang mogelijk thuis te blijven wonen is de specialist ouderengeneeskunde steeds meer transmuraal gaan werken (dagbehandeling, substitutieprojecten, consultatie). In toenemende mate is de specialist ouderengeneeskunde ook verantwoordelijk voor patiënten in het verzorgingshuis, de thuissituatie en het ziekenhuis. 


</doc>
<doc id="95776" url="https://nl.wikipedia.org/wiki?curid=95776" title="Koekoek (vogel)">
Koekoek (vogel)

De koekoek ("Cuculus canorus") is een vogelsoort en het bekendste lid van de familie koekoeken (Cuculidae). Hij plant zich in de zomer voort in een groot deel van het Palearctisch gebied en overwintert in het Afrotropisch gebied en het Oriëntaals gebied. De koekoek is een broedparasiet: het vrouwtje legt haar eieren in nesten van andere vogelsoorten en laat de jongen door die andere soort verzorgen.

De koekoek dankt zijn naam aan de zeer opvallende roep van het mannetje die ongeveer klinkt als een hol aanhoudend "goe-koeh" geluid, waarbij het begin op iets hogere toon is dan het eind. Ook in veel andere talen werd de naam van de vogel gebaseerd op het geluid: Duits (Kuckuck), Frans (Coucou), Russisch (Кукушка [Koekoesjka]), Engels (Cuckoo), Pools (Kukułka), en ook de wetenschappelijke geslachtsnaam "Cuculus" is een onomatopee.

De koekoek is een slanke vogel met spitse vleugels en een lange afgeronde staart. Met een lengte tussen 32 en 36 centimeter is hij ongeveer zo groot als een houtduif. De koekoek is een zogenaamde zygodactylische vogel. Door de spitse vleugels lijkt de vogel in de vlucht op een sperwer. Hij vliegt met gelijkmatige vleugelslagen waarbij de vleugels nauwelijks boven het lichaam worden geheven. De naar beneden gebogen snavel wordt hierbij naar voren gestrekt. De koekoek zit vaak op leidingen en masten waarbij de vleugels iets neerhangen en de staart iets wordt geheven. Daardoor lijkt de vogel gedrongen en kortpotig.

Volwassen mannetjes zijn op de rug, de buik en de kop gelijkmatig blauwgrijs zonder tekening. Aan de onderkant is de blauwgrijze borst scherp van de dungestreepte buik afgescheiden. De lange staart heeft een getrapte tekening, de staartveren hebben een dunne witte eindzoom. De iris en de snavelbasis zijn heldergeel, de rest van de snavel is donkergrijs.

Jonge dieren hebben gele poten. De iris is donkerbruin en de snavelbasis heldergeel, de rest van de snavel is hoorngrijs. Een jonge vogel kan worden herkend aan een witte vlek in de nek. De buik heeft dunne dwarsstrepen, ongeveer als een sperwer. Verder is de onvolwassen vogel leigrijs met hier en daar een roestbruine vlek. Het gehele verenkleed heeft dunne donkere dwarsstrepen. De kleine en grote dekveren hebben een dunne witte eindzoom. 

Volwassen vrouwtjes komen in twee vormen voor. De grijze vorm lijkt sterk op het mannetje, maar heeft een meer roestbruine tot gelige kleur en dunne donkere dwarsstrepen op de borst. De bruine vorm is zeldzamer en is op rug en borst roestbruin. De veren hebben verder donkere dwarsstrepen. De staart lijkt op die van de jonge torenvalk en heeft een dunne witte eindzoom. De iris en snavelbasis zijn lichtbruin.

Van de koekoek zijn vier ondersoorten beschreven, die onderling weinig verschillen:

De koekoek roept zijn eigen naam, wat ongeveer klinkt als een hol aanhoudend "goe-koeh“, waarbij het begin met iets meer nadruk en op iets hogere toon is. De roep wordt enkel door het mannetje geuit en is een echte territoriumroep, die van april tot in juli wordt geroepen vanaf een hoge zitplaats.

In de vlucht zingt de koekoek lager en ook het interval is dan kleiner omdat het door de vlieginspanning te vermoeiend is de hoge noot te treffen. Zodra de vogel gaat zitten, zingt hij eerst een tijdje vals en corrigeert dan geleidelijk de toonhoogte van de hogere noot. De toonhoogte tussen de twee noten varieert tussen minder dan een kleine terts tot bijna een kwart.

Wanneer een mannetje een vrouwtje achtervolgt, laat hij een "hach hachhach" horen.
Het vrouwtje laat heel zelden een trillerig geluid horen, dat klinkt als "srii srii".
Jonge vogels bedelen zelfs nog tijdens de trek met een doordringend "psrieh".

De koekoek komt voor in de gematigde boreale zone van Eurazië, van West-Europa en Noord-Afrika tot Kamtsjatka en Japan.
De koekoek komt overal in Europa voor, met uitzondering van IJsland (zie kaartje boven).
Hij heeft een voorkeur voor overzichtelijke, gevarieerde en open landschappen met zitplaatsen.
Door het verdwijnen van dergelijke landschappen neemt het aantal koekoeken af.
Hij bewoont biotopen boven de boomgrens maar ook het duinengebied langs de zee en alle biotopen daartussen: halfwoestijn, open en gesloten loof- en naaldbossen, struikgewas en ook hoogveen.

Ook in steden met veel parken is de koekoek te vinden, echter niet in dichtbebouwde centra. Hierbij is van groot belang dat de waardvogel in wiens nest de koekoek haar ei legt, er voorkomt. Komt de waardvogel in een gebied niet voor dan zal de koekoek er alleen maar verschijnen op doortrek of om er voedsel te zoeken.

In Nederland (en heel West-Europa) is de koekoek een uitgesproken zomervogel. Het winterkwartier bevindt zich in Afrika ten zuiden van de evenaar. Daar geeft hij de voorkeur aan de nabijheid van water en savannegebieden met acaciabegroeiing.

Begin augustus verlaten zowel de oude als de jonge dieren West-Europa en keren meestal in de tweede helft van april terug. In Scandinavië keren de dieren pas begin mei terug.

Zoals veel trekvogels vliegt de koekoek voornamelijk 's nachts waarbij op de terugweg per etmaal zo'n 50 kilometer wordt afgelegd. De route voert midden over de Middellandse Zee.

Het aantal broedparen in Europa wordt geschat op 4,2 tot 8,6 miljoen.
Er zijn weinig gegevens bekend over langere perioden. De bestandsschommelingen zijn echter sterk afhankelijk van die van de waardvogels. Lokale aantallen kunnen van jaar tot jaar met 100 procent verschillen.

In nagenoeg alle landen van West- en Centraal-Europa wordt melding gemaakt van teruglopende aantallen.
In Engeland is het aantal gedurende de laatste 30 jaar met 60 procent teruggelopen.
In Oost-Europa schijnt het aantal nog stabiel te zijn.

Volgens SOVON daalde het aantal Nederlandse broedparen in de periode 1990-2007; dit bedroeg in 2007 ongeveer 6 tot 8 duizend. De koekoek staat nog als "niet bedreigd" op de internationale Rode Lijst van de IUCN, maar is in 2004 als "kwetsbaar" op de Nederlandse Rode Lijst gezet. Ook in Vlaanderen gaat het niet goed met hem: op de Vlaamse Rode Lijst staat hij als "achteruitgaand" (gevoelig).

Voornaamste oorzaak voor de teruggang van de koekoek is de uitdunning van het bestand van zijn waardvogels. Dit is het gevolg van verstoring en vernietiging van het leefgebied door landbouw. Verder heeft het ook sterke afnemen van aantallen vlinders en kevers ten gevolge van gebruik van gifstoffen een nadelig effect op het aantal koekoeken.

De koekoek is nagenoeg uitsluitend een insecteneter. Hij eet voornamelijk rupsen, waaronder behaarde die door andere vogels niet worden opgegeten. Verder veel kevers, ook de larven hiervan, krekels, sprinkhanen, oorwormen en libellen. Vrouwtjes eten regelmatig zangvogeleitjes.
Kleinere reptielen, zoals slangen en hagedissen worden niet versmaad.

De jonge dieren worden door hun waardvogel gevoerd met een uitgebreide variatie voer.

De koekoek wordt in het tweede levensjaar geslachtsrijp. Het broedparasitisme als voorplantingsstrategie kan worden gezien als een aanpassing aan het korte verblijf in het broedgebied. Voordeel is hierbij dat de noodzaak tot nestbouw vervalt.

De volwassen koekoeken arriveren vaak na hun favoriete waardvogel in het broedgebied, zodat die hun territorium al hebben bezet.
Het vrouwtje legt begin juni zo'n 10 tot 25 eieren in verschillende nesten, echter steeds maar één ei per nest en meestal dat van een zangvogelsoort.

Favoriete waardvogels zijn de kleine karekiet en heggenmus. Daarna volgen de graspieper, witte kwikstaart, rietzanger, bosrietzanger, gekraagde roodstaart, tuinfluiter en vele andere. Opmerkelijk is dat de roodborst en winterkoning in Nederland geen waardvogel zijn, terwijl dat in Duitsland wel het geval is.

In totaal zijn er in Europa meer dan 100 verschillende waardvogelsoorten bekend waarvan echter maar zo'n 45 soorten succesvol zijn in het grootbrengen van een jonge koekoek.
In 10 tot 30 procent van de gevallen wordt een geparasiteerd nest door de waardvogel opgegeven.

De kleur en afmeting van het koekoeksei is aangepast aan die van de betreffende waardvogel. In de vrouwelijke afstammingslijn heeft het koekoeksvrouwtje een voorkeur voor een bepaalde waardvogelsoort. Er is echter geen sprake van rassen met deze voorkeur omdat het mannetje geen voorkeur kent. Het begin van de legperiode varieert sterk omdat dit wordt gesynchroniseerd met die van de waardvogel. De parasiteringsgraad kan variëren van minder dan 1 procent tot soms wel meer dan 80 procent.

Als het vrouwtje een geschikt nest heeft gevonden, wordt het ei binnen enkele seconden gelegd.
Hierbij wordt ze geholpen door het feit dat ze de eileider uit de cloaca kan verlengen waardoor het ei bijvoorbeeld zelfs in de kleine opening van het nest van een winterkoning kan worden gelegd.
Soms wordt de waardvogel hierbij afgeleid door het mannetje.
Vaak neemt het vrouwtje na het leggen van het ei een ei van de waardvogel mee in de snavel. Soms worden meerdere eieren verwijderd voordat het eigen ei wordt gelegd.
Na een zeer korte broedtijd van ongeveer twaalf dagen komt de jonge koekoek uit het ei. De aanraking door de andere nestlingen zetten hem er instinctief toe aan deze uit het nest te werpen. Nog maar enkele uren oud duikt hij onder de andere in het nest liggende eieren en jonge vogels totdat deze zich boven een zeer aanraakgevoelige groef op de rug bevinden. Vervolgens schuift hij deze met een rukkende beweging over de nestrand, net zo lang tot hij de enige bewoner van het nest is. Hierbij houdt hij zich met zijn klauwen vast aan de nestrand om niet met zijn slachtoffer over de rand te vallen.

Dit gedrag levert voor de jonge koekoek echter wel een probleem op, omdat de meeste vogelouders de hoeveelheid voedsel afstemmen op de hoeveelheid opengesperde bekjes in het nest. De jonge koekoek kan echter het ontbreken van de andere jonge vogels compenseren door snelle geluidssignalen te produceren. Ook de grote oranjerode keel stimuleert de waardvogel.

Na ongeveer 20 dagen vliegt de jonge vogel uit. De jonge koekoek wordt vaak aanzienlijk groter dan zijn pleegouders. Het is niet ongebruikelijk dat men een jonge, pas uitgevlogen, koekoek bedelend op een paaltje ziet zitten. De veel kleinere waardouder landt vervolgens op de rug van het jonge dier om het te voeren.



</doc>
<doc id="95824" url="https://nl.wikipedia.org/wiki?curid=95824" title="Gezichtsbedrog">
Gezichtsbedrog

Gezichtsbedrog of een optische illusie is iets wat het oog waarneemt, dat door de hersenen anders geïnterpreteerd wordt. Gezichtsbedrog toont meestal eigenschappen van ons visueel perceptiesysteem aan, de mechanismen in de hersenen die grotendeels bepalen wat wij menen waar te nemen. 

Er zijn twee foutenbronnen:

Zien is een synthese van diverse aspecten; in elk van die facetten kun je mis-zien. Waarnemingen die mogelijk fout geïnterpreteerd kunnen worden, zijn onder andere helderheid (contrastillusie), kleur (kleursubjectiviteit), afstand (3D-effect), dimensies (lengte, grootte), verplaatsing (snelheid), aard (herkenningsmisser, bijvoorbeeld 'tante Julia' roepen tegen een volslagen onbekende).

Bij veel illusies neem je iets foutief waar, maar besef je tegelijkertijd wat de ware toedracht is. Zien speelt zich immers niet in dezelfde hersendelen af als weten. Bij de sterkste illusies word je helemaal bedot, zoals nagestreefd door de special effects in een film. Daar maakt men gebruik van toepassingen zoals de Ames-kamer en de bouw van gravitatieheuvels.

Eén genre van de schilderkunst streeft opzettelijk na dat de kijker vals voor echt aanneemt, en wordt trompe-l'oeil genoemd. Ook andere elementen van gezichtsbedrog komen in de schilderkunst voor, zoals bij Escher.

Gezichtsbedrog laat zich gemakkelijk illustreren. Vele wetenschappelijke musea stellen illusies tentoon. In Gent specialiseert het "Illuseum" zich in dit onderwerp.



</doc>
<doc id="96050" url="https://nl.wikipedia.org/wiki?curid=96050" title="Glucagon">
Glucagon

Glucagon is een polypeptide-hormoon (MW 3.5 kDa) dat wordt geproduceerd in de alvleesklier, (meer bepaald in de endocriene α-cellen op de "Eilandjes van Langerhans"). Glucagonproductie vindt ook plaats in de darm. In tegenstelling tot insuline, dat de bloedsuikerspiegel verlaagt, verhoogt glucagon de bloedsuikerspiegel. Het stimuleert onder andere de glycogenolyse (de afbraak van glycogeen tot glucose).
Ook wordt de proteolyse (van eiwit naar aminozuren) en de lipolyse (van vet naar glycerol + vetzuren) gestimuleerd, waarbij de reservevoorraden worden aangesproken. De stoffen die hierbij vrijkomen kunnen hierna aangewend worden bij de gluconeogenese, waardoor glucose wordt gevormd. Door stimulering van levercellen door glucagon, geven deze cellen glucose af aan het bloed, waardoor de bloedglucosewaarden worden verhoogd.

Mensen met diabetes hebben vaak een injectiespuit met glucagon in huis, die ze in uiterste gevallen bij een hypoglykemie kunnen gebruiken. Op dit moment wordt er in Nederland gewerkt aan een kunstmatige alvleesklier voor diabetespatiënten die zowel uit een insuline- als een glucagonpomp bestaat. Hiermee komt de werking meer in lijn met het menselijk lichaam dat ook beide hormonen gebruikt om de bloedsuikerwaarden in het bloed te regelen. 

Licht verhoogde glucagonconcentraties worden onder andere ook gevonden bij het syndroom van Cushing, diabetische ketoacidose, trauma, sepsis en andere neuroendocriene tumoren.

De molecuulformule van Glucagon is CHNOS.




</doc>
<doc id="96117" url="https://nl.wikipedia.org/wiki?curid=96117" title="Eilandjes van Langerhans">
Eilandjes van Langerhans

De eilandjes van Langerhans (genoemd naar hun 19e-eeuwse Duitse ontdekker Paul Langerhans) vormen het endocriene deel van de alvleesklier. Ze produceren hormonale stoffen, die rechtstreeks in de bloedsomloop terechtkomen, niet in de alvleesklier zelf. Ze beslaan maar 1 tot 2% van het gehele pancreasvolume.

Er bestaan verschillende soorten cellen in de eilandjes van Langerhans. De zogeheten α-cellen (ca. 20%) produceren glucagon, de β-cellen (ca. 80%) insuline en de D-cellen somatostatine.

Eilandjes van Langerhans dienen niet verward te worden met de "cellen van Langerhans", die een rol spelen bij het immuunsysteem.


</doc>
<doc id="96332" url="https://nl.wikipedia.org/wiki?curid=96332" title="Hersenbloeding">
Hersenbloeding

Een hersenbloeding ontstaat als er een bloedvat in de hersenen openbarst. In de volksmond spreekt men ook wel van een "beroerte". Als dit gebeurt, wordt een deel van het hersenweefsel overspoeld met plasma-eiwitten en rode bloedcellen, wat weefselsterfte tot gevolg heeft. Overigens kan een beroerte ook ontstaan door het verstopt raken van een bloedvat, wat veel vaker voorkomt.
Afhankelijk van de plaats van de bloeding is een onderverdeling te maken.
Rond de hersenen (en deels ook om het ruggenmerg) zijn drie hersenvliezen aanwezig:

Intracerebraal hematoom is de medische aanduiding van een bloeding, waarbij het bloed zich in het hersenweefsel bevindt. Dit is de meest voorkomende hersenbloeding en deze treedt "spontaan" op. De gevolgen voor de patiënt zijn ongeveer hetzelfde als bij een herseninfarct. De belangrijkste oorzaak is hoge bloeddruk (hypertensie). Dit is de enige vorm die een echte 'hersenbloeding' mag heten.

Bij een epiduraal hematoom komt er bloed vrij buiten het harde hersenvlies (tussen het harde hersenvlies en de schedel), vaak met een trauma als oorzaak. Dit is vaak een slagaderlijke bloeding.

Hierbij komt er bloed vrij tussen het spinnenwebsvlies en het harde hersenvlies. Er bestaat hierbij een acute vorm en een chronische vorm.

Een subarachnoidale bloeding ontstaat meestal als er een aneurysma (uitstulping van een bloedvat) of vaatmisvorming (Arterioveneuze malformatie) openbarst. Het bloed bevindt zich dan tussen het zachte hersenvlies en het spinnenwebsvlies.

De gevolgen van een hersenbloeding zijn vrijwel hetzelfde als die van een herseninfarct. Ze worden bijna altijd beschreven onder de noemer CVA, wat staat voor "cerebrovasculair accident".


</doc>
<doc id="96383" url="https://nl.wikipedia.org/wiki?curid=96383" title="Worteldruk">
Worteldruk

Worteldruk is het mechanisme van planten, waarbij water met mineralen door de houtvaten in het xyleem vanuit de wortels omhoog gebracht wordt naar de bladeren. De worteldruk bestaat echter in veel planten niet en is zeker niet voldoende om een waterkolom in de lucht te hijsen.

De worteldruk wordt opgebouwd, doordat er een accumulatie van mineralen plaatsvindt in het merg-parenchym (weefsel rondom het xyleem). Hierdoor stijgt de osmotische waarde in het mergparenchym en verplaatst water zich vanuit het schorsparenchym (cortex) via de endodermis naar het mergparenchym. Het water wordt dan in de houtvaten geperst in verband met de overdruk die is ontstaan en het water wordt omhooggedrukt.

De belangrijkste factor voor watertransport naar boven is echter de cohesie-adhesie theorie:
Beide verschijnselen dragen bij tot de capillaire werking. Op grote hoogtes kunnen er echter breuken in de waterkolom (luchtbellen) ontstaan waardoor het transport blokkeert.
In de Nationale Wetenschapsquiz van 2003 werd gevraagd waarom bomen niet hoger worden dan 120 meter. Het antwoord was hierop:
Door de zuigspanning die nodig is om het water tot die hoogte omhoog te brengen, kunnen de huidmondjes niet meer opengaan.<br>De boom kan dan geen kooldioxide opnemen en de opbouw van biomassa stopt.
De worteldruk zorgt ervoor dat het water omhoog wordt geduwd. Door de capillaire werking van de houtvaten wordt ook water naar boven getrokken. De kracht die overwonnen moet worden is de zwaartekracht. Het is duidelijk dat op een bepaalde hoogte de zwaartekracht het gaat winnen. Het officiële antwoord op de vraag bij de wetenschapsquiz is mogelijk echter niet het hele verhaal: er wordt alleen gesproken van "zuigkracht", oftewel de capillaire werking. De worteldruk, die niet wordt genoemd, speelt mogelijk ook nog een rol in het verhaal, zij het verwaarloosbare.



</doc>
<doc id="96403" url="https://nl.wikipedia.org/wiki?curid=96403" title="Stikstofmonoxide">
Stikstofmonoxide

Stikstofmonoxide is een anorganische verbinding met als brutoformule NO. De stof komt voor als een kleurloos gas. Het ontstaat onder andere bij verbrandingsprocessen in auto's en elektriciteitscentrales.

Op industriële schaal wordt stikstofmonoxide bereid door de oxidatie van ammoniak bij 750 tot 900°C, in aanwezigheid van platina als katalysator:

Een alternatieve, maar veel energieverslindender methode, is het Birkeland-Eydeproces, waarbij gebruik wordt gemaakt van een vlamboog. Dit gebeurt in een sterk magnetisch veld zodat de vlamboog wordt afgevlakt tot een schijf. Het plasma in de schijf heeft een temperatuur van meer dan 3000°C. Men blaast dan lucht doorheen de schijf, waar een klein gedeelte van de zuurstof en stikstof in de lucht reageert tot stikstofmonoxide:

In het laboratorium wordt het gas bereid door reductie van kaliumnitriet met kaliumjodide in zuur milieu:

In plaats van kaliumjodide kan ook kaliumhexacyanoferraat(II) gebruikt worden:

Een eenvoudige methode is de reactie van natriumnitriet met zwavelzuur:

Als stikstofmonoxide wordt opgelost in water, ontstaat een oplossing van het zeer onstabiele salpeterigzuur (HNO):

In de lucht reageert stikstofmonoxide bij hoge concentraties snel met zuurstofgas tot stikstofdioxide (NO):

Deze reactie treedt op wanneer bijvoorbeeld koper wordt opgelost in salpeterzuur. In eerste instantie wordt hierbij stikstofmonoxide gevormd:

Door oxidatie tot stikstofdioxiden komen bij deze reactie typische bruine nitreuze dampen vrij.

Stikstofmonoxide draagt bij aan luchtverontreiniging. Het draagt bij aan verzuring van regenwater (door de reactie met water tot salpeterigzuur, alsook door oxidatie tot salpeterzuur) en aan de afbraak van de ozonlaag.

Stikstofmonoxide komt voor als een vrij radicaal, dat zeer gemakkelijk en heftig reageert met de halogenen tot de overeenkomstige nitrosylverbindingen. Een voorbeeld is de vorming van nitrosylchloride:

Stikstofmonoxide reageert met aceton, in aanwezigheid van een alkoxide, tot een nitrosohydroxylamine:

Deze reactie staat bekend als de Traube-reactie, naar de ontdekker van de reactie, de Duitse scheikundige Wilhelm Traube.

In de jaren '80 van de 20e eeuw werd ontdekt dat stikstofmonoxide een belangrijke intercellulaire signaalstof is. In het centrale zenuwstelsel is stikstofmonoxide een neurotransmitter, en in het autonome zenuwstelsel is het een neurotransmitter die gladde spiercellen ontspant, onder andere in het maag-darmkanaal en in de penis.

In de bloedvaten wordt stikstofmonoxide door de endotheelcellen aangemaakt als vasodilaterende stof. In 1987 werd deze "endothelium-derived relaxing factor" geïdentificeerd als stikstofmonoxide. Stikstofmonoxide wordt door zogenoemde stikstofmonoxidesythase-enzymen aangemaakt uit het aminozuur arginine.

Sommige immuuncellen produceren grote hoeveelheden stikstofmonoxide die toxisch zijn voor de onmiddellijke omgeving.

Stikstofmonoxide is Europeees geregistreerd als inhalatiegas, in een concentratie van 400 en 800 ppm. De indicaties zijn:

1. Behandeling van pasgeborenen met pulmonale hypertensie om de zuurstofvoorziening te verbeteren.

2. Toepassing bij kinderen tot 17 jaar, met als doel het selectief verlagen van de arteriële druk en verbetering van de rechterventrikelfunctie en het verbeteren van de zuurstofopname.

In 1992 werd NO door het blad "Nature" uitgeroepen tot molecule van het jaar. In 1998 werd de Nobelprijs voor de Fysiologie of Geneeskunde uitgereikt aan Ferid Murad, Robert F. Furchgott en Louis Ignarro voor hun ontdekking van de biologische signaalfunctie van stikstofmonoxide.



</doc>
<doc id="96445" url="https://nl.wikipedia.org/wiki?curid=96445" title="Elektrohypersensitiviteit">
Elektrohypersensitiviteit

Met elektrohypersensitiviteit (EHS) of elektroallergie wordt een overgevoeligheid voor elektromagnetische straling bedoeld die zich uit in ziektesymptomen. Er bestaat in de wetenschap geen overeenstemming dat EHS een ziekte is.

De elektromagnetische straling die de ziektesymptomen zou veroorzaken wordt dikwijls aangeduid met de term "elektrosmog", die een analogie suggereert met schadelijke luchtvervuiling. Hoogleraar Hans de Bruijn noemt de term "elektrosmog" een voorbeeld van framing van het debat, doordat de term 'smog' associaties oproept met gezondheidsrisico's en de overschrijding van normen, nog voordat dit aangetoond is.

Hoewel de klachten van "elektrogevoeligen" reëel zijn, zijn deze uiteenlopend en is de oorzaak onbekend. De aan EHS toegeschreven symptomen variëren.

In 2005 bleek uit een meta-analyse van studies waarin onderzoek is gedaan naar in totaal 725 mensen die claimen te lijden aan EHS dat geen bewijs gevonden kon worden voor hun claims. Anno 2012 bestaat er in de wetenschap geen overeenstemming dat elektrohypersensitiviteit een bestaande ziekte is. Desondanks nam de Raad van Europa in 2011 een resolutie aan die stelde dat aangesloten staten, vooruitlopend op wetenschappelijk bewijs, voorzorgsmaatregelen moeten treffen met betrekking tot elektromagnetische straling.




</doc>
<doc id="96571" url="https://nl.wikipedia.org/wiki?curid=96571" title="Robert Koch">
Robert Koch

Heinrich Hermann Robert Koch (Clausthal, 11 december 1843 – Baden-Baden, 27 mei 1910) was een Duits medicus en ontdekker van de tuberculose-bacterie.

Koch werd geboren als een van dertien kinderen van Hermann Koch en Mathilde Julie Henriette Biewend. Zijn vader was mijnbouwingenieur. Tijdens zijn jeugd verzamelde Koch mineralen, insecten en korstmossen. In 1862 begon hij zijn studie medicijnen aan de universiteit van Göttingen. Vier jaar later rondde hij zijn studie af. Na een kort dienstverband als legerarts tijdens de Frans-Duitse Oorlog (1870/1871) werd hij huisarts in Wollstein.

Nadat hij een microscoop van zijn vrouw had gekregen als cadeau voor zijn 29ste verjaardag, bouwde hij een hoek van zijn Wollstein-Klinik om tot een laboratorium en begon er de ziekten van zijn patiënten te bestuderen. In 1880 werd hij te Berlijn aangesteld bij het Keizerlijke "Gesundheitsamt" (Ministerie van Gezondheid). 

Hij werd beroemd met de ontdekking dat bacteriën de veroorzakers zijn van miltvuur ("Bacillus anthracis") in 1877, tuberculose ("Mycobacterium tuberculosis") in 1882 en, op een expeditie naar Egypte en Calcutta, cholera ("Vibrio cholerae") in 1883 alsook door zijn ontwikkeling van Kochs postulaten. Van 1885 tot 1910 was hij hoogleraar hygiëne aan de Berlijnse universiteit, het huidige "Robert-Koch-Institut", waar hij uiteindelijk geschikte laboratoriumruimte kreeg. Koch toonde aan dat bacteriën gekweekt kunnen worden op een vaste kweekbodem zoals een aardappel of op agar, dat werd bewaard in een door zijn collega Julius Richard Petri ontworpen petrischaaltje.

Voor de ontdekking van de bacterie die tuberculose veroorzaakt ontving hij in 1905 de Nobelprijs voor de Fysiologie of Geneeskunde. In 1906 werd hij opgenomen in de exclusieve Orde "Pour le Mérite". Robert Koch werd door de Pruisische regering hoog onderscheiden, hij ontving de Wilhelm Orde, de Kroonorde, het Grootkruis van de Orde van de Rode Adelaar (De IIe Klasse met ster) en Turkse en Russische onderscheidingen.

Gedurende de laatste jaren van zijn leven bezocht hij vele landen: in 1896 werd hem door de Britse regering gevraagd om naar Zuid-Afrika te komen voor het onderzoek naar en de bestrijding van runderpest. Een jaar later reisde hij als lid van de Duitse pestcommissie naar India. In de periode 1898-1899 deed Koch onderzoek naar malaria in Italië, op Java en Nieuw-Guinea, en in latere jaren naar verscheidene infectieziekten in zuidelijk Afrika. In 1906 ging hij als leider van een Duitse slaapziekte-expeditie naar Duits Oost-Afrika om onderzoek te doen naar de verwekker van de slaapziekte.

Koch was tweemaal gehuwd. Zijn eerste huwelijk was met Emmy Fraatz en het tweede met de actrice Hedwig Freiberg. Hij overleed op 66-jarige leeftijd in Baden-Baden.



</doc>
<doc id="96665" url="https://nl.wikipedia.org/wiki?curid=96665" title="Xerostomie">
Xerostomie

Xerostomie, hyposalivatie of drogemondsyndroom is een aandoening waarbij er door de speekselklieren te weinig speeksel gevormd wordt en er aldus een droge mond ontstaat.

De normale gemiddelde dagelijkse speekselproductie bedraagt 1,2 à 1,5 liter per dag. Wanneer er te veel speeksel geproduceerd wordt, spreekt men van speekselvloed, sialorrhoe of hypersalivatie. Wanneer er anderzijds te weinig speeksel geproduceerd wordt, spreekt men van drogemondsyndroom of xerostomie, wat heel wat ongemakken kan zorgen.Secundair kunnen ten gevolge van een droge mond nog andere pathologieën zich manifesteren, zoals slijmvliesatrofie, mondbranden, candidose en verhoogde cariësgevoeligheid ten gevolge van de verminderde bufferende werking van het speeksel.


De behandeling van het drogemondsyndroom bestaat in het bepalen van de oorzaak van droge mond en indien mogelijk de oorzaak opheffen. Indien het op deze manier niet kan verholpen worden, is de patiënt meestal aangewezen op kunstspeeksel, dat via de apotheek te verkrijgen is. Ook het kauwen van kauwgom of zuurtjes kan de speekselproductie stimuleren. Daarnaast kan pilocarpine voorgeschreven worden, vooral wanneer de droge mond het gevolg is van het syndroom van Sjögren of na bestraling van hoofd- en halsgebied. Verder kunnen voor het voorkomen van cariësgevoeligheid aangepaste fluorbehandelingen ondergaan worden met Elmex, een speciale gel op basis van fluoride. Tegenwoordig zijn er nieuwe ontwikkelingen in het stimuleren van speeksel door middel van elektrostimulatie. In 1986 heeft Weiss et al. het principe van elektrostimulatie bij patiënten met xerostomie het eerst beschreven. Dit heeft geleid tot de ontwikkeling van de Salitron®. Door de omvang dit apparaat en het hierdoor onhandige gebruik, heeft dit apparaat nooit veel succes gekend. Onlangs is er een intraoraal apparaat ontwikkeld met dezelfde functie, genaamd de Saliwell GenNarino®. Dit apparaat lijkt een positieve invloed op de speekselsecretie en het droge mondgevoel te hebben.



</doc>
<doc id="96722" url="https://nl.wikipedia.org/wiki?curid=96722" title="Autistische stoornis">
Autistische stoornis

Autistische stoornis of vroegkinderlijk autisme is een aandoening, behorend tot de pervasieve ontwikkelingsstoornissen. Vaak wordt de aandoening aangeduid met 'autisme', een term die ook vaak voor verwante stoornissen wordt gebruikt. Ook wordt de stoornis wel 'syndroom van Kanner' (of klassiek autisme) genoemd naar de kinderpsychiater Leo Kanner, die als eerste de gedragingen bij kinderen onderzocht.

De symptomen van de aandoening zijn duidelijk herkenbaar rond de leeftijd van 18 maanden en kenmerken zich door een achterblijvende ontwikkeling op drie terreinen: sociale en empathische contacten, ontwikkeling van communicatie en taal, en gedragsontwikkeling. Deze drie samen wordt ook wel de (autistische) triade genoemd.

Als een kind niet aan de gestelde criteria voldoet, maar toch veel overeenkomstige symptomen vertoont, spreekt men van atypisch autisme of een aan autisme verwante contactstoornis.

In mei 2013 is de DSM-5 ingevoerd. Op dat moment hield klassiek autisme als diagnose op te bestaan en werd deze samen met het syndroom van Asperger, PDD-NOS, atypisch autisme, MCDD, syndroom van Rett en desintegratiestoornis van de kinderleeftijd als een enkele categorie benoemd: autismespectrumstoornis. Door deze verandering in systematiek wordt volgens onderzoek autisme minder vaak gediagnosticeerd.

Het handboek DSM-IV geeft de volgende criteria voor een autistische stoornis:
De drie criteria zijn elk onderverdeeld in een aantal items. Gesproken wordt van een autistische stoornis als zes van deze items duidelijk aanwezig zijn, waarvan minimaal twee bij het eerste criterium en minimaal een bij het tweede en een bij het derde criterium. Hieronder het overzicht van de items per criterium:

Er zijn diverse instanties waar mensen met een autistische stoornis terechtkunnen voor begeleiding en/of lotgenotencontact. Naast officiële instanties zoals de Geestelijke gezondheidszorg zijn er verenigingen zoals een Nederlandse en een Vlaamse zelfhulpgroep, die zich richten op normaal begaafde volwassenen met autisme en de Nederlandse en Vlaamse Vereniging Autisme die zich vooral richten op ouders met autistische kinderen.




</doc>
<doc id="96816" url="https://nl.wikipedia.org/wiki?curid=96816" title="Speekselvloed">
Speekselvloed

Speekselvloed of sialorroe is een aandoening waarbij de normale gemiddelde dagelijkse speekselproductie (ca 1,2 à 1,5 liter per dag) sterk overschreden wordt. Wanneer er echter te weinig speeksel geproduceerd wordt dan spreekt men van het drogemond syndroom of xerostomie.


Voor zover mogelijk bestaat de behandeling in het opheffen van de oorzaak.




</doc>
<doc id="96828" url="https://nl.wikipedia.org/wiki?curid=96828" title="Parotitis">
Parotitis

Parotitis is een ontsteking van de oorspeekselklier ("glandula parotis"). Deze kan van virale of bacteriële oorsprong zijn. De bof is een virale kinderziekte waarbij de bijoorspeekselklier geïnfecteerd is door het paramyxovirus. De bacteriële parotitis is meestal het gevolg van een obstructie (bijvoorbeeld een speekselsteen) of van een gebrekkige mondhygiëne.

De symptomen zijn:


</doc>
<doc id="96962" url="https://nl.wikipedia.org/wiki?curid=96962" title="François Jacob">
François Jacob

François Jacob (Nancy, 17 juni 1920 – Parijs, 19 april 2013) was een Frans bioloog die samen met Jacques Monod vond dat de controle van de hoeveelheid enzymen van een bepaald type afhangt van feedback in de transcriptie. Hij ontving hiervoor in 1965, met Monod en André Lwoff, de Nobelprijs voor de Fysiologie of Geneeskunde. In 1996 werd hij tot lid van de Académie française gekozen.

In 1987 publiceerde Jacob zijn autobiografie "La statue intérieure", onder andere over zijn onderzoek bij het Pasteur Instituut. Sinds 12 oktober 2007 was hij voorzitter van de Franse organisatie Orde van de Bevrijding.

François Jacob werd geboren in Nancy als zoon van de handelaar Simon Jacob en Thérèse Franck. Hij bezocht het Lycée Carnot in Parijs voordat hij een universitaire studie medicijnen begon aan de Universiteit van Parijs (Sorbonne). Toen het Duitse leger Frankrijk binnenviel tijdens de Tweede Wereldoorlog moest hij noodgedwongen zijn studie onderbreken.

Met een van de laatste boten vluchtte hij Engeland waar hij in dienst trad van de "Forces Françaises Libres" (Vrije Franse strijdkrachten) te Londen en als officier meevocht in Noord-Afrika. Kort na de landing op Normandie raakte hij ernstig gewond aan zijn handen waardoor er een abrupt einde kwam aan zijn wens om chirurg te worden. Voor zijn inzet voor zijn land ontving hij de "Croix de Guerre" en de "Companion de Liberation", twee van Frankrijk hoogste onderscheidingen.

Ondanks zijn fysische beperkingen zette hij zijn studie voort aan de Universiteit van Parijs. In 1947 behaalde hij zijn mastergraad en datzelfde jaar huwde hij de pianiste Lysiane (Lisa) Bloch. Uit het huwelijk zouden uiteindelijk vier kinderen worden geboren, Pierre, Odile, Laurent en Henri.

In 1950 kwam Jacob terecht op het Pasteur-instituut als assistent van André Lwoff. Tijdens zijn promotieonderzoek van 1950 tot 1954 ontrafelde hij het verschijnsel lysogenie, het mechanisme van de inductie van de profaag en de verschijnselen van immuniteit die de lysogene bacteriën resistent maken tegen een superinfectie door de faag die zij al bevatten. Samen met Élie Wollman lost Jacob het raadsel van bacteriële seksualiteit op, de overdracht van genen van een mannelijke bacterie naar een vrouwelijke bacterie.

In 1957 werd Jacob benoemd tot laboratoriumdirecteur en begon hij samen te werken met Monod.

Toen Jacob en Monod hun onderzoek deden, rond 1961, was al bekend dat cellen op externe factoren konden reageren door de hoeveelheid en/of werking van hun enzymen te veranderen. Als bijvoorbeeld een bacterie zich in een omgeving met lactose bevindt, in plaats van het eenvoudigere glucose, heeft hij enzymen nodig om lactose in glucose en galactose te splitsen, en om de vrijgekomen galactose in glucose om te zetten. Een bacterie heeft deze enzymen niet altijd bij de hand, maar produceert ze alleen in grote hoeveelheid wanneer hij daadwerkelijk lactose om zich heen heeft; als er geen lactose is, zijn er veel minder van dergelijke enzymen, en zijn ze ook minder actief. De activiteit wordt geregeld met de actie van kleine moleculen op het enzym, maar hoe de productie wordt geregeld, was nog niet duidelijk.

Met de toenmalige kennis van de structuur en het belang van DNA was het bekend dat alle proteïnen uit de genetische code in het DNA werden afgelezen, en het leek waarschijnlijk dat hier een belangrijk controlepunt lag. Jacob en Monod deden ontdekkingen van zowel experimentele als theoretische aard, waarmee ze aantoonden dat het hierboven beschreven lactosesysteem (althans in het geval van E. coli) specifieke proteïnen bestaan om de transcriptie van DNA in haar product (RNA) te onderdrukken.

Deze repressor (de lac-repressor) wordt in alle cellen geproduceerd, bindt zich rechtstreeks aan DNA op de plaats van de gecontroleerde genen, en verhindert hiermee dat het transscriptiesysteem toegang tot dat deel van het DNA heeft. Indien lactose aanwezig is, bindt de repressor zich met lactose. Het kan zich dan niet meer aan het DNA binden, zodat dat dan tot uitdrukking gebracht kan worden. Op deze wijze wordt een robuuste feedback-loop gecreëerd, dat ervoor zorgt dat de lactoseverwerkende enzymen alleen dan worden aangemaakt als ze nodig zijn.

Jacob en Monod geloofden dat hun repressormodel voor alle genen in alle organismen van toepassing was, maar dat bleek overenthousiast te zijn. We weten nu dat de regulatie van genen een grote verscheidenheid en soms ook een grote complexiteit kent. Controlemechanismen komen voor op alle plaatsen in het proces van expressie van genetische informatie. Het onderzoek van deze mechanismen is momenteel een zeer grote onderdiscipline van de moleculaire biologie.


</doc>
<doc id="96975" url="https://nl.wikipedia.org/wiki?curid=96975" title="Radiotherapie">
Radiotherapie

Radiotherapie bestrijdt met ioniserende straling kwaadaardige nieuwvormingen van kanker in het lichaam. Radiotherapie vormt samen met chirurgie en chemotherapie een van de drie pijlers van de kankerbestrijding. Het is een medisch specialisme, waarin de radiotherapeut als medisch specialist verantwoordelijk is. Tijdens de behandeling worden kankercellen dermate bestraald dat ze de opgelopen stralingsschade niet meer kunnen herstellen en soms doodgaan. Omliggende gezonde cellen die meebestraald worden, kunnen zich beter herstellen dan kankercellen. Om gezonde cellen te laten herstellen, wordt de ioniserende straling vaak in fracties toegediend, met herstelperiodes van een dag. Het vermogen van herstel van de gezonde cellen bepaalt voor een groot deel hoe de radiotherapeut de bestraling fractioneert.

Bij radiotherapie worden de meeste patiënten bestraald met hoogenergetische röntgenstraling, opgewekt door een lineaire versneller. Afhankelijk van het type kan een medische lineaire versneller fotonenstraling (röntgenstraling) genereren met energieën tussen 4 MeV en 25 MeV. Hoe hoger de energie, des te dieper de straling in het lichaam doordringt. Veel lineaire versnellers kunnen in plaats van fotonen ook elektronen stralen. Deze vorm van externe bestraling is adequater voor minder diep gelegen aandoeningen, omdat elektronen relatief minder diep in het lichaam doordringen dan fotonen. De lineaire versneller maakt fotonen aan door elektronen op zeer hoge snelheid op een metalen trefplaatje te richten. Vanuit het trefplaatje ontstaat dan fotonenstraling. Wanneer de radiotherapeut kiest voor bestraling met elektronen, wordt het trefplaatje weggedraaid.

Een kleiner aantal patiënten is gebaat bij behandeling met orthovolt-bestraling. De fotonenstraling van een orthovolttoestel heeft een energie tussen de 100 keV en 250 keV. Vanwege het weinig doordringend vermogen is dit toestel in gebruik voor de behandeling van huidkanker zoals het basaalcelcarcinoom en plaveiselcelcarcinoom. Ook goedaardige aandoeningen als keloïd, de ziekte van Peyronie, en wratten kunnen ermee worden behandeld.

Brachytherapie is een methode van behandelen waarbij een of meerdere radioactieve bronnen, bijvoorbeeld jodium-125 of iridium-192, in of tegen de tumor geplaatst wordt. De bronnen bestaan altijd uit radioactief materiaal dat ingekapseld is en zijn slechts enkele millimeters groot. 'Afterloading' is een techniek waarbij een applicator of een aantal naaldjes in het lichaam worden gebracht en tijdelijk worden gevuld met radioactieve bronnen. 'Jodiumimplantatie' is een techniek waarbij jodium-bronnetjes in het aangedane weefsel, bijvoorbeeld de prostaat, worden geïmplanteerd. Deze implantatie is blijvend.

Sinds medio jaren 90 maakt radiotherapie een snelle ontwikkeling door. Dit heeft grotendeels te maken met de voortschrijdende technische verfijning van apparatuur en de grotere rekenkracht van nieuwere computers. Onderzoek binnen het vakgebied kent verschillende gebieden:




</doc>
<doc id="97143" url="https://nl.wikipedia.org/wiki?curid=97143" title="Dyscalculie">
Dyscalculie

Dyscalculie is een leerstoornis op het gebied van rekenen. Het woord dyscalculie komt uit het Grieks en Latijn en betekent: slecht kunnen rekenen. Het voorvoegsel "dys" komt uit het Grieks en betekent "slecht". "Calculie" komt uit het Latijn en betekent "rekenen". Dyscalculie is een stoornis die gekenmerkt wordt door hardnekkige problemen met het leren en het vlot en accuraat oproepen en toepassen van reken-wiskundekennis. De rekenproblemen mogen niet veroorzaakt zijn door slecht onderwijs of didactische verwaarlozing. In dat geval wordt er niet gesproken van dyscalculie, maar van een rekenprobleem. De oorzaak moet dus in het kind liggen en niet in de omgeving. Dyscalculie komt ongeveer even vaak voor als dyslexie. Ongeveer 10% van alle kinderen heeft rekenproblemen en ongeveer 2% van alle kinderen is dyscalculisch. De grens tussen rekenproblemen en dyscalculie is soms moeilijk te trekken. Uit onderzoek blijkt dat er een samenhang is tussen dyscalculie en dyslexie. Ook dysharmonie in het IQ, zwak ruimtelijk inzicht en problemen met de aandacht zijn factoren die de ontwikkeling naar vloeiend rekenen kunnen belemmeren. 

Het stellen van de diagnose dyscalculie is voorbehouden aan specialisten op het gebied van leerstoornissen. Onderwijzers, remedial teachers of ib'ers mogen deze diagnose niet stellen. Ook een masteropleiding geeft deze bevoegdheid niet. Hulpverleners met de kwalificatie gz-psycholoog of orthopedagoog-generalist zijn hiertoe wel bevoegd. In feite gaat het hierbij om een aantoonbaar hoog niveau van opleiding en expertise. In dit verband wordt ook wel het begrip ‘GZ-equivalent’ gebruikt. Voor het vaststellen van de diagnose moet worden uitgesloten dat de rekenproblemen een andere oorzaak hebben, zoals een andere stoornis of slecht rekenonderwijs op de basisschool waar het kind onderwijs volgt. In Nederland is 23% van de basisscholen rekenzwak. Daarnaast moet worden aangetoond dat met kwalitatief goede bijlessen gedurende 6 maanden de achterstand niet ingelopen wordt. In 2013 zijn drie nieuwe Nederlandse tests om dyscalculie op te sporen verschenen. Het gaat om de Nederlandse Dyscalculie Screener (NDS) (verscheen in september 2013), de Zareki-nl en de 3DM Dyscalculie (verscheen in september 2013). Alle drie deze tests zijn voorzien van Nederlandse normen. 

Dyscalculie is een stoornis, omdat onderstaande zaken een rol spelen:

Dyscalculie gaat vaak samen met:

De meest voorkomende symptomen zijn:

Rekenen onderscheidt zich van lezen en spelling in de mate waarin een beroep wordt gedaan op probleemoplossingsvaardigheden. De stappen die in het oplossingsproces van rekenopgaven moeten worden gezet, worden in grote lijnen gestuurd door de logische structuur van het gestelde probleem, alhoewel vaak meerdere oplossingen aanwezig zijn die tot een goed resultaat leiden.

Bij dyscalculie komt het automatiseren van de rekenhandelingen niet of maar heel moeizaam tot stand. Er zijn problemen bij het langdurig optellen en aftrekken. De sprong over het tiental blijft erg lang moeite kosten. De tafels van vermenigvuldiging blijven niet zitten als ze er na veel oefenen al in zijn gekomen. Het rekenen en de ontwikkeling ervan zijn duidelijk vertraagd.

Een achterstand aan het eind van de basisschool van zeker zo'n twee jaar is niet abnormaal. Het inzicht in de getallenopbouw, het positiesysteem, is gebrekkig. We spreken van dyscalculie als er sprake is van rekenachterstand, terwijl er op andere terreinen, bijvoorbeeld op taal/leesgebied, wel het normale vermogen tot leren is, dat wil zeggen de rekenuitval is niet in overeenstemming met de totale intelligentie.

Bij kinderen valt de stoornis op te merken door een zekere achterstand in het rekenen die niet kan worden teruggevonden bij de andere vakken. Men heeft dus een grotere wiskundige achterstand dan voor het intelligentieniveau normaal is.

Criteria bij het vaststellen van dyscalculie kunnen zijn:

Effectieve interventies bij dyscalculie:




</doc>
<doc id="97181" url="https://nl.wikipedia.org/wiki?curid=97181" title="Regeling prestaties en tarieven medisch specialistische zorg">
Regeling prestaties en tarieven medisch specialistische zorg

De Regeling prestaties en tarieven medisch specialistische zorg, vastgesteld door Nederlandse Zorgautoriteit (NZa), en de jaarlijkse bijbehorende "Tarieventabel DBC-zorgproducten en overige zorgproducten" regelen het declaratiesysteem en de maximale kosten voor medisch specialistische zorg in Nederland.

De declarabele prestaties worden uitgedrukt in DBC-zorgproducten (ook DOT-zorgproducten genoemd) en overige zorgproducten. 

Een "diagnosebehandelingcombinatie", ook wel geschreven "diagnose behandeling combinatie" en ook wel genoemd "diagnosebehandelcombinatie", normaal aangeduid met "DBC" of "dbc", is een code in de gezondheidszorg die het geheel van een geleverd zorgproduct omschrijft. De DBC-systematiek vervangt in "Nederland" sinds 1 januari 2005 de oude manier van ziekenhuisfinanciering.

Het grootste deel van de ziekenhuiszorg werd sinds 1988 bekostigd met behulp van vaste tarieven. Er is hierbij sprake van een functiegerichte bekostiging waarbij ziekenhuizen een budget ontvangen, dat jaarlijks in overleg met de ziektekostenverzekeraars wordt vastgesteld. Het budget bestaat uit een vast deel en een variabel deel. Het vaste deel van het budget bestaat voor een deel uit vastgoedkosten (rente, afschrijving gebouwen en gebouwgebonden installaties), een deel dat gebaseerd is op het aantal inwoners dat aan het ziekenhuis wordt toegerekend en een deel dat gebaseerd is op de capaciteit van het ziekenhuis, uitgedrukt in aantal bedden en aantal erkende fulltime specialisten. Het variabele deel is gebaseerd op het aantal opnamen, verpleegdagen, (eerste) polikliniek bezoeken, dagbehandelingen en enkele nader vastgestelde zeer kostbare medische verrichtingen. De medisch specialisten, waarvan de meeste vrijgevestigd - dus niet in loondienst - werkzaam zijn, werden tot 1995 afzonderlijk betaald op basis van het aantal medische handelingen dat zij verrichten tegen landelijk vastgestelde honorariumtarieven. Midden jaren 90 is de koppeling met het aantal medische handelingen losgelaten en werd het honorarium op ziekenhuisniveau vastgesteld op basis van een lumpsumregeling. Noch de tarieven van het ziekenhuis, noch die voor het honorarium van de medisch specialisten sloten aan op de werkelijk gemaakte kosten, respectievelijk de werkelijk geleverde inzet. Daarmee werden ziekenhuizen onvoldoende beloond voor goede prestaties of afgerekend op ondermaatse prestaties.

In 1993 adviseerde een door het kabinet ingestelde commissie onder leiding van oud minister-president Barend Biesheuvel, om de prestaties van het ziekenhuis en van de medisch specialisten uit te drukken in zogenoemde zorgproducten en de tarieven voor die producten te baseren op basis van de tussen ziekenhuis en ziektekostenverzekeraar overeen te komen reëel te maken kosten, respectievelijk geleverde inzet van de medisch specialist. Aldus zou een aanzet kunnen worden gegeven voor een meer marktconforme bekostiging van het ziekenhuis en van de medisch specialistische hulp.

Een DBC is een weergave van alle activiteiten en verrichtingen die een patiënt in het ziekenhuis doorloopt gedurende een vastgestelde periode (voor een chronische aandoening wordt voor deze periode 1 jaar gebruikt). Een DBC beschrijft met vier codes (zorgtype, zorgvraag, diagnose, behandeling) met welke klacht en hoe een patiënt het ziekenhuis binnenkomt, welke diagnose er gesteld is, en het beschrijft de voorgenomen behandeling. Ziekenhuizen mogen alleen tarieven in rekening brengen voor DBC's. Aan een groot deel van de DBC's (het zogenoemde segment A) is door de Nederlandse Zorgautoriteit (NZa) een tarief toegekend. De rest van de DBC's (segment B) heeft slechts ten dele een vast tarief; het overige deel is 'onderhandelbaar'. Segment B omvatte het eerste jaar ongeveer 10% van de ziekenhuiszorg, vooral electieve (niet-spoedeisende) zorg. Het ziekenhuis en de zorgverzekeraar worden geacht hierover met elkaar in onderhandeling te treden. Hierdoor wil het Nederlandse Ministerie van VWS marktwerking in de zorg faciliteren.
Op 1 januari 2009 zal zo'n 34% van de DBC's vrij onderhandelbaar worden. Het ministerie van VWS wil dit percentage de komende jaren verder verhogen. Het doel is uiteindelijk, dat in 2011 65 tot 70% van de ziekenhuiszorg vrij onderhandelbaar is.

De komende jaren wordt nog een aantal veranderingen doorgevoerd. Zo wordt de lumpsumregeling voor specialisten afgeschaft en zijn per 1 januari 2008 de spoedeisendehulp-DBC's afgeschaft. Het is op dit moment nog onduidelijk of maatstafconcurrentie doorgevoerd zal worden.

Tot en met 31 december 2004 werden verrichtingen, uitgevoerd bij een patiënt, apart gedeclareerd. Kortweg komt het hierop neer: hoe meer verrichtingen een ziekenhuis of medisch specialist bij een patiënt uitvoerde, des te meer kon er gedeclareerd worden. Dit zou inefficiënt werken in de hand werken. De DBC-systematiek brengt hier verandering in. Sinds 1 januari 2005 mogen alleen nog DBC's gedeclareerd worden. Eén DBC staat voor de complete behandeling van een patiënt, bijvoorbeeld een "total hip" operatie. Voor alle behandelingen, onderzoeken, operaties en opnames die de patiënt voor de "total hip" moet ondergaan wordt slechts één DBC gedeclareerd. Er is dus sprake van één declarabel product (de DBC) die het geheel aan ziekenhuisactiviteiten van een patiënt in het kader van een bepaalde zorgvraag omvat. Op deze manier zou efficiënt werken gestimuleerd worden: een ziekenhuis ontvangt een vast (gemiddeld) bedrag per behandeling en ook de medisch specialist ontvangt een vast uurtarief. Hiermee wordt beoogd dat ziekenhuizen en medisch specialisten efficiënter werken en op die manier kan marktwerking in de gezondheidszorg ontstaan. Ziekenhuizen kunnen namelijk met elkaar gaan concurreren op basis van prijs en kwaliteit. Ook was het doel van de overheid patiënten meer bewust te maken van de kosten van de zorg.

De invoering van deze revolutionair nieuwe manier van registreren en declareren heeft wat voeten in de aarde gehad en is omstreden. De systematiek is per 1 januari 2005 ingevoerd. De (gedeeltelijk) vrije prijsvorming die voor een deel van de ziekenhuiszorg (het zogenoemde segment B) geldt, is - door vertraging van de behandeling van het wetsvoorstel WTG ExPres in de Eerste Kamer - met ingang van 1 februari 2005 ingevoerd.

Per 1 januari 2006 is 10% van de DBC's vrij onderhandelbaar. Vanaf 2008 wordt dit percentage opgeschroefd naar 20% en vanaf 2009 naar 34%. Stapsgewijs wordt er toegewerkt naar 65 tot 70 % vrij onderhandelbare prijzen in 2011.

DOT, wat staat voor 'DBC's op weg naar transparantie', was het traject om te komen tot het verbeterde declaratiesysteem dat op 1 januari 2012 in werking is getreden. De ruim 30.000 DBC's zijn vervangen door 4.400 DBC-zorgproducten.

Voor de prijs van zorg staat het begrip DBC-zorgproduct (DBC-ZP) centraal. Een zorgtraject kan bestaan uit één of meerdere subtrajecten. Een subtraject is een afgebakende periode binnen het zorgtraject van de patiënt die op een vooraf gedefinieerd moment wordt afgesloten. Dat moment wordt bepaald door de sluitregels in de registratieregels. Er wordt gebruikgemaakt van een grouper: een computerprogramma dat uit de in subtrajecten ingedeelde zorgactiviteiten DBC-zorgproducten afleidt conform door de NZa vastgestelde regels. Een subtraject kan door een grouper worden afgeleid tot een DBC-zorgproduct (declarabel) of een uitvalproduct (niet declarabel).

Het eerste subtraject van een zorgtraject is zorgtype met code ZT11. Een vervolgtraject heeft code ZT21. Een subtraject wordt gesloten:

Een ziekenhuis kan kiezen tussen twee systemen: na het sluiten van een subtraject ZT11 automatisch aansluitend een subtraject ZT21 openen (wat dan eventueel leeg zal blijven), of dit niet doen als verwacht wordt dat geen zorgactiviteiten meer zullen worden uitgevoerd ten behoeve van het lopende zorgtraject. Als binnen 365 dagen na sluiten van het laatste subtraject er toch zorgactiviteiten worden uitgevoerd in het kader van de zorgvraag van het betreffende zorgtraject moet alsnog, en aansluitend aan het voorgaande subtraject, een vervolg subtraject worden geopend.

Een zorgtraject wordt afgesloten 365 dagen na afsluiten van een subtraject indien geen zorgactiviteiten meer zijn geregistreerd of zijn gepland in de toekomst.

De startdatum van het DBC-zorgproduct bepaalt bij welke zorgverzekeraar wordt gedeclareerd. Alle subtrajecten vormen een afzonderlijk DBC-zorgproduct en hebben een eigen startdatum. De DBC-declaratiecode is een 6-cijferige code waarmee een relatie wordt gelegd tussen het zorgproduct en het gereguleerde tarief of de afgesproken prijs van het DBC-zorgproduct. Op de declaratie wordt het totale DBC-zorgproduct tarief uitgesplitst in een kostenbedrag voor de zorginstelling, en een totaalbedrag voor de honoraria voor de medisch specialistische zorg.

Op basis van een door de NZa vastgesteld sjabloon publiceert elke zorgaanbieder een prijslijst, met uitsplitsing als boven. Het sjabloon bevat onder meer de kolommen:
Soms bepaalt de "DBC-zorgproduct consumentenomschrijving" echter niet eenduidig het zorgproduct, bijvoorbeeld:

Het systeem van DBC-zorgproducten rust op de ICD-10-classificering.

Ziekenhuizen onderhandelen met zorgverzekeraars over prijs, volume en kwaliteit. De zorgverzekeraar is niet verplicht om met alle ziekenhuizen een contract te sluiten en in alle gevallen de zorg te vergoeden. Als een zorgverzekeraar geen contract heeft met een ziekenhuis of als een patiënt geen zorgverzekering heeft dan brengt het ziekenhuis een prijs in rekening die soms de passantenprijs wordt genoemd. Ziekenhuizen publiceren vaak alleen de passantenprijs.

Het eigen risico (verplicht plus eventueel vrijwillig) geldt per kalenderjaar. Het wisselen van verzekeraar en pakket, en het beginnen of beëindigen of veranderen van vrijwillig eigen risico ook. Voor de basisverzekering is er acceptatieplicht (ook voor het beëindigen of verminderen van het vrijwillig eigen risico), voor de aanvullende verzekeringen niet.

Als een subtraject doorloopt in een nieuw kalenderjaar is alleen over het oude jaar eigen risico verschuldigd. Als er echter in het nieuwe jaar een nieuw declarabel subtraject begint, ook al is dit een vervolgtraject van hetzelfde zorgtraject, dan is men voor beide kalenderjaren het eigen risico verschuldigd. Zo kan het ook voorkomen dat je een consult van 10 minuten hebt gehad in oktober 2015 en een MRI-scan speciaal gepland hebt in het volgende kalenderjaar 2016 (waarin ook de operatie gaat plaatsvinden), maar dat dit allen onder je eigen risico van 2015 valt. Onderga je vervolgens nog een operatie in 2016, dan ben je het eigen risico van 2016 ook verschuldigd. De gemaakte kosten in dit jaar kunnen dus onder je eigen risico van het vorige jaar vallen.

Men betaalt niet voor alle uitgevoerde verrichtingen apart, zoals bezoeken aan de polikliniek, een aantal dagen in het ziekenhuis, de operatie, de gemaakte röntgenfoto's, maar een tarief gebaseerd op de gemiddelde zorg voor het DBC-zorgproduct. Soms is dat relatief veel voor de verleende zorg. Een klein verschil in behandeling kan daarmee een groot prijsverschil geven. Het kan bijvoorbeeld zijn dat de behandeling van een wond op de spoedeisende eerste hulp € 150 kost, maar dat het bij gebruik van wondlijm € 450 kost, omdat het dan valt onder 'spoedeisend diagnostisch zwaar'. De patiënt betaalt zelf niet meer dan het eigen risico, maar dit kan toch relatief veel zijn voor bijvoorbeeld een kort eenmalig bezoek aan een specialist, of een bezoek aan de spoedeisende eerste hulp van een ziekenhuis waarbij alleen een pleister of verbandje nodig blijkt, en/of bij een hoog eigen risico.

Afhankelijk van de polisvoorwaarden kan de verzekeraar de ziekenhuiskeuze beperken (zorgsturing). Als de verzekerde toch een ander ziekenhuis kiest zijn de kosten voor hemzelf hoger dan alleen het eigen risico.

Er zijn ook gevallen waarbij de patiënt de behandeling zelf moet betalen (bijvoorbeeld in het geval van bepaalde vormen van plastische chirurgie).

Onder voorwaarden kan een wegblijftarief, ook no-showtarief genoemd, in rekening gebracht worden. DBC-code 190700 is afgeschaft, maar het tarief niet. Er wordt soms gerefereerd aan een wettelijk of althans landelijk vastgesteld wegblijftarief (bedoeld lijkt te zijn een maximum) van ca. € 45.

Een extra probleem doet zich voor omtrent de privacy van de patiënt. De DBC-codes worden voor declaratiedoeleinden overgedragen aan de zorgverzekeraars. Aan de hand van de codes is te achterhalen welke diagnoses de patiënt heeft gekregen en welke behandelingen hij daarvoor heeft ontvangen. De bedoeling hiervan is dat de verzekeraars de kwaliteit van de behandelingen, per aandoening, van de verschillende instellingen in kaart kan brengen, om zo patiënten voor een bepaalde aandoening te verwijzen naar die instellingen die daarvoor de beste zijn. Omdat de verzekeraar via de nota diagnoses kan herleiden bestaat er zorg over de scheiding van informatie tussen de afdelingen binnen een verzekeringsmaatschappij (denk aan een gevoelige diagnose als aids en de lopende levensverzekeringspolis).



</doc>
<doc id="97243" url="https://nl.wikipedia.org/wiki?curid=97243" title="Wervelkolom">
Wervelkolom

De menselijke wervelkolom, ook wel ruggengraat genoemd, of columna vertebralis bestaat uit 33 of 34 wervels, met tussen elke twee wervels een tussenwervelschijf (behalve tussen Atlas en Axis). Dit geldt voor 99,9% van de mensen; in uitzonderlijke gevallen komt ook wel eens een (incomplete) achtste nekwervel of zesde lendenwervel voor.

Van boven naar onderen:

De naamgeving voor de individuele wervels wordt in jargon afgekort tot C voor de cervicale of halswervels; tot T of Th1-Th12 voor de thoracale of borstwervels, tot L voor de lumbale of lendenwervels en tot S voor de sacrale of heiligbeenwervels.

Door de vorm van de wervels en omdat ze boven elkaar zijn gepositioneerd, ontstaat er een hol kanaal dat door de wervelkolom loopt. Dit kanaal noemt men het wervelkanaal of canalis vertebralis. Hierbinnen bevindt zich het ruggenmerg. Vernauwing van het wervelkanaal heet wervelkanaalstenose.

De wervels beschermen het ruggenmerg en dragen het gewicht. Omdat lagergelegen wervels meer gewicht te dragen hebben dan die in de nek, zijn ze ook groter en anders van vorm. De wervelkolom steunt op het bekken.

De wervelkolom van de mens heeft een dubbele s-vorm. Door deze vorm worden schokken die ontstaan bij lopen of rennen geïsoleerd van de gevoelige hersenen. De krommingen in deze s-vorm worden aangeduid met de termen kyfose en lordose. Een "kyfose" is een kromming met de bolle kant richting de dorsaalzijde (achterzijde (en dus de holle kant richting de ventrale zijde (voorzijde)), zoals in de thoracale, de sacrale en de coccygeale wervelkolom. Een "lordose" is een kromming met de bolle kant richting de voorzijde (en dus de holle kant richting de achterzijde), zoals in de cervicale en de lumbale wervelkolom.
Is er sprake van een onnatuurlijke kromming, dan wordt gesproken van een hyperlordose (te holle rug) of een hyperkyfose (bochel). Een "scoliose" is een onnatuurlijke draaiing in de wervelkolom, waarbij wervels een zijdelingse kromming hebben en/of verdraaid zijn in de lengte-as.

De cervicale wervelkolom bestaat uit 7 halswervels, nekwervels of "vertebrae cervicales". De bovenste nekwervel (C) ondersteunt de schedel en wordt de atlas genoemd. De tweede nekwervel (C2) wordt axis of draaier genoemd. Ook wordt de naam "epistropheus" (Latijnse spelling) gebruikt, afkomstig van Oudgrieks ἐπιστροφεύς "épistropheús". Dit woord is afkomstig van het werkwoord ἐπιστρέφειν "epistrephein", omdraaien. In het Oudgrieks wordt deze naam verwarrend genoeg ook gebruikt voor de eerste halswervel. De atlas en de axis kunnen ten opzichte van elkaar veel meer draaien dan andere wervels. De overige nekwervels worden aangeduid met C (van bovenaf geteld). C wordt vanwege zijn grote doornuitsteeksel (processus spinosi) ook wel "vertebra prominens" genoemd, omdat het bij de meeste mensen de eerste wervel is die van buitenaf te identificeren is.
De stand van de gewrichtsvlakjes waarmee de wervels onderling met elkaar zijn verbonden is vrij vlak, waardoor in dit gedeelte van de wervelkolom de meeste bewegingsmogelijkheden bestaan.
Het overgangsgebied tussen het onderste deel van de nek en bovenste deel van de borstwervelkolom is de cervicothoracale overgang (CTO). De CTO is in de anatomie het gebied van C7 (onderste halswervel) en Th1 (eerste borstwervel). Het is een belangrijke aanhechtingsplaats van spieren en banden (ligamenten), en een verzamelplaats van bloedvaten, zenuwen en lymfevaten.

De thoracale wervelkolom bestaat uit 12 borstwervels, rugwervels of "vertebrae thoracicae". Door hun vorm zijn niet alle bewegingen mogelijk. De doornuitsteeksels (processus spinosi) van deze wervels wijzen schuin naar onderen, en liggen als het ware als dakpannen wat over elkaar. Wanneer iemand ouder wordt en de tussenwervelschijven dunner worden, kan iemand een gebogen bovenrug krijgen. Dit komt doordat de achterzijde van de wervels door die dakpanconstructie minder inzakt. De thoracale wervels worden aangeduid met Th1 t/m Th12 (van bovenaf geteld), of soms T1 t/m T12.

De ribben (costae) sluiten aan op deze wervels.

Het onderste deel van de rug, de lumbale wervelkolom, bestaat uit 5 lendenwervels (L1 t/m L5, van bovenaf geteld). In vergelijking met de andere wervels hebben deze wervels een groter wervellichaam (corpus vertebrae), vanwege het gewicht dat ze moeten dragen. De doornuitsteeksels (processus spinosi) van deze wervels wijzen recht naar achteren. De stand van de gewrichtsvlakken waarmee de wervels onderling zijn verbonden, maken dat in de lumbale wervelkolom de meeste voor- of achterwaarts beweging mogelijk is.

Het heiligbeen ("os sacrum") is één botstuk dat bestaat uit 5 met elkaar vergroeide wervels. Ze worden aangeduid met S1 t/m S5.

Het staartbeen ("os coccygis") of de stuit bestaat uit 4 (ook wel 3 of 5) met elkaar vergroeide wervels.

Bij gewervelden zoals het paard, het rund, het schaap, de geit, het varken, de hond en de kat komt men de volgende verdeling tegen.


</doc>
<doc id="97246" url="https://nl.wikipedia.org/wiki?curid=97246" title="Wervel (anatomie)">
Wervel (anatomie)

Een wervel (klassiek Latijn: "vertebra", Oudgrieks: σφόνδυλος/σπόνδυλος "sphóndulos"/"spóndulos" ) is een bot van de wervelkolom.

De menselijke wervelkolom bestaat uit 31 tot 34 wervels. Bijna alle wervels hebben dezelfde basisvorm. Ze bestaan uit een wervellichaam ("corpus vertebrae" ) met daaraan vast de wervelboog ("arcus vertebrae" ). Beide delen worden met elkaar verbonden door boogvoetjes ("pediculi arcuum vertebrarum" ). De dorsale zijde van het wervellichaam en de wervelboog vormen het wervelkanaal ("canalis vertebralis" ), waar het ruggenmerg door heen loopt. Aan elke wervel zit een aantal uitsteeksels waar spieren en gewrichtsbanden aan vastzitten. Het doornuitsteeksel ("processus spinosus" ) zit aan de achterzijde en is op de rug te voelen en te zien. Het dwarse uitsteeksel ("processus transversus" ) zit aan de laterale zijde. Deze uitsteeksels verschillen, afhankelijk van de plaats van de wervels. Zo is het doornuitsteeksel gespleten in de cervicale wervels (C3-C6) en wijst het naar dorsaal (ruggezijde). Bij de thoracale wervels is het echter puntig en wijst naar caudaal (dakpansgewijs). Het doornuitsteeksel bij de lumbale wervels is rechthoekig en wijst naar dorsaal (ruggezijde).

Wervelkolom


</doc>
<doc id="97284" url="https://nl.wikipedia.org/wiki?curid=97284" title="Illusie">
Illusie

Een illusie is een schijnbare werkelijkheid of een onjuist idee van de werkelijkheid. Het beeld dat iemand van de werkelijkheid heeft is gebaseerd op diens waarnemingen via de zintuigen en verwerking van deze signalen in de hersenen. Illusies zijn dus gebaseerd op foutieve waarnemingen van reële externe prikkels. 

Een aantal illusies ontstaat door natuurkundige effecten. Bijvoorbeeld een luchtspiegeling (of fata morgana) ontstaat door een temperatuurinversie in de lucht. De schijngestalten van de maan ontstaan doordat we vanaf de aarde meestal maar een deel van de door de zon verlichte zijde van de maan kunnen zien; de rest is donker.

Door het Dopplereffect verandert de toonhoogte van het geluid van een voorbijkomende geluidsbron vanwege nadering of verwijdering t.o.v. de waarnemer.

Van de verschillende mogelijkheden om zintuigen te misleiden zijn visuele illusies het best bekend. Goochelaars en illusionisten brengen schijnbaar onmogelijke dingen tot stand. Vaak leiden zij de aandacht van de toeschouwers af, om waarneming van de werkelijke activiteiten te voorkomen.

Gezichtsbedrog ontstaat veelal als gevolg van beperkingen van het oog als zintuig. Een tl-buis lijkt continu licht uit te stralen, terwijl deze in werkelijkheid met hoge frequentie flikkert. Een film lijkt een continue verandering van beeld te geven, terwijl het in werkelijkheid een snelle opeenvolging van afzonderlijke beelden is. Bij gebrek aan voldoende referentie punten (bijvoorbeeld in een donkere kamer) kan een autokinetisch effect veroorzaken dat de illusie wekt van bewegende objecten die eigenlijk stil staan.

Het zien van sterretjes bij een klap op het oog wordt veroorzaakt doordat de oogzenuw wordt gestimuleerd, maar niet door een lichtsignaal. De hersenen interpreteren elk signaal uit de oogzenuw als visueel, ook als de stimulatie van de zenuw niet door licht wordt veroorzaakt.

Ook apparaten kunnen aan optische illusies lijden: op analoge televisies lijkt het alsof streepjespakken alle kleuren van de regenboog hebben. Dit verschijnsel wordt interferentie genoemd. Cameramensen leren hier rekening mee te houden.

Ook andere zintuigen zijn voor de gek te houden. Een voorbeeld van een akoestische illusie wordt gevormd door de Shepardtonen, die een eindeloos stijgende toonhoogte lijken te geven.

Illusies kunnen niet bestaan zonder zintuiglijke waarneming, ze zijn een foutieve interpretatie ervan. Dromen en hallucinaties zijn waarnemingen zonder dat er een externe prikkel aan ten grondslag ligt. Ze zijn slechts schijnbaar afkomstig van een zintuig. Ook drugs kunnen hallucinaties veroorzaken. Een droom is feitelijk een soort verwerking van visuele beelden door de hersenen.

Strikt gezien is datgene wat als de werkelijkheid wordt beschouwd slechts een beeld van de werkelijkheid. Er bestaat een filosofische opvatting, het solipsisme, die ervan uitgaat dat alleen de waarnemer bestaat, en dat alle waarnemingen zich uitsluitend in de waarnemer voltrekken.

Meestal gaat men er echter van uit dat er zich buiten de waarnemer ook een werkelijkheid bevindt. Er zijn verschillende uitgangspunten om die werkelijkheid te beschouwen, twee belangrijke daarvan zijn wetenschap en religie. Volgens sommigen, met name aanhangers van het Kantianisme, kan het belangrijkste derde uitgangspunt, de filosofie, slechts de uitgangspunten van de andere twee bespiegelen in respectievelijk de wetenschapsfilosofie en de godsdienstfilosofie; volgens anderen is het een aparte kenmethode van de werkelijkheid.

De Boeddha beschouwde het idee van 'zelf' (ik, mijn, mijn zelf) als een illusie. In werkelijk is de wereld volgens de Boeddha anatta (niet-zelf, zonder zelf).



</doc>
<doc id="97896" url="https://nl.wikipedia.org/wiki?curid=97896" title="Smaak (zintuig)">
Smaak (zintuig)

Smaakzin is het vermogen van een organisme om bepaalde chemische samenstellingen direct als "smaken" waar te nemen. Het is een van de vijf klassieke zintuigen van mensen en sommige diersoorten. Het orgaan waar de smaakreceptoren liggen, is de tong. Maar ook achter in de mondholte bevinden zich smaakreceptoren.

Bij mensen bestaat het smaakzintuig uit smaakpapillen op de tong en achter in de mondholte, die 'smaakknoppen' bevatten welke daarop aangetroffen chemische samenstellingen omzetten in actiepotentialen naar drie van de twaalf hersenzenuwen.

De zevende gezichtszenuw, de nervus facialis, draagt (via een aftakking, de chorda tympani) smaaksensaties van voorste twee derde van de tong, terwijl de nervus glossopharyngeus de smaaksensaties van het achterste één derde van de tong draagt. De nervus vagus ontvangt de smaaksensaties van de rug van de mondholte.

De informatie van de schedelzenuwen wordt verwerkt door het smaakcentrum in de hersenen.

Als algemene regel is de smaak een perceptie van de interactie van de fundamentele smaken van zoet, zuur, bitter, zout, umami en vet.

De gevoeligheid van de voor de smaakwaarneming verantwoordelijke chemoreceptoren is vele male geringer dan die van de chemoreceptoren in de neus. Hierbij moet wel aangetekend worden dat alcohol een van de weinige zuivere stoffen is die zowel een smaak- als een geursensatie veroorzaakt.

Bij experimenteel onderzoek wordt gebruikgemaakt van azijn voor zuur, rietsuiker voor zoet, kinine voor bitter, keukenzout voor zout en mononatriumglutamaat voor umami. Alle smaken kunnen worden gemaakt door menging van deze primaire smaken, met uitzondering van de zeepsmaak waarvoor alkalische stoffen nodig zijn.

De "hete" smaak van peper wordt veroorzaakt door invloed van de werkzame stof op de TRP-ionenkanalen van thermo- en chemoreceptoren. De werkzame stoffen zijn allylisothiocyanaat, capsaïcine, piperine en allicine. De stoffen werken via hetzelfde mechanisme ook op nocireceptoren.

Menthol werkt op thermoreceptoren in de mond en neusholte en geeft de indruk dat men door het proeven "koude" ervaart.

Naast de verbindingen waaruit het voedsel is samengesteld heeft ook de textuur ervan invloed op de smaakbeleving. Hier speelt de tastzin een rol.

De zes basissmaken vormen slechts een deel van de waargenomen smaak. Bij de mens speelt ook de reukzin een belangrijke rol in de smaaksensatie. Dit is heel goed te merken wanneer men met de neus dicht een sterk gekruid snoepje eet. Met de neus dicht is enkel een lichte zoete smaak waarneembaar. Zodra men de neus opent, kan er lucht vanuit de mond naar de neus stromen, waardoor er specifiekere smaken – die eigenlijk geuren zijn – zoals menthol, kaneel en specifieke vruchten waargenomen kunnen worden. Deze 'neussmaken' worden ook wel secundaire smaken genoemd.

Mensen die niet proeven hebben vaak anosmie: een gebrek aan reukzin of de onmogelijkheid te kunnen ruiken.



</doc>
<doc id="97917" url="https://nl.wikipedia.org/wiki?curid=97917" title="Zaadleider">
Zaadleider

De twee zaadleiders, ductus deferentes of vasa deferentia leiden de zaadcellen vanuit elke bijbal naar de prostaat, waar er een vocht met voedingsstoffen aan toegevoegd wordt (hierna wordt het pas sperma genoemd).

Dit gebeurt pas net voor er een zaadlozing ("ejaculatie") plaats gaat vinden. Het zo gevormde sperma gaat vanaf de prostaat verder door de urinebuis van de penis naar buiten. De lengte van elke zaadleider is bij een volwassen man ongeveer 60 cm.

Bij de sterilisatie van de man wordt onder plaatselijke verdoving door middel van een kleine snede in de huid van de balzak ("scrotum"), de zaadleiders doorgeknipt en dichtgebonden waardoor er azoöspermie ontstaat. Men noemt deze ingreep een bilaterale vasectomie.


</doc>
<doc id="97977" url="https://nl.wikipedia.org/wiki?curid=97977" title="Dehalococcoides ethenogenes">
Dehalococcoides ethenogenes

Dehalococcoides ethenogenes stam 195 (GenBank AF004928.2) is een strikt anaerobe bacterie.

In 2003 berichtten Jiangzhong He et al. dat deze bacterie is staat is om twee gechloreerde moleculen, tetrachlooretheen(PCE) en trichlooretheen(TCE) af te breken en om te zetten in biomassa. De afbraakproducten vinylchloride(VC), dichlooretheen(DCE) worden door deze stam niet als substraat gebruikt. Ze worden echter wel co-metabool afgebroken door de bacterie waardoor volledige afbraak mogelijk is. Daarmee worden deze moleculen onschadelijk gemaakt.

Vanuit een ecologisch standpunt is dit een interessante ontdekking omdat beide verbindingen wijdverbreide toepassing vinden als oplosmiddel. Wanneer zij in het milieu terechtkomen kan dat akelige gevolgen hebben. Bij gedeeltelijke afbraak van de moleculen ontstaan namelijk tussenproducten zoals dichlooretheen en vinylchloride die zich ophopen en kankerverwekkende eigenschappen hebben. Op de prioriteitenlijst van de Amerikaanse EPA werden bij meer dan de helft van de probleemlocaties een van de beide gechloreerde moleculen aangetroffen.


</doc>
<doc id="98020" url="https://nl.wikipedia.org/wiki?curid=98020" title="Thalassemie">
Thalassemie

Thalassemie is een erfelijke ziekte waarbij de rode bloedkleurstof (hemoglobine) niet goed wordt aangemaakt. Het lichaam herkent de verkeerde rode bloedcellen niet en vernietigt ze. Daardoor treedt er een chronische bloedarmoede op.

De afwijking is een van de frequentst aangeboren ziekten van de mens, waarbij in sommige regio's rond de Middellandse Zee tot 30% van de bevolking drager is van deze genetische aandoening. Dragerschap noemt men mineure thalassemie. Dit betekent echter nog geen ziekte en er bestaat een normale levensverwachting. Wanneer er geen functionele hemoglobine meer kan worden gemaakt, spreekt men van majeure thalassemie. De gemiddelde levensverwachting bedraagt minder dan 40 jaar.

Er zijn twee hoofdvormen van thalassemie, α-thalassemie en β-thalassemie, met ieder hun eigen karakteristieken. Hemoglobine is opgebouwd uit twee dimeren met elk een alfa- en een bètaketen (2 alfa- en 2 bètaketens in totaal). Bij α-thalassemie zijn de alfaketens onvoldoende geproduceerd. Hier bevat hemoglobine 4 bètaketens die zorgen voor een sterke zuurstofbinding met als gevolg dat zuurstof slecht aan de weefsels wordt afgestaan. Bij β-thalassemie zijn de bètaketens onvoldoende geproduceerd. Alfaketens vormen bijgevolg onoplosbare aggregaten in het bloed. β-thalassemie komt meer voor dan alfa.

Er wordt slechts behandeld bij majeure thalassemie. De behandeling berust op het op peil houden van de rode bloedcellen door middel van bloedtransfusies. Men behoudt doorgaans een hoog hemoglobinegehalte (> 10 mg/dl). Op deze manier onderdrukt men de eigen (foutieve) bloedaanmaak. Soms wordt er op jonge leeftijd een beenmergtransplantatie overwogen.

Vaak hebben thalassemiepatiënten skeletafwijkingen en kunnen zij op den duur last krijgen van ijzerstapelingsziekte als gevolg van bloedtransfusies.
Thalassemie komt net als sikkelcelziekte voornamelijk voor bij mensen die (oorspronkelijk) afkomstig zijn uit het Middellandse Zeegebied, het Midden-Oosten, delen van Azië (India, Indonesië), Suriname en Afrika.



</doc>
<doc id="98090" url="https://nl.wikipedia.org/wiki?curid=98090" title="Hanja Maij-Weggen">
Hanja Maij-Weggen

Johanna Rika Hermanna (Hanja) Maij-Weggen (Klazienaveen, 29 december 1943) is een voormalig politica voor het Christen-Democratisch Appèl (CDA).

Afkomstig uit een gezin waarvan de vader rijwielhandelaar was, volgde ze van 1962 tot 1965 een hbo-opleiding in de verpleegkunde. Vervolgens studeerde ze nog enige jaren pedagogiek en kunst- en cultuurgeschiedenis aan de Universiteit van Amsterdam maar maakte deze studies niet af. In 1967 werd ze docent gezondheidszorg te Amstelveen en Apeldoorn. In die periode werd ze lid van de Anti-Revolutionaire Partij.

Op 17 juli 1979 werd ze lid van het Europees Parlement namens de ARP en later namens het CDA. Ze was ruim tien jaar lid van het Europees Parlement. Ze is vicevoorzitter geweest van de CDA-delegatie in het Europees Parlement van 1987 tot 1989. Op 6 november 1989 nam ze afscheid van het Europees Parlement. Ze keerde terug naar Nederland en op 7 november 1989 werd ze beëdigd als Minister van Verkeer en Waterstaat bij het CDA – PvdA Kabinet-Lubbers III

Als minister kreeg zij met twee vliegrampen te maken: in 1992 stortte een El-Al-vliegtuig neer in de Bijlmermeer, de Bijlmerramp. In datzelfde jaar crashte een toestel van Martinair bij Faro in Portugal, vliegramp Faro.

Haar grootste project was de Betuweroute, die in 1993 tot stand kwam. Een van de bijzonderheden aan het project was dat het met zowel overheids- als privaat geld gefinancierd zou worden. Ze werd lijsttrekker van het CDA voor het Europees parlement zowel in 1994 als 1999. Ze was fractievoorzitter van het CDA in het Europees Parlement van 1994 tot 2003.

De grootste misser gedurende haar ministerschap was de carpoolstrook bij Knooppunt Muiderberg, die in 1993 door haar zelf is geopend. Het project heeft miljoenen gekost, maar uiteindelijk heeft het ministerie van Verkeer en Waterstaat, onder andere vanwege juridische argumenten, de functie van deze carpoolstrook moeten wijzigen in een wisselstrook. 

Vanaf 1 oktober 2003 was Maij-Weggen commissaris van de Koningin in Noord-Brabant. Per 1 oktober 2009 ging zij met pensioen en werd zij opgevolgd door partijgenoot Wim van de Donk.

Bij de Europese Verkiezingen van 2014 stond ze op de lijst voor het CDA.


Hanja Maij-Weggen is getrouwd en heeft twee dochters met een carrière in de politiek. Dochter Hester Maij (1969) was van 2002 tot het voorjaar van 2006 wethouder van de gemeente Amsterdam en vervolgens waarnemend burgemeester van Zandvoort. Later werd ze gedeputeerde in Overijssel. Dochter Marit Maij (1972) heeft gewerkt als ambtenaar op ministeries en is sinds 2012 Tweede Kamerlid namens de Partij van de Arbeid.

Arie Ribbens bracht in 1991 de karnavalskraker uit 'Ik ben verliefd op Hanja May-Weggen'


</doc>
<doc id="98161" url="https://nl.wikipedia.org/wiki?curid=98161" title="Twee-eiige tweeling">
Twee-eiige tweeling

Een twee-eiige (dizygote) tweeling is een tweeling die ontstaan is doordat er voor het moment van bevruchting twee eicellen tot rijping waren gekomen en beide ook daadwerkelijk bevrucht zijn.

Dit zorgt ervoor dat er twee embryo's tegelijk gaan groeien. Omdat ze ieder uit een andere eicel en zaadcel zijn ontstaan, zijn de embryo's niet identiek en kan er dus ook een jongen en een meisje ontstaan. Het zijn dus genetisch gezien een normale broer en zus (of 2 broers, of 2 zussen), maar wel even oud. Het is zelfs mogelijk dat de zaadcellen van verschillende donoren komen. Een zaadcel kan tot 72 uur overleven in de baarmoeder. Hierdoor ontstaat een tweeling die een halfbroer of halfzus van elkaar zijn.

Een twee-eiige tweeling heeft altijd twee verschillende vruchtzakken en twee verschillende placenta's (hoewel ze met elkaar kunnen vergroeien) (respectievelijk diamniotische dichoriale tweeling).

De twee-eiige tweeling staat tegenover de eeneiige tweeling.



</doc>
<doc id="98167" url="https://nl.wikipedia.org/wiki?curid=98167" title="Eeneiige tweeling">
Eeneiige tweeling

Een eeneiige (monozygote) tweeling ontstaat doordat er niet, zoals normaal gesproken, een enkel embryo ontstaat uit celdelingen van de bevruchte eicel, maar bij een van de eerste delingen twee losse groepjes cellen ontstaan die ieder uitgroeien tot een apart embryo. In Nederland komt dit in ongeveer 1 op 250 zwangerschappen voor.

Het verschijnsel dat uit een bevruchte eicel meerdere embryo's ontstaan heet polyembryonie. Omdat het DNA van de embryo's precies gelijk is, doordat ze uit dezelfde bevruchte eicel komen, zijn deze individuen genetisch identiek aan elkaar. De twee personen van een eeneiige tweeling zijn dus ook vrijwel altijd van hetzelfde geslacht. Toch komt het in zeer uitzonderlijke gevallen voor dat een eeneiige tweeling van verschillend geslacht is. Meestal is dit het gevolg van de oneven splitsing van een zygote met het syndroom van Klinefelter (XXY). In zeldzame gevallen (0.8 per 1 miljoen tweelingzwangerschappen) resulteert dit in tweelingen van wie een van de individuen een man is met een X- en een Y-chromosoom en de ander een vrouw met maar één X-chromosoom (XO) en dus lijdt aan het syndroom van Turner. 

Het uiterlijk is hetzelfde, hoewel gespiegeld ook voorkomt. Dit komt regelmatig voor. Denk hierbij aan een bepaald kenmerk dat bij het ene kind links zit en bij het andere kind rechts. Bijvoorbeeld een kruin. Ook kan het voorkomen dat het ene kind linkshandig is en het andere rechtshandig. In extremere gevallen zijn zelfs de organen gespiegeld. Hierbij wijst de punt van het hart bij het ene kind gewoon naar links terwijl het bij het andere kind naar rechts wijst. Ook lever en andere organen zijn dan gespiegeld.

Een eeneiige tweeling wordt vaak een identieke tweeling genoemd. Dit is eigenlijk een incorrecte benaming. De tweeling is namelijk nooit geheel identiek. Het DNA misschien wel maar door de invloed van de omgeving ontstaan er verschillen. Zo kan het ene kind bijvoorbeeld dikker zijn dan het andere of kunnen er groeiverschillen zijn. 

Vlak na de geboorte is vaak een individu van de tweeling groter dan de ander. Dit kan komen door verschil in voedselopname in de baarmoeder of gebrek aan ruimte. Vaak wordt de groeiachterstand in de loop van de tijd wel ingehaald. 
Eveneens is het mogelijk dat bij een eeneiige tweeling een van de twee een aangeboren afwijking heeft, terwijl de ander daar geen last van heeft. Dit heeft dan niets te maken met het genetisch materiaal, maar puur met de individuele ontwikkeling van het embryo.

In ruim 20% van de gevallen heeft een monozygote tweeling een dichoriale placenta. Dit wil zeggen dat elke baby zijn of haar eigen placenta deel heeft. Dichoriniciteit betekent een betere prognose voor de tweeling. Het is afhankelijk van het tijdstip van de splitsing van de tweeling hoe de placenta en de vruchtzak er uit gaan zien. Ongeveer een derde van de monozygote tweelingen splitst zich voor de vierde of vijfde dag. In dit geval ontstaat een dichoriale diamniotische tweeling (net zoals bij alle twee-eiige tweelingen het geval is). Wanneer de splitsing tussen de vierde en tiende dag plaatsvindt ontstaat een monochoriale diamniotische tweeling (het meest voorkomend). Dit wil zeggen: een tweeling die één placenta deelt maar de kinderen bevinden zich in aparte vruchtzakken (diamniotisch; twee vruchtzakken). Een splitsing na de tiende dag is zeldzaam en resulteert ook in één gemeenschappelijk placenta en één vruchtzak. In extreme gevallen zijn de kinderen deels vergroeid, ook wel bekend als Siamese tweeling.



</doc>
<doc id="98171" url="https://nl.wikipedia.org/wiki?curid=98171" title="Toxicologie">
Toxicologie

Toxicologie, vergiftenleer of giftigheidsleer bestudeert de werking van giftige stoffen op biologische systemen. Toxicologie is een deelgebied van de biologie. Waar het de invloed van vergiften op de mens betreft, is het een deelgebied van de geneeskunde. Er bestaan ook nauwe raakvlakken met de farmacologie.

Paracelsus (Theophrastus Bombastus von Hohenheim 1493-1541) vermeldde al in de 16 eeuw dat "de dosis het vergif maakt", met andere woorden dat alles uiteindelijk giftig is, als de hoeveelheid maar groot genoeg is. Paracelsus wordt wel de grondlegger van de toxicologie genoemd. Hij was de eerste die een verband legde tussen dosis en vergiftigingsverschijnselen.

De giftigheid van een stof is niet direct te meten, het is alleen proefondervindelijk vast te stellen. Wat bovendien giftig is voor het ene organisme, hoeft niet giftig te zijn voor een ander organisme. In de toxicologie worden een groot aantal criteria voor giftigheid gebruikt. Een bekende manier om de giftigheid van een stof te bepalen is de LD. Dit staat voor de letale dosis waarbij 50% van de blootgestelde organismen overlijdt. Deze maat is afhankelijk van het organisme waarop het vergif wordt getest, van het vergif zelf, van de toedieningsweg (b.v. opname door de mond, door de huid, intraveneus of via inademing) en van de lengte van de tijd waarin het vergif wordt toegediend.

Ethisch gezien is het niet acceptabel om de LD van stoffen bij mensen te bepalen. Daarom worden ratten en andere proefdieren gebruikt, maar ook daar zijn bezwaren tegen gerezen. Tegenwoordig wordt toxicologisch onderzoek zo mogelijk "in vitro" (in reageerbuizen) gedaan met celculturen en weefselfragmenten.

Toxicologisch onderzoek is de basis voor de normstellingen van stoffen in producten. Omdat het onderzoek niet gebaseerd is op mensen, wordt er bij de normstelling een veiligheidsmarge ingebouwd, vaak een factor 10. In sommige gevallen is gebleken dat mensen juist minder gevoelig zijn voor de giftige werking van een stof. Mensen kunnen bijvoorbeeld in vergelijking met dieren opvallend goed tegen dioxinen, zoals de poging tot vergiftiging van de Oekraïense president Viktor Joesjtsjenko liet zien.

De giftigheid van stoffen ontstaat omdat de stoffen aangrijpen op biochemische reacties in het organisme. Er zijn veel verschillende giftige effecten mogelijk. Sommige stoffen zijn op zichzelf niet giftig, maar worden in het organisme (bijvoorbeeld in de lever) omgezet in metabolieten die wel giftig kunnen zijn.

Er zijn ook stoffen die niet in de chemische zin giftig zijn, maar toch kunnen leiden tot de dood van de daaraan blootgestelde persoon. Zo is het mogelijk dat men bij het drinken van geconcentreerde waterstofperoxide zuurstofbelletjes in het bloed krijgt, leidend tot klachten vergelijkbaar met de caissonziekte.

Enkele belangrijke groepen giftige stoffen naar werking zijn:


Bij milieutoxicologie gaat het om onderzoek naar het effect van chemische stoffen op ecosystemen. Ook op basis van dit type onderzoek worden normeringen opgesteld door de overheid.



</doc>
<doc id="98430" url="https://nl.wikipedia.org/wiki?curid=98430" title="Hydrocefalus">
Hydrocefalus

Hydrocefalus of waterhoofd is een aandoening waarbij in de hersenventrikels te veel hersenvocht aanwezig is. Deze overmaat aan hersenvocht oefent druk uit op de hersenen, waardoor hersenfuncties kunnen worden aangetast. In ernstige gevallen van aangeboren hydrocefalus kan de druk van het vocht zo groot zijn dat hele hersengebieden worden weggedrukt tegen de schedel en de hersenen kunnen zich dan niet verder ontwikkelen. Dit heeft als gevolg dat de baby met erg weinig hersenweefsel wordt geboren, met zware mentale retardatie tot gevolg.

Het verdrukken of beschadigen van hersenweefsel kan ook als gevolg hebben dat bijvoorbeeld het endocriene stelsel niet of nauwelijks meer kan functioneren zonder gestimuleerd te worden, waardoor er hormonale problemen ontstaan.

Een waterhoofd kan ontstaan voor de geboorte ("aangeboren afwijking"):
Een waterhoofd kan ook het gevolg zijn van een ongeval. In alle gevallen ontstaat het waterhoofd door een belemmering in de natuurlijke afvloeimogelijkheid van het hersenvocht of door een te grote productie van het hersenvocht, dit kan op verschillende niveaus optreden.

De druk kan mechanisch genormaliseerd worden door het plaatsen van een drain, waarlangs het vocht kan worden afgevoerd.
In geval van besmetting tijdens de zwangerschap kan er vaak medicamenteus ingegrepen worden. Tegenwoordig kan met een endoscopische operatie de vloer van de derde ventrikel worden geopend, deze operatie heet endoscopische derde-ventriculostomie. Zo wordt een natuurlijke bypass gemaakt en is een drain niet meer nodig.

Men kan voor een aantal oorzaken van hydrocefalus preventief optreden. Zie ook toxoplasmose.


</doc>
<doc id="98448" url="https://nl.wikipedia.org/wiki?curid=98448" title="Eenzaamheid">
Eenzaamheid

Eenzaamheid is het gevoel alleen te zijn, van geïsoleerd te zijn van 'de anderen'. Onderzoekers omschrijven eenzaamheid als "het ervaren verschil tussen gewenste en aanwezige contacten." Op deze definitie van socioloog Jenny de Jong Gierveld is het meeste onderzoek naar het vóórkomen van eenzaamheid gebaseerd. Er wordt onderscheid gemaakt tussen sociale en emotionele eenzaamheid en tussen situationele en duurzame eenzaamheid (Stevens). 

Eenzaamheid is iets anders dan sociaal isolement. Eenzaamheid is een "gevoel", sociaal isolement een "situatie". Anders gezegd: er is wezenlijk verschil tussen "alleen zijn", en "je alleen voelen". Uit neuropsychologisch onderzoek naar eenzaamheid is duidelijk dat bij eenzaamheid hetzelfde hersengebied geactiveerd is als wanneer men fysieke pijn voelt. Blijkbaar gaat het niet zozeer om een "wens" tot het hebben van contacten, als wel om een basale "behoefte" aan verbonden zijn. Vandaar de definitie van Rijks (2014): ""eenzaamheid is het fysiek ervaren van een gebrek aan verbondenheid met anderen"". 

De meeste mensen die eenzaamheid beschrijven noemen het een gevoel van verdriet, van leegte. Veel mensen die eenzaamheid ervaren hebben dat de eerste keer ondervonden doordat ze gescheiden werden van hun ouders of verzorgers. Het gevoel van machteloosheid dat daarbij optrad blijft gekoppeld aan het gevoel van eenzaamheid. Dat maakt dat eenzaamheid hardnekkig is: mensen voelen zich (ten onrechte) niet bij machte hun situatie en hun emoties te veranderen. Het kan ertoe leiden dat iemand het leven zo inricht, dat die gevoelens worden vermeden, door het vermijden van contacten met anderen. Contact maken is dan zeer bedreigend, en hier moet dan ook de oplossing voor eenzaamheid niet worden gezocht.

Gevoelens van eenzaamheid zijn, net als pijn, een signaal dat er iets niet in orde is. Bij eenzaamheid gaat het om de ervaring van alleen zijn, een gevaarlijke situatie voor een mens. Het is een signaal om op zoek te gaan naar 'de anderen', om minder alleen te staan in het leven. 'De anderen' zijn degenen bij wie men zich thuis zou kunnen voelen, door wie men zich geaccepteerd en gewaardeerd voelt. Ieder mens leert in de vroege jeugd ervaren wat eenzaamheid is. Als dat ervaren niet goed verloopt, bijvoorbeeld door een verstoring in de jeugd, kan een levenslang zoeken naar het vermijden van eenzaamheid het gevolg zijn. Elke verstoring van de vaste patronen in de leefsituatie kan dan aanleiding zijn tot lastig te verwerken gevoelens van eenzaamheid.

Verstoringen in het levenspatroon vormen vaak de aanleiding tot het ervaren van eenzaamheid. Omstandigheden als het moeten wennen in een nieuwe baan, beëindigen van een relatie, het krijgen van een kind, het verhuizen van familieleden of vrienden, of het overlijden van naasten, maar ook kleine verstoringen kunnen tot gevoelens van eenzaamheid leiden. Ook verstoring van het levenspatroon op jonge leeftijd, bijvoorbeeld door ziekenhuisopname of afwezige en ontoereikende ouders, hoort hiertoe. Wie er niet in slaagt na een verstoring weer een bevredigend levenspatroon op te bouwen kan hardnekkige gevoelens van eenzaamheid houden. Als dat gevoel al op jonge leeftijd is ontstaan kan men, lang niet altijd terecht, denken dat 'eenzaam zijn' een vast bestanddeel vormt van iemands persoonlijkheid.

Wie last heeft van eenzaamheid hoeft zeker niet geïsoleerd te zijn. Eenzaamheid is een "gevoel", geen situatie. Alleen zijn hoeft niet te betekenen dat men zich alleen voelt. Uit onderzoek blijkt dat eenzaamheid in Nederland de afgelopen dertig jaar (zeer) licht is afgenomen. Dat lijkt positief, maar het aantal van anderhalf miljoen mensen in Nederland dat zich ernstig eenzaam voelt, is nog steeds enorm. Het verschijnsel dat mensen alleen zijn en zich alleen voelen, lijkt in de westerse geïndividualiseerde maatschappij toe te zullen nemen, gezien de groei van het aantal alleenstaanden. Het komt onder mensen van alle leeftijden voor. In Nederland zou 4 tot 22% van de bevolking geregeld of vaak last hebben van eenzaamheid (1997). In 2012 gaf bijna 40 procent van de bevolking van 19 jaar en ouder aan eenzaam te zijn. Ruim 8 procent voelt zich sterk eenzaam (Gezondheidsmonitor 2012 van GGD's, CBS en RIVM).

Tal van factoren, zoals lichamelijke gezondheid, sociale vaardigheden en competenties, de leefsituatie, leefomgeving, levensgebeurtenissen, persoonlijkheidsfactoren en het sociaal netwerk beïnvloeden gevoelens van eenzaamheid. Dit in direct verband met de inhoud van relaties die men heeft en die men zich zou wensen. Wanneer hierin geen evenwicht is, kan eenzaamheid ontstaan.

Bij mensen met een verminderd aanpassingsvermogen en minder goed ontwikkelde sociale vaardigheden, zoals bv. mensen met een vorm van autisme, komt eenzaamheid (gemiddeld genomen) vaker voor. Bij mensen met het syndroom van Asperger kan de eenzaamheid soms zeer gecamoufleerd zijn: de persoon komt sociaal en aangepast over, waardoor niemand snel zal denken dat de persoon zeer geïsoleerd leeft.

Langdurige eenzaamheid is ongezond. Aangetoond is dat mensen die last hebben van eenzaamheid een verminderde afweer hebben. Eenzaamheid wordt in verband gebracht met verschillende ziektebeelden, waarvan depressie het opvallendste is.
Hulp in de vorm van uitjes en afleiding blijkt niet effectief. Dat geldt overigens voor de meeste van de geboden hulp bij eenzaamheid. Dit blijkt onder meer uit onderzoek uit 2007 (Fokkema en Van Tilburg). Uit Amerikaans onderzoek blijkt dat hulp bij het verminderen van gevoelens van eenzaamheid vrijwel alleen zinvol is als mensen leren zichzelf en anderen anders te zien.

Vooral doordat veel mensen zelf het idee hebben machteloos te zijn, is het soms lastig om iets aan eenzaamheid te doen. Erkennen dat het probleem bestaat is voor het individu noodzakelijk voor een succesvolle beïnvloeding. Een volgende stap om meer deel te nemen aan de samenleving is het deelnemen aan bepaalde activiteiten. Het is echter niet zo dat deelnemen aan sociale activiteiten altijd de oplossing kan bieden voor eenzaamheid. In dit verband is het noodzaak onderscheid te maken tussen sociaal isolement (een situatie) en eenzaamheid (een basisgevoel). Uit een sociaal isolement komen kan door in contact te komen met anderen. De aanpak van eenzaamheid vraagt altijd om een individuele aanpak. Soms is het contact leggen met anderen juist niet aangewezen. Eenzaamheid aanpakken is altijd een individuele zaak, standaard oplossingen zijn er niet.

Hulpverleners proberen soms door het afleggen van huisbezoeken en het laten invullen van vragenlijsten te achterhalen hoe eenzaamheid is ontstaan en wat er als oplossing aan kan worden gedaan. Deze vragenlijsten worden onder andere gebruikt door mensen van de thuiszorg. Een van de effecten hiervan is een grotere bewustwording van de eigen situatie. Dit blijkt te leiden tot een groter ervaren van eenzaamheid, vooral als geen goede hulp voorhanden is.

Het Nationaal Ouderenfonds stimuleert ouderen op diverse manieren om deel te blijven nemen aan de samenleving. Zo worden er dagactiviteiten georganiseerd waarbij ouderen worden opgehaald en later op de dag weer teruggebracht. Een 'BoodschappenPlusBus' wordt op sommige plaatsen ingezet om te helpen bij boodschappen doen en voor uitjes, naar voorbeeld van de stichting "Boodschappen Begeleidingsdienst (BBD)" te Den Haag.

De stichting "Studenten Ouderen Link" (SOlink) wil eenzaamheid bij studenten en senioren aanpakken door kamerbemiddeling. In tegenstelling tot wat vaak wordt gedacht kampen ook veel studenten met gevoelens van eenzaamheid als ze alleen op hun kamer zitten. Consulenten van deze stichting leggen ook huisbezoeken af.

De bij Coalitie Erbij aangesloten grote maatschappelijke organisaties wisselen kennis uit over succesvolle methodes die aantoonbaar bijdragen aan eenzaamheidsbestrijding. Samen met de aangesloten organisaties heeft Coalitie Erbij een website opgezet waarmee ze zowel onder hulpvragers als onder hulpverleners informatie en kennis wil verspreiden over het onderwerp. Jaarlijks organiseert Coalitie Erbij de Week tegen Eenzaamheid.

Verder zijn er tal van regionale kleinschalige initiatieven om eenzaamheid te verlichten. Deze zijn over het algemeen gericht op ouderen en op het verminderen van sociaal isolement. De effectiviteit van deze interventies is volgens onderzoek lang niet vanzelfsprekend.



</doc>
<doc id="98494" url="https://nl.wikipedia.org/wiki?curid=98494" title="Preoccupatie">
Preoccupatie

Preoccupatie is letterlijk een “geprefereerde bezigheid” van de geest, meestal gepaard met (een) lichamelijke handeling(en). Het is een psychiatrisch begrip wanneer stereotypie in gedrag en interesse kan worden vastgesteld.

Bij een preoccupatie diagnosticeert een arts een bovenmatige, haast uitsluitende belangstelling in een wetenschap (bijvoorbeeld geschiedenis, religie, taal, wiskunde), hobby (bijvoorbeeld verzamelen) of activiteit (bijvoorbeeld voetballen) samen met dwangmatig gedrag op het gebied van de motoriek of psychomotoriek.

Bepaalde preoccupaties kunnen leiden tot een verslaving, niet aan middelen maar aan handelingen (zoals surfen op het internet of gokken). De verslaafde heeft in dat geval nog nauwelijks interesse voor een wereld buiten deze bezigheden.

Jargon voor het hebben van preoccupaties is "fiepen", een "fiep" is dan een preoccupatie.

Als gevolg van de bestede tijd en middelen kan de preoccupatie leiden tot een manke sociale interactie en een heel beperkte vriendenkring. 

In de DSM IV-TR-diagnose — die specifiek over autisme is opgesteld — staat preoccupatie vermeld.

Het is vooralsnog niet duidelijk of er een oorzaak-gevolg-relatie bestaat. Vast staat dat preoccupatie zowel met als zonder autisme voorkomt. 



</doc>
<doc id="98571" url="https://nl.wikipedia.org/wiki?curid=98571" title="Oxaalzuur">
Oxaalzuur

Oxaalzuur of zuringzuur (IUPAC-naam: ethaandizuur) is een dicarbonzuur waarbij beide carboxygroepen rechtstreeks aan elkaar gebonden zijn. De zuivere watervrije stof komt voor als een wit kristallijn poeder, dat matig oplosbaar is in water. Oxaalzuur vormt door kristallisatie in waterige oplossingen met twee moleculen kristalwater een dihydraat, dat kleurloos is.

Oxaalzuur en derivaten ervan komen voor in verschillende planten, met name rabarber en klaverzuring. Voedingsmiddelen die aanzienlijke hoeveelheden oxaalzuur bevatten zijn cacao, chocolade, de meeste noten, bessen, bonen en bieten. Ook komt het voor in peterselie, spinazie en postelein.

Oxaalzuur kan bereid worden door het aanzuren van natriumoxalaat, dat op zijn beurt bereid kan worden door het verhitten van natriumformiaat bij 360°C:

De jaarlijkse hoeveelheid geproduceerd oxaalzuur ligt op 140.000 ton.

De zouten en esters van oxaalzuur worden oxalaten genoemd. De zouten kunnen eenvoudigweg gevormd worden door reactie met een base. Met natriumhydroxide wordt natriumoxalaat gevormd:

De esters kunnen bereid worden door een verestering van een alcohol met oxaalzuur.

Oxaalzuur is één van de sterkste carbonzuren, met een eerste zuurconstante van 1,27. Dit wordt veroorzaakt door de elektronenzuigende werking die de tweede carboxygroep uitoefent. De eerste ionisatiestap wordt nog sterker bevorderd door intramoleculaire waterstofbrugvorming. Het tweede proton wordt moeilijker afgestaan, omdat er reeds een naburige negatieve lading aanwezig is (in de eerstgevormde carboxylaatgroep). Zodoende is de tweede zuurconstante groter (4,27).

In een potentiometrische titratie zijn de twee ionisatiestappen met moeite afzonderlijk te zien. Bij een conductometrische titratie is het verschil wel goed te zien, omdat de eerste stap zich als een redelijk sterk zuur gedraagt en de tweede stap zwak zuur gedrag vertoont.

Oxaalzuur kan ook gevonden worden in huishoudproducten en anti-roestmiddelen. Een oplossing van 1:10 wordt gebruikt om het "weer" uit hout te verwijderen en is te koop onder de naam 'ontweringswater'.

In de analytische chemie wordt oxaalzuur (als dihydraat) als oertiterstof gebruikt voor basische oplossingen zoals natriumhydroxide en kaliumhydroxide, maar ook oplossingen van oxidatoren, zoals kaliumpermanganaat, kaliumperjodaat of kaliumdichromaat. Meestal gaat men uit van ongeveer 0,1 mol/L als standaardconcentratie.

In de klinische chemie wordt oxaalzuur toegepast om het stollen van bloed te voorkomen. Bij de bloedstolling speelt het calcium-ion een sleutelrol. Door het calcium met oxalaat te binden is het niet meer beschikbaar voor de stollingsreactie en blijft het bloed vloeibaar.

Oxaalzuur is een middel ter bestrijding van de varroamijt ("Varroa destructor"). Deze mijt is zowat de grootste oorzaak van het teloorgaan van de Europese bijen in het wild. Imkers kunnen deze mijten in hun kasten zeer goed behandelen met een mengeling van oxaalzuur, water en suiker. Dit wordt ofwel over de bijen gesprenkeld of onderaan in de bijenkast verdampt. Daags nadien kan men op de controleplank onder de kast veel dode mijten terugvinden. Werken met oxaalzuur kan enkel in bepaalde periodes. De winter is een ideale periode aangezien er dan geen broed is en de mijten op de bijen leven. Als de mijten eenmaal in het broed zitten heeft oxaalzuur geen effect meer.

Wanneer oxaalzuur wordt ingenomen irriteert het de binnenkant van de keel. Oxaalzuur bindt zich in het lichaam met metaalionen, zoals calcium, waarmee het oxalaten vormt die de keel en nieren kunnen irriteren. Sommige nierstenen bestaan voor het grootste gedeelte uit oxalaten.

Langdurige of herhaalde blootstelling aan oxaalzuur kan schade aan de nieren toebrengen. Aan de ogen kan een kleine hoeveelheid stof oogirritatie (gekarakteriseerd door rode en waterige ogen) veroorzaken, langdurig contact kan schade aan het hoornvlies of zelfs blindheid veroorzaken. Herhaalde blootstelling aan de huid geeft weefselbeschadiging, ontstekingen of brandblaren, afhankelijk van de blootstellingsduur.

Inhalatie van oxaalzuur kan verschillende gradaties van longschade en irritatie aan de luchtwegen veroorzaken, gekarakteriseerd door branderig gevoel in de keel, kuchen en hoesten. Grote hoeveelheden kunnen verstikking, bewusteloosheid en zelfs dood veroorzaken.



</doc>
<doc id="98716" url="https://nl.wikipedia.org/wiki?curid=98716" title="Bronsttijd">
Bronsttijd

De bronsttijd of het paarseizoen (oestrus) is een periode waarin dieren een drang hebben om te paren. Dit wordt veroorzaakt door hormonale veranderingen in het lichaam van het dier. De bronsttijd van een diersoort begint met het vruchtbaar worden van het wijfje. Het mannetje reageert hierop. Bij zowel mannelijke als vrouwelijke dieren zijn tijdens de bronsttijd vaak veranderingen in gedrag, geur en uiterlijk waar te nemen.

Mannelijke dieren gedragen zich agressiever door een verhoogde hoeveelheid testosteron in hun bloed, waardoor zij beter in staat en meer geneigd zijn om te rivaliseren met andere mannetjes. Andere mannetjes zullen agressief benaderd en bevochten worden.

Vrouwtjes worden onrustiger en zullen, als zij solitair leven, geursporen uitzetten zodat een partner haar op het spoor kan komen. Vrouwelijke dieren die in groepen leven zoeken actief toenadering tot de dominante mannetjes. De bronst van het vrouwtje eindigt als zij bevrucht is. Meestal is zij dan niet langer seksueel interessant voor partners of zal ze mannetjes fel afweren.

In de periode dat een vrouwelijk dier jongen zoogt, wordt zij niet bronstig. Mannelijke leeuwen die een troep leeuwinnen overnemen van een oudere of verzwakte rivaal, doden de zogende welpen, zodat de leeuwinnen opnieuw bronstig worden en met hen willen paren. Dit heeft tot gevolg dat alle welpen hun eigen nakomelingen zijn.

Bronstige dieren hebben meestal weinig belangstelling voor voedsel en de bronsttijd is meestal een behoorlijke aanslag op hun conditie.

Meestal valt de bronst samen met de herfst of de lente. Dit heeft te maken met de lengte van de dracht. Het jong wordt dan geboren in een periode van het jaar waarin het de meeste overlevingskans heeft. Omdat iedere soort verschillende lengte van de dracht heeft, valt voor iedere soort de bronsttijd ook verschillend. Bij dieren die ongeveer een jaar drachtig zijn, zal over het algemeen de bronsttijd in de lente zijn. Maar bij dieren die ongeveer een half jaar drachtig zijn, zal het in de herfst vallen.

Het zijn meestal de mannetjesdieren die moeten concurreren om een vrouwtje. Het vrouwtje kan immers maar één keer in een bepaalde periode drachtig worden en ze moet dus selectief zijn.
Daarom moet een mannetje het onderste uit de kan halen om te bewijzen dat juist hij beste keus is om mee te paren.
Mannetjes van solitair levende dieren zetten geursporen uit of proberen met lokroepen de aandacht van wijfjes te trekken.
Het 'burlen' van edelherten is hier een voorbeeld van.
Mannetjesvogels proberen het wijfje gunstig te stemmen door haar wat voedsel of nestmateriaal aan te bieden. Bij sommige vogelsoorten pronken de mannetjes met een opvallend verenkleed.

Vrouwtjes zetten ook geursporen uit. Iedere hondenbezitter kan bevestigen dat de geur van een loopse teef onweerstaanbaar is voor reuen. Soms nodigen wijfjes mannetjes uit door een soort voorspel. Dit kan spel zijn, een (speelse) achtervolging of een ritueel gevecht. De daadwerkelijke paring laat het vrouwtje pas toe als zij daar lichamelijk helemaal klaar voor is.
Veranderingen in uiterlijk komen ook voor bij bronstige wijfjes. Vrouwelijke apen krijgen bijvoorbeeld een sterk gezwollen achterwerk.

De gevechten tussen concurrerende mannetjes zijn meestal niet ernstig, een mannetjeshert zal in een dergelijk gevecht zijn gewei bijvoorbeeld niet op de flank van zijn rivaal richten. Het gevecht dient immers om te kunnen paren en niet om te doden. Dit is een voorbeeld van het zogenaamde 'ritueel vechten'. Als een mannetje succesvol is in een gevecht laat hij zien dat hij de sterkste is en dus sterk nageslacht kan verwekken.
Meestal zal een vrouwtje hem dan uitkiezen maar dit gebeurt niet altijd. Bij wilde paarden sluiten merries zich soms aan bij de hengst die het gevecht heeft verloren, waarom is niet duidelijk.
Wanneer dieren in een groep leven is het paren meestal voorbehouden aan één of meer dominante mannetjes. Jongere mannetjes zullen het dominante dier soms uitdagen maar ze zullen het meestal tegen hem afleggen.

De mens en mensapen hebben geen bronsttijd, maar in plaats daarvan een menstruatiecyclus.


</doc>
<doc id="98935" url="https://nl.wikipedia.org/wiki?curid=98935" title="Psoriasis">
Psoriasis

Psoriasis (psoriasis vulgaris) is een chronische auto-immuunziekte, gekenmerkt door een versnelde deling (proliferatie) en verminderde rijping (differentiatie) van hoorncellen in de opperhuid. Omdat de cellen niet normaal uitrijpen is ook het afschilferen verstoord, waardoor lokaal sterke afschilfering van huidschubben op de aangedane plaatsen plaatsvindt. Hoewel psoriasis vooral tot uiting komt in de huid, is het niet primair een huidprobleem, maar een ontregeling van het immuunsysteem (auto-immuunziekte).

Periodes van vermindering van de symptomen worden vaak afgewisseld met periodes waarin de ziekte verergert. De aangedane huid van een psoriasispatiënt vernieuwt zich in 6 à 7 dagen; bij niet-patiënten is dit 26 à 27 dagen. De structuur van de zich vernieuwende huidlagen wijkt echter belangrijk af van normaal.

Psoriasis is niet besmettelijk. Ongeveer 2% van de wereldbevolking heeft de aandoening, alleen bij Zuid-Amerikaanse Indianen is ze veel zeldzamer. De hoogste incidentie wordt gevonden in Scandinavië en Noord-Europa (3%). Vaak bestaat er bij personen met psoriasis een genetische aanleg voor het optreden van een versnelde huiddeling. Het onderzoek hiernaar richt zich vooral op loci op de chromosomen 17q, 4q, 1q, 6p21.3 en het "Psors 1" gen.

De naam psoriasis komt van het Griekse "psora", dat jeuk of huiduitslag betekent. De eerste duidelijke beschrijving van dit ziektebeeld dateert uit 1801. Mannen en vrouwen worden even vaak door deze aandoening getroffen, en 75% van de patiënten vertoont de eerste verschijnselen vóór het 40e levensjaar.

Er zijn verschillende typen psoriasis, waarvan het meest voorkomende ("psoriasis vulgaris", ook wel "psoriasis en plaque" genoemd) de 'gewone psoriasis' is. Kenmerkend voor de meeste vormen van psoriasis zijn witte huidschilfers op rode plekken huid. Deze plekken worden ook wel plaques genoemd. Ze vertonen de volgende vier eigenschappen:

Ongeveer 20 procent van de patiënten vertoont het fenomeen van Koebner. Door aspecifieke irritatie van de huid, ontwikkelen zich plaques op plaatsen waar dat eerder nog niet het geval was, bijvoorbeeld op de plaats waar een schram heeft gezeten of een brandwondje.

Veranderingen aan de nagels treden ook vaak op. De nagels van de handen in 50 procent, en de teennagels in 35 procent van de gevallen. Drie soorten veranderingen kunnen optreden:

In ongeveer 15% van de gevallen, treden naast huidafwijkingen ook gewrichtsklachten op, en ontwikkelt zich een seronegatieve polyartritis.
Andere vormen van psoriasis zijn:

Arthritis psoriatica, is een chronische ontsteking van de gewrichten. De symptomen lijken deels op die van reuma, maar zijn niet exact dezelfde, en meestal zijn de huid- en nagelafwijkingen zoals die zich bij psoriasis voordoen aanwezig. Men kan zich afvragen of de symptomen wel een en dezelfde onderliggende etiologie hebben. Er zijn aanwijzingen dat het zou gaan om een zich elders dan in de huid manifesterende psoriasis, maar er zijn ook aanwijzingen dat het hier om een bijzondere vorm van artritis gaat.

Psoriasis palmaris en plantaris (psoriasishaarden op handpalmen en voetzolen), psoriasis inversa (haarden juist bij huidplooien, zoals oksels en liezen), psoriasis unguum (nagelpsoriasis) en psoriasis capitis (psoriasis op de behaarde hoofdhuid), zijn geen aparte vormen van psoriasis maar geven de plaats aan waar de psoriasis (vulgaris) zich voordoet.

De exacte oorzaak van psoriasis is niet bekend, hoewel er over het ziektemechanisme wel steeds meer inzicht bestaat.

Aanvankelijk werd verondersteld dat psoriasis een ziekte was van zich te snel vermeerderende cellen (keratinocyten) in de opperhuid. Tegenwoordig wordt psoriasis beschouwd als een ziekte die door immunologische factoren wordt veroorzaakt (auto-immuunziekte),<ref name="PMID19700012">


</doc>
<doc id="99131" url="https://nl.wikipedia.org/wiki?curid=99131" title="Kochs postulaten">
Kochs postulaten

Kochs postulaten zijn een aantal regels (postulaten) destijds opgesteld door de Duitse arts Robert Koch om uit te kunnen maken of een bepaalde ziektekiem de oorzaak van een bepaalde ziekte is. Koch was de eerste arts die ontdekte dat één specifieke ziektekiem te maken had met één specifieke ziekte.

Enkele ziekteverwekkers voldoen niet aan deze postulaten, bijvoorbeeld prionen.


</doc>
<doc id="99166" url="https://nl.wikipedia.org/wiki?curid=99166" title="Lidocaïne">
Lidocaïne

Lidocaïne is een lokaal anestheticum.

Omdat lidocaïne een base is met een redelijk hoge p"K", bindt men het met zoutzuur (HCl). Dit zorgt ervoor dat lidocaïnehydrochloride in water een pH heeft van ongeveer 5. In de cel is lidocaïne aanwezig als lidocaine-base en daarmee is de ionisatie optimaal om te functioneren (geïoniseerde lidocaïne kan het celmembraan niet passeren).

Vaak wordt lidocaïne gemengd met adrenaline, omdat dit product een vasoconstrictie veroorzaakt. Dit wil zeggen dat de kleine bloedvaatjes sluiten en zodoende wordt het depot lidocaïne minder snel afgevoerd door het bloed. Hierdoor blijft lidocaïne langer ter plaatse en zal de verdoving langer werken. In de bijsluiter wordt de combinatie van lidocaïne met adrenaline ontraden voor de verdoving van lichaamsextremiteiten (zoals vingers, tenen, penis etc). Dit advies is gebaseerd op het algemene advies van artsen om geen adrenaline met lokale pijnstillers (zoals lidocaine) te combineren bij deze toepassing, omdat vaatvernauwing gecombineerd met een gebrek aan collaterale bloedcirculatie necrose in die weefsels kan veroorzaken. Er is echter geen klinisch bewijs dat lidocaïne in het bijzonder een oorzaak is van deze bijwerking.

Lidocaïne.HCl wordt vaak gebruikt bij de tandarts in capsules van 1,8 ml en bij het verdoven van de keelholte bij een gastroscopie of ERCP. Heel veel kleine ingrepen zoals vetbulten verwijderen, wondjes hechten of polsbreuken zetten worden onder lokale anesthesie gedaan. Een andere toepassing is door in het geval van slijmbeursontsteking een spuit met corticosteroïden samen met lidocaïne.HCl in of nabij het betreffende gewricht te zetten.

Tevens wordt lidocaïne in de kliniek toegepast als antiaritmicum van klasse IB volgens de Vaughan-Williams-classificatie bij de acute fase van hartinfarcten door de duur van de actiepotentiaal van myocardcellen te verkorten .

Ook is lidocaïne.HCl het werkende bestandsdeel in trachitol zuigtabletten, die worden gebruikt bij beginnende keelpijn. Het heeft een plaatselijk pijnstillende werking.

Lidocaïne wordt ook gebruikt om cocaïne mee te versnijden. Zowel lidocaïne als cocaïne heeft een verdovend effect van het neusslijmvlies en het tandvlees bij inhalatie door de neus, en de gebruiker zal het idee hebben hoge kwaliteit cocaïne te gebruiken.


</doc>
<doc id="99198" url="https://nl.wikipedia.org/wiki?curid=99198" title="Fobie">
Fobie

Een fobie (Grieks: φόβος, "phóbos" = angst, vrees) is een psychische aandoening waarbij iemand, om doorgaans onduidelijke redenen, een overmatige angst ontwikkelt voor specifieke zaken of situaties. Deze angst staat niet in verhouding tot de reële bedreiging die van de situatie of het object uitgaat en de lijder is zich hiervan goed bewust. Niet alle angststoornissen worden fobieën genoemd. Als angst niet voor bepaalde zaken of situaties is, spreken we niet van een fobie, maar van een paniekstoornis of van gegeneraliseerde angst.

De DSM-IV erkent drie klassen fobieën:

Ook kunnen fobieën worden onderverdeeld naar onderwerpsoort, zoals:

Fobieën kunnen zich ontwikkelen door associatie met een (traumatische) ervaring. Als iemand bijvoorbeeld een auto-ongeluk meemaakt, kan een fobie voor autorijden ontstaan.

Hoe een fobie ontstaat is grotendeels onbekend. In principe kan iedereen een fobie ontwikkelen. Specifieke fobieën zoals de angst voor spinnen ontstaan vaak in de kinderjaren en kunnen spontaan over gaan. Andere fobieën (waaronder sociale fobieën) ontstaan vaak tijdens de adolescentie en jonge volwassenheid. Sommige mensen zijn gevoeliger voor het ontwikkelen van een fobie. Dit heeft voor een deel een genetische basis. Verder zijn mensen met een fobie gevoeliger voor het krijgen van andere fobieën.

Onderzoek heeft laten zien dat bij fobische patiënten fobische stimuli zoals plaatjes van slangen of spinnen fysiologische vreesreacties kunnen oproepen zonder dat er sprake hoeft te zijn van een bewuste waarneming. Dit is vastgesteld in condities waarbij de plaatjes zeer kort werden aangeboden en onmiddellijk werden gevolgd door maskerende plaatjes met onherkenbare of neutrale voorstellingen. Het laatste toont aan dat fobische reacties snel en automatisch kunnen worden opgeroepen in de hersenen. Het kan ook een teken zijn van een evolutionair mechanisme dat mensen in staat stelt bedreigende stimuli snel waar te nemen, zodat tijdig acties kunnen worden ondernomen.

Een op de vijf mensen krijgt in zijn of haar leven te maken met niet reële angsten zoals hoogtevrees boven op een ladder of een benauwd gevoel in de lift. Bij 1 op de 10 mensen breidt deze angst zich uit tot een fobie.

Artsen diagnosticeren of er bij de fobie sprake is van:

Vermijdingsgedrag is het ontlopen van situaties waarin de angst tot uiting zou kunnen komen. Vermijding kan op de lange termijn voor verergering zorgen. Dit gedrag houdt de fobie in stand.

Het centrale thema bij alle fobieën is: controle.

Bij veel mensen met een fobie is er sprake van schaamte. Gevolg hiervan is dat noodzakelijke behandeling wordt uitgesteld.

Soms kan een fobie spontaan over gaan. Vaker echter is therapie noodzakelijk. Een fobie gaat niet over door wilskracht. Vaak weten mensen dat hun angst irrationeel is.

Gedragstherapie is vaak een doeltreffende methode om op redelijk korte termijn te 'genezen' van een fobie. Gedragstherapie voor een fobie bestaat uit drie aanpakken, waarbij de behandeling telkens bestaat uit confrontatie:

Confrontatie met het onderwerp van de fobie gebeurt het best onder professionele begeleiding van een therapeut. De confrontatie met het angstwekkende object vermindert vaak de intensiteit van het angstgevoel (bijvoorbeeld door gewenning) en kan de angst zelfs doen verdwijnen. Het afbouwen van een emotionele lading of spanning heet "desensitisatie"'.

Bij cognitieve therapie zet de therapeut welgemikte vraagtekens bij de negatieve conclusies en aannames over het gevaar dat van het object van de fobie uitgaat. Door de dreiging in twijfel te trekken en onwaar te vinden, kan de angst oplossen.

Vaak wordt medicatie voorgeschreven om de symptomen van angst te dempen, voornamelijk angstremmers (benzodiazepines) en antidepressiva (SSRI's). Medicatie versnelt het anders kunnen denken over een fobie, maar vertraagt de uitwerking van technieken voor de vermindering van de emotie.

Wanneer er sprake is van irrationele afkeer en/of obsessieve angst voor bepaalde categorieën personen wordt soms ook de term fobie gebruikt, hoewel dit geen medisch vastgestelde fobie betreft. Voorbeelden zijn homofobie (afkeer jegens homoseksuelen), germanofobie (afkeer jegens Duitsland of Duitsers), islamofobie (afkeer jegens de islam), gerontofobie (afkeer jegens ouderen) en xenofobie (afkeer van vreemden of buitenlanders).



</doc>
<doc id="99313" url="https://nl.wikipedia.org/wiki?curid=99313" title="Bed">
Bed

Een bed is een meubelstuk om in te slapen, en bestaat uit een ledikant met daarop een matras met beddengoed, zoals lakens en dekens of een dekbed, een overtrek en een hoofdkussen. Een bed staat meestal in een slaapkamer, maar er bestaan ook zogenaamde 'bedbanken' die als bank en als bed gebruikt kunnen worden. Ook wordt het woord 'bed' pars pro toto gebruikt als eenheidsmaat wanneer men spreekt over de capaciteit van bijvoorbeeld een ziekenhuis.

Er bestaan eenpersoonsbedden, tweepersoonsbedden, lits-jumeaux en twijfelaars. In een tweepersoonsbed slaapt men naast elkaar. Een eenpersoonsbed heeft tegenwoordig meestal een afmeting van 90 cm bij 200 cm. Tweepersoonsbedden hebben een breedte die past bij de persoonlijke behoefte van hen die er de lakens in delen. Een 'twijfelaar' is een bed van 120 cm bij 200 cm en houdt daarmee het midden tussen een eenpersoonsbed en een tweepersoonsbed.

Daarnaast zijn er stapelbedden waarin men boven elkaar ligt en hoogslapers, met onder het bed een (kinder)bureau. Hemelbedden hebben een overkapping ("hemel") en kunnen vaak met een gordijn worden gesloten waardoor men beter beschermd wordt tegen tocht, nieuwsgierige blikken en vliegende insecten. In de tropen gebruikt men voor dit laatste een klamboe.

Als transportabele kampeerbedden kent men het veldbed en de "stretcher". De slaapplek op een schip noemt men ook de 'kooi'.

Een bed bestaat uit een deken of dekbed om over je heen te leggen, een kussen voor extra ondersteuning van het hoofd, een matras met een matrashoes om op te liggen, een vering (bijvoorbeeld een lattenbodem) voor extra ondersteuning en comfort, en de dragende constructie om de krachten naar de vloer af te dragen.

Als steun voor de matras kan een geperforeerde houten of stalen plaat dienstdoen, maar gebruikelijker zijn lattenbodems en stalen ramen met spiraalveren. Waterbedden hebben een met water gevulde matras. Een luchtbed is een met lucht gevulde matras.

Tot in de 19e eeuw sliep men in Nederlandse huizen overwegend in een bedstede.

Internationaal kan er soms verwarring ontstaan over de naamgeving en bijbehorende maten van bedden. In de Verenigde Staten en het Verenigd Koninkrijk kent men bijvoorbeeld onder meer de maat "kingsize" voor tweepersoonsbedden. Maar een kingsize bed in de VS is een andere maat dan in het VK.

In Nederland zijn matrassen ook makkelijk leverbaar in een extra lange uitvoering van 210 of 220 cm.

In de meeste landen op het Europese vasteland zijn de algemene matrasmaten:


</doc>
<doc id="99317" url="https://nl.wikipedia.org/wiki?curid=99317" title="Lits-jumeaux">
Lits-jumeaux

Een lits-jumeaux is een stel van twee gelijke eenpersoonsbedden. Men kan deze tegen elkaar aanzetten. In het midden zorgen de zijkanten die niet precies tegen elkaar aansluiten voor enig ongemak, zodat men niet echt bij elkaar kan liggen. 

Lits-jumeaux vindt men tegenwoordig niet meer in winkels. Wel zijn er samengestelde deelbare, scharnierende bedden maar dan zonder de zijplanken in het midden. Meerdere fabrikanten voorzien de bedden daarvoor van sterke draagconstructies.

Lits-jumeauxbedden waren breder dan de vroeger gangbare tweepersoonsbedden. Deze waren 120, 130 of 140 cm breed, terwijl een lits-jumeaux was samengesteld uit twee eenpersoonsbedden van 80 of 90 cm breed. De lengte bedroeg vaak 190 cm in plaats van de heden gangbare 200 of 210 cm. 
Tegenwoordig worden dekbedovertrekken met maten van 240/260x200/220 cm. aangeduid als lits-jumeaux


</doc>
<doc id="99330" url="https://nl.wikipedia.org/wiki?curid=99330" title="Gretta Duisenberg">
Gretta Duisenberg

Gretta Duisenberg-Nieuwenhuizen (Heerenveen, 6 november 1942) is een Nederlands politiek activiste. Sinds 2002 is ze voorzitter van de stichting Stop de Bezetting. Ze is de weduwe van Wim Duisenberg.

Gretta Duisenberg is geboren als Greetje Nieuwenhuizen in een gereformeerd gezin in Heerenveen. Haar vader was politieman aldaar. Ze groeide op als lid van de vrijgemaakte Gereformeerde Kerken in Haarlem en Amsterdam, deed in dit orthodox-gereformeerde kerkgenootschap ook de openbare belijdenis van het geloof maar brak in de jaren zestig met haar religieuze achtergrond. Ze begon een loopbaan als verpleegkundige en was van 1967 tot 1975 getrouwd met de internist Frits Bédier de Prairie. Ze kregen drie kinderen. In die periode is ze de naam Gretta gaan voeren.

Na haar scheiding bleef ze de naam van haar ex-echtgenoot dragen en ging door het leven als Gretta Bédier de Prairie. In die periode werd zij politiek actiever. Aan het einde van de jaren zeventig raakte ze betrokken bij het Transnational Institute (TNI), een organisatie die voor de derde wereld wil opkomen en die kritisch is tegenover de mondialisering. Deze organisatie had zich bijvoorbeeld ontfermd over de Amerikaanse CIA-dissident Philip Agee, die bepaalde 'CIA-praktijken' onthulde. Ze was aanwezig bij diens huwelijk. In deze jaren was zij lid van de PSP. Later werd ze lid van de SP.

Aan het begin van de jaren tachtig had ze korte tijd een relatie met de toenmalige Nederlandse minister van Defensie Hans van Mierlo. Via hem leerde ze Wim Duisenberg kennen. In 1987 trouwde Gretta Nieuwenhuizen met Wim Duisenberg die destijds president van de Nederlandsche Bank was en in 1998 president van de Europese Centrale Bank werd. In 2005 overleed Wim Duisenberg in zijn vakantiehuis in Frankrijk.

Gretta Duisenberg heeft zich steeds actiever ingezet voor de belangen van de Palestijnen in hun conflict met Israël, in woord en daad. De landelijke media berichten met enige regelmaat hierover, vanwege het soms controversiële karakter van haar uitspraken. De socioloog Abram de Swaan omschrijft haar opstelling als 'anti-Israëlisch enthousiasme'. Haar 'verbale uitglijders' hebben voorts volgens de Anne Frank Stichting geleid tot verwijten van antisemitisme.

Op 13 april 2002 nam Duisenberg deel aan een protestdemonstratie in Amsterdam naar aanleiding van de Operatie Beschermend Schild – een actie van het Israëlische leger, dat daarbij verschillende steden op de Westelijke Jordaanoever was binnengevallen. De Palestijnse vlag die ze bij die demonstratie met zich meevoerde, hing zij in de daarop volgende weken uit protest aan haar balkon in Amsterdam.

Na twee weken besteedden verschillende Nederlandse media aandacht aan het feit dat de president van de Europese Centrale Bank een Palestijnse vlag aan zijn huis had hangen, waarop internationale media het bericht overnamen. Gretta Duisenberg werd in korte tijd de bekendste Nederlandse actievoerder voor de Palestijnse zaak. In een telefoongesprek met haar Joodse buurvrouw Rosa van der Wieken, die zich stoorde aan de aanwezigheid van de vlag, zou ze hebben gezegd dat het "de puissant rijke joden in Amerika zijn die Israël in stand houden, waardoor ze in Israël de Palestijnen kunnen onderdrukken". Herman Loonstein diende een strafklacht in, omdat deze uitspraak aan het antisemitische beeld van 'de rijke Jood' zou appelleren. Duisenberg zelf zei, dat ze had gedoeld op "de rijke Joodse lobby in Amerika".

De vlag werd na een aantal weken door Gretta Duisenberg van het balkon verwijderd. In de zomer van 2002 maakte ze een promotionele rondreis door Nederland, waarbij de vlag aan diverse gevels hing.

Een initiatiefgroep nam in de zomer van 2002 het initiatief tot de oprichting van de actiegroep Stop de Bezetting, Gretta werd hiervan voorzitter. De groep organiseerde in september 2002 een handtekeningenactie tegen de Israëlische bezetting van de in 1967 bezette Palestijnse gebieden. Toen aan Gretta Duisenberg werd gemeld dat er 6.000 handtekeningen per e-mail waren binnengekomen, vroeg radiojournaliste Hettie Lubberding (AVRO) op hoeveel handtekeningen Duisenberg hoopte. Zij antwoordde lachend: "Even kijken, zes miljoen". Dit was voor de advocaten Bram Moszkowicz en Herman Loonstein aanleiding in oktober een aangifte tegen haar in te dienen. Zij stelden dat het antwoord "zes miljoen" beschouwd moest worden als een onsmakelijke toespeling op het aantal slachtoffers van de Holocaust. Gretta Duisenberg ontkende echter iedere relatie van het genoemde getal met de Holocaust en hield vol dat ze zes miljoen puur als veelvoud van de 6.000 verzamelde handtekeningen genoemd had. In zijn antwoord op de aangifte stelde officier van justitie mr. Paul Velleman, dat er geen aanleiding was tot vervolging over te gaan, omdat Duisenberg niet had "aangezet tot discriminatie of haat". In dezelfde brief noemde hij de uitspraak echter wel "krenkend" en "kwetsend" voor Joden.

Een voorgenomen bezoek van Duisenberg aan Israël en de sinds de Zesdaagse Oorlog bezette gebieden, waarvoor zij door United Civilians for Peace (UCP) was uitgenodigd, werd in november 2002 afgelast.

In januari 2003 ging de reis alsnog door, nu privé, hierbij werd ze vergezeld door Anja Meulenbelt (Eerste Kamerlid namens de SP), Hans de Boer (SP-lid) en Tariq Shadid (chirurg van Palestijnse afkomst). Tijdens een bezoek aan de Gazastrook sprak ze met een verslaggever van het NOS-Journaal over de Palestijnse zelfmoordaanslagen: "Ik mag het niet zeggen, maar ik snap het wel. Als je geen hoop in het leven meer hebt, geen toekomstperspectief, wat moet je dan?" Later benadrukte ze, dat zij, ondanks haar begrip voor de achtergronden, de zelfmoordaanslagen veroordeelde. Op 8 januari 2003 bracht ze tijdens een anderhalf uur durende ontmoeting met Yasser Arafat het onderwerp op kritische wijze ter sprake. Hij zei tegenover haar zelfmoordacties af te keuren. Na afloop van het gesprek kwam Gretta Duisenberg gearmd met Arafat naar buiten en sloeg haar arm om hem heen voor het oog van de vele camera's.

De Nederlandse minister van Buitenlandse Zaken Jaap de Hoop Scheffer bekritiseerde Duisenberg, omdat ze voor haar privéreis naar Israël gebruikmaakte van een diplomatiek paspoort. Gretta Duisenberg reageerde met de mededeling dat zij geen ander paspoort had. Na haar terugkeer in Nederland noemde ze Arafat "het belegerde symbool van de Palestijnse natie", maar ook "een teleurstellend leider" met wie ze geen buitengewone lotsverbondenheid voelde. "Mijn lotsverbondenheid betreft daarentegen wél de burgers aan beide zijden van het conflict die zich blijven inzetten voor een rechtvaardige vrede."

In juni 2003 maakte Duisenberg, als oud-verpleegkundige, deel uit van de Medical Fact Finding Mission Palestine. Deze delegatie bestond, naast zijzelf, uit twee Nederlandse en drie Belgische artsen en werd georganiseerd door Stop de Bezetting. De delegatie werd georganiseerd in samenwerking met Geneeskunde voor de Derde Wereld, Artsen voor Vrede, de Union of Palestinian Medical Relief Committees, CODIP, het Vlaams Palestina Komitee en het Actieplatform Palestina. Aanleiding voor de missie was een noodoproep van het Internationale Rode Kruis, waarin werd verklaard dat het Israëlische leger de medische zorg in de Westelijke Jordaanoever en Gaza belemmerde.

Israël gaf de medici echter geen toestemming het land te betreden en stuurde hen met hetzelfde vliegtuig terug. Duisenberg mocht als enige delegatielid het land wel in, maar keerde uit solidariteit met haar delegatie terug naar Nederland. De SP en GroenLinks dienden naar aanleiding van de afwijzing van de delegatie schriftelijke Kamervragen in. De Nederlandse regering deelde mee uit hoofde van minister Jaap de Hoop Scheffer de kritiek op het beleid van de Israëlische regering te delen, maar hierin geen aanleiding voor verdere diplomatieke interventies te zien.

Op 11 oktober 2003 kondigde Duisenberg een nieuwe reis naar Israël en de bezette gebieden aan. Ze wilde samen met medestanders als menselijk schild dienen om Arafat te beschermen. De columnist Luuk Koelman schreef er een satirische column over die op zijn website en in het dagblad Metro werd gepubliceerd. Duisenberg werd in de column geportretteerd als iemand die vergeefs seksueel contact met Yasser Arafat zocht. Duisenberg spande een kort geding tegen Koelman aan en werd in het gelijk gesteld. Koelman moest de column van zijn website verwijderen en een rectificatie plaatsen. Hij begon een bodemprocedure die hij op 9 maart 2005 won, waarbij de rechter oordeelde dat de column wel een aantasting van de eer en goede naam van Duisenberg vormde, maar door het evident humoristische karakter ervan geen onrechtmatige daad inhield.

Duisenbergs reis vond plaats in januari 2004. Ze sloot zich aan bij de "International Human Rights March".

In februari van dat jaar richtten leden van Stop de Bezetting, samen met het Nederlands Palestina Komitee en de Palestijnse Gemeenschap Nederland de initiatiefgroep Stop de Muur op. De groep sprak zich uit tegen de barrière die Israël op de Westelijke Jordaanoever bouwt.

In oktober 2005 wilde Duisenberg opnieuw een bezoek brengen aan Palestijns gebied. De toegang tot Israël werd haar echter door Israël geweigerd, naar verluidt om veiligheidsredenen. Daardoor kon ze ook Palestijns gebied niet bereiken. Andere leden van de delegatie, waaronder de schrijver Mohammed Benzakour mochten het land wel in.

Op 12 november 2005 was Duisenberg de hoofdgast in het televisieprogramma 'Het Zwarte Schaap'. In dat programma vertelde ze, dat bij restaurantbezoek, passerende ‘Joodse dames’ die haar aan tafel zagen, een middelvinger naar haar opstaken. Ook verklaarde zij, dat sommigen van hen restauranteigenaars onder druk zetten om haar de toegang te weigeren. In Het Parool van 11 december 2005 verklaarde Duisenbergs Joodse overbuurvrouw Rosa van der Wieken, dat er inderdaad Joden in haar omgeving zijn die de eigenaar van een restaurant hebben gezegd "er niet meer te zullen eten als Duisenberg er ook komt". In dit verband zei Duisenberg: "Ze annexeren niet alleen de Palestijnse gebieden, maar ook de Zuidse restaurants."

In deze uitzending zei Duisenberg over de commotie rond de "zes miljoen handtekeningen", dat ze het kwaadaardig vond dat mensen denken dat ze bewust op de Holocaust doelde. In de uitzending noemde Hans Knoop haar een boosaardige persoonlijkheid, maar Dries van Agt twijfelde niet aan haar goede bedoelingen en de schrijver Mohammed Benzakour sprak juist veel waardering voor haar uit. Dries van Agt verklaarde, dat officier van justitie Velleman "buiten zijn boekje gegaan" is door, terwijl hij moest erkennen dat er geen strafbaar feit was, toch de uitspraak van Duisenberg "krenkend en kwetsend" te noemen. "Als ik minister van Justitie was, zou ik hem een berisping gegeven hebben", aldus Van Agt.

Advocaat Bram Moszkowicz diende na de uitzending een strafklacht tegen Duisenberg in wegens discriminerende uitlatingen. Het Openbaar Ministerie (OM) zag geen gronden om Gretta Duisenberg te vervolgen naar aanleiding van haar uitspraken. Volgens het OM staat in het programma Het Zwarte Schaap de hoofdpersoon negatief in de schijnwerpers, waarmee scherpe opmerkingen worden uitgelokt. In die context wordt een eventuele belediging eigenlijk weggenomen. Daarom was volgens het OM "geen sprake van een strafbare uitlating".

Duisenberg had een goede relatie met Yasser Arafat. Met Hamas onderhoudt zij tevens goede relaties. Een van de oprichters van Hamas, Hassan Youssef, die jarenlang in Israëlische gevangenschap heeft gezeten, wordt door Duisenberg een "bijzonder aardige man" gevonden . Ze is ook "heel blij" dat Hamas aan de macht is gekomen in de Palestijnse gebieden en meent dat er geen angst hoeft te bestaan voor deze organisatie. Slechts enkelen binnen deze beweging hebben, naar haar inzicht, terroristische neigingen. Deze neigingen worden volgens Duisenberg vooral aangewakkerd door de staat Israël, die nodeloos agressief optreedt tegen de Palestijnen. Duisenberg stelt vooral de staat Israël verantwoordelijk te houden voor de wandaden zoals die gepleegd zouden zijn tijdens de Intifada.

In september 2006 kwam Duisenberg opnieuw in het nieuws toen het weekblad Nieuwe Revu schreef dat zij in het bijzijn van een verslaggeefster gezegd zou hebben: "Israëli's liegen altijd. Dat zie je aan die koppen. Schoften zijn het". Over de ontvoering van twee Israëlische soldaten zou ze hebben gezegd: "Ik keur die ontvoeringen goed. Dit is hun ("Hezbollah") enige manier om gevangenen vrij te krijgen. Wat me razend maakt is dat Nederland nu geen troepen wil sturen omdat ze bang zijn een Jood te raken."

Ook noemde Duisenberg in het artikel dat in Nieuwe Revu verscheen, wederom het getal van zes miljoen, dit keer als het aantal handtekeningen dat ze op wil halen voor een nieuw op te richten politieke partij. "Wat heb jij toch met dat getal?", wordt er gevraagd. Gretta's reactie: "Ik weet het ook niet, gek he?".

In een reactie op het artikel vertelde Duisenberg in het televisieprogramma Pauw & Witteman dat ze inderdaad een grapje had gemaakt over het getal zes miljoen, omdat ze daar zo vaak mee in verband wordt gebracht. Duisenberg ontkende dat ze de andere gewraakte uitlatingen had gedaan. Volgens haar waren die delen uit het artikel "Aperte onjuistheden. Smerigheid." Om die reden probeerde Duisenberg publicatie van het artikel te voorkomen. Volgens de hoofdredacteur van Nieuwe Revu had ze voor publicatie tot tweemaal toe het aanbod gekregen het artikel te herzien. Zij ging hier volgens hem niet op in. Op 6 september overwoog Duisenberg juridische stappen tegen Nieuwe Revu en de journaliste te nemen, wegens het "opzettelijk verdraaien van uitspraken en feiten en daarmee het beschadigen van haar naam en politieke boodschap". Uiteindelijk heeft ze dit echter niet gedaan.

Op 3 januari 2009 liep Gretta Duisenberg met enkele duizenden anderen mee in een demonstratie in Amsterdam tegen de Israëlische inval in de Gaza-strook die, als reactie op aanhoudende raketbeschietingen vanuit de Gazastrook, begon op 27 december 2008, en waarbij ruim 1300 Palestijnse slachtoffers vielen. Tijdens die demonstratie deden Duisenberg en SP-Kamerlid Harry van Bommel mee met de gescandeerde leus "Intifada, intifada, Palestina vrij!".

De Nederlandse advocaat Abraham Moszkowicz kondigde op 13 januari 2009 aan tegen Gretta Duisenberg, Harry van Bommel en ook diens SP-fractiegenote Sadet Karabulut aangifte te doen wegens het aanzetten tot haat, geweld of discriminatie. Deze aangifte leidde niet tot vervolging. Het Openbaar Ministerie oordeelde dat de leus "Intifada, intifada, Palestina vrij!" niet strafbaar is, omdat deze niet gericht is tegen Joden in het algemeen.

In de vijfde aflevering (6 mei 2009) van "Advocaat van de Duivel", een televisieprogramma van de AVRO, werden drie aanklachten jegens Duisenberg geformuleerd:
Duisenberg werd in het programma verdedigd door Gerard Spong. Zijn opponenten waren de rabbijn Lody van de Kamp en hoogleraar interculturele studies David Pinto.

Een vijfkoppige burgerjury velde het eindoordeel dat Duisenberg schuldig was aan het steunen van Hamas en daarmee aan de terreur tegen Israël. Bovendien werd zij schuldig bevonden aan antisemitisme. Voor het aanzetten tot haat jegens Joden door haar oproep tot een nieuwe Intifada werd zij onschuldig verklaard.

De website "Islam Online" tekent uit de mond van Duisenberg op dat "radicale Joden" een beslissende invloed op het Nederlands beleid zouden hebben en verwijst naar de volgens haar zeer sterke en invloedrijke Joodse lobby in Nederland. Gretta Duisenberg herhaalt haar uitspraken in een e-mail tegenover het dagblad De Pers en stelt: "de orthodoxe christenen domineren, net als de orthodoxe Joden, onze regering en die van de Verenigde Staten." Vervolgens past Duisenberg dit in een telefoongesprek met De Pers ook aan. Op de vraag dat het dus niet ‘radicale’ maar ‘orthodoxe joden’ zijn die de regering domineren, antwoordt Duisenberg dat zij zich in de e-mail "door de haast heeft vergist": "Ik wilde niet orthodoxe joden schrijven, maar zionistische joden. Díe domineren, met orthodoxe christenen, de regering." Duisenberg kon deze zionistische Joden overigens niet bij naam noemen.

In een interview met de website Nieuwwij.nl herhaalt Duisenberg dat er een sterke Joodse lobby is in Nederland. In dit interview doet ze ook de uitspraak dat antisemiet "bijna een eretitel" wordt. Later in het gesprek meende ze dat Joden "zogenaamd het uitverkoren volk" zijn, hetgeen ze vergeleek met de opvatting van nazi’s over Ariërs. Deze uitspraken leidden tot ophef bij de Joodse gemeenschap in Nederland. Herman Loonstein van Federatief Joods Nederland (FJN) achtte Duisenberg om deze uitspraken "zonneklaar een smerige antisemiet, een ware Jodenhaatster". Daaraan toevoegend: "Ze is daar nota bene nog trots op ook. En dat in een periode waarin we herdenken hoe 65 jaar geleden een einde kwam aan de Holocaust."

In november 2010 deed Duisenberg aangifte tegen het weekblad Elsevier, de columnist Afshin Ellian en het tv-programma PowNews wegens smaad en laster. Duisenberg werd in een column in het weekblad en in een weblog op de website van Elsevier antisemiet genoemd door Ellian. Ook Rutger Castricum, verslaggever van PowNews, noemde Duisenberg antisemiet, nadat hij haar een bloemetje aanbood in verband met de "Dag van de solidariteit met het Palestijnse volk". Het Openbaar Ministerie oordeelde dat deze uitingen niet strafbaar waren en ging niet tot vervolging over.



</doc>
<doc id="99471" url="https://nl.wikipedia.org/wiki?curid=99471" title="Miskraam">
Miskraam

Een miskraam is een spontane afbreking van een zwangerschap tot 20 weken (door de Wereldgezondheidsorganisatie gedefinieerd; in Nederland wordt gesproken van een miskraam tot 16 weken.) De medische term hiervoor is 'spontane abortus', maar omdat 'abortus' in de spreektaal wordt gebruikt voor een opzettelijke zwangerschapsafbreking (officieel: abortus provocatus), wordt dat woord vaak met enige voorzichtigheid gebruikt bij ouders die ongewild een zwangerschap verliezen.

Een doodgeboren baby is een baby die na de eerste 20 (of ander aantal, definities variëren) weken van de zwangerschap geboren wordt, maar al voor de geboorte overleden is (intra-uteriene vruchtdood) of bij de geboorte overlijdt. De Wet op de lijkbezorging definieert een doodgeborene als de na een zwangerschapsduur van ten minste 24 weken levenloos ter wereld gekomen menselijke vrucht. Zie ook perinatale sterfte.

Miskramen komen vaker voor dan de meeste mensen denken. Zo'n 25% van alle vrouwen krijgt er in hun leven mee te maken. Wordt vanaf het moment van bevruchting gerekend, dan wordt zelfs mogelijk tot 90% van alle bevruchte eicellen voortijdig afgestoten; meestal echter worden de zeer vroege zwangerschappen die in een miskraam eindigen niet eens opgemerkt, omdat een normale menstruatie volgt, of deze alleen maar een of twee dagen later komt. De helft van alle zwangerschappen eindigt dus al voordat de vrouw weet dat ze zwanger is. Van alle 'vastgestelde' zwangerschappen loopt gemiddeld 15% uit op een miskraam.

De leeftijd van de moeder is de belangrijkste risicofactor: de kans op een miskraam is circa 9% voor vrouwen tussen 20 en 24 jaar, meer dan 50% voor vrouwen van 42 jaar en zelfs tot 75% voor 45-jarige vrouwen.

Het verloop van een miskraam kan erg verschillen:


Na een week of twee is de vrouw doorgaans fysiek volledig hersteld van een miskraam. Drie tot acht weken is een normale termijn waarbinnen de eerste menstruatie weer kan volgen. Ook is het mogelijk dat een vrouw meteen weer zwanger wordt. Een zwangerschapstest is op zo'n moment onbetrouwbaar, omdat het hormoon hCG nog van de vorige zwangerschap in het bloed kan zitten.

Soms kan door middel van onderzoek achteraf worden vastgesteld wat de oorzaak was van de miskraam. Meestal wordt dat onderzoek pas gedaan als er sprake is van twee opeenvolgende miskramen. In dat geval wordt de kans op een volgende miskraam groter dan na een enkele miskraam. Men spreekt bij herhaalde miskramen van habituele abortus.

Er kunnen verschillende oorzaken zijn:

Een behandeling om een miskraam te voorkomen is er nog niet. Er zijn (en worden) vele verschillende behandelingen uitgeprobeerd, waarvan uit het verleden de bekendste het gebruik van di-ethylstilbestrol (DES) is. Dit synthetisch hormoon werd in sommige landen, in Nederland tussen 1947 en 1976, op grote schaal voorgeschreven aan zwangeren. Het werkte niet, maar verhoogde wel de kans op afwijkingen bij foetussen of bij kinderen van de tweede of derde generatie.

Nog steeds wordt gezocht naar mogelijke behandelingen voor een miskraam. Hormonen als bijvoorbeeld progesteron, HCG, LHRH-analogenen met gonadotrifinen, en ook schildklierhormonen worden soms voorgeschreven, maar tot nu toe is van geen van deze therapieën in wetenschappelijk onderzoek het nut aangetoond.

Hoewel een vrouw fysiek snel herstelt van een miskraam, kan het psychische herstel lang op zich laten wachten. Dat kan sterk verschillen: de ene vrouw is er na enkele maanden 'overheen', de andere doet er jaren over. Er is geen richtlijn voor te geven. Zelfs als een vrouw tien jaar na enkele miskramen alsnog een gezond kind ter wereld brengt, kan de angst voor een wiegendood van dit kind haar nog achtervolgen. De tijd moet de scherpe kantjes er uiteindelijk afslijten. Vergeten kunnen sommige vrouwen het echter nooit.

Wat wel bij alle vrouwen hetzelfde is, is dat ze een rouwverwerkingsproces doormaken. Hoe kort de foetus ook geleefd heeft, het maakt voor het gevoel van verlies niets uit. Vanaf het moment dat een vrouw weet dat ze zwanger is, begint ze met het opbouwen van een band met haar ongeboren kind. Wanneer blijkt dat het kind niet levensvatbaar is, worden dromen, fantasieën en toekomstplannen ruw verstoord. Vrijwel alle vrouwen vragen zich ook af of dingen die zij voor de miskraam gedaan hebben, de miskraam niet hebben opgeroepen of veroorzaakt: een zware inspanning geleverd, een keer wat te veel gedronken enz. Hier zijn geen aanwijzingen voor en het is belangrijk de vrouw op dit punt gerust te stellen. De rouw is vaak dieper naarmate men in gedachten al meer op een baby gerekend had en daar al allerlei verwachtingen over had ontwikkeld.

Naast het gevoel van verlies speelt ook het onbegrip in de omgeving vaak een grote rol. Iemand die niet aan den lijve een miskraam heeft meegemaakt, kan niet weten wat het is en hoe ingrijpend het is. Mensen in de omgeving denken na een aantal weken of misschien maanden dat de vrouw er wel overheen zal zijn. De zwangerschap en de miskraam worden amper meer genoemd in een gesprek, vaak ook omdat het onderwerp te pijnlijk is. Dit kan de vrouw een groot gevoel van isolement geven.

Daar komt nog bij dat de omgang met zwangere vrouwen en pasgeboren kinderen vaak pijnlijk is. Dit bemoeilijkt de omgang met vriendinnen, kennissen en familieleden soms sterk. Vlak na een miskraam willen vrouwen soms helemaal niet de straat op, uit angst voor ontmoetingen met bekenden of zwangere vrouwen.

Een vrouw kan na een miskraam een aantal dingen doen om het gebeurde beter te verwerken (steun en begrip van de partner is daarbij onontbeerlijk):

Boek 1 van het Nederlandse Burgerlijk Wetboek bepaalt dat een kind dat dood ter wereld komt geacht wordt nooit te hebben bestaan. Sommige betrokken ouders vinden dit een onprettige formulering, maar de bepaling strekt er niet toe het bestaan van het kind te ontkennen, maar heeft slechts tot doel om eventuele problemen op het terrein van het erfrecht te voorkomen door duidelijk vast te stellen dat een levenloos geboren kind geen rechten en plichten kan hebben of kan overdragen aan andere personen. De regering beziet of een wijziging van de tekst uitkomst kan bieden. Er is al wel de mogelijkheid een akte van een levenloos geboren kind te ontvangen, ongeacht de duur van de zwangerschap.



</doc>
<doc id="99497" url="https://nl.wikipedia.org/wiki?curid=99497" title="Pulpanecrose">
Pulpanecrose

Pulpanecrose is het afsterven van de tandpulpa. Het komt meestal voor na chronische ontsteking van de tandpulpa. Deze ontsteking kan veroorzaakt worden door cariës of door chemische invloed van tandvullingmaterialen (bijvoorbeeld door composieten die te dicht bij de tandpulpa liggen), of door tandbreuk of tandoverbelasting. Ook door parodontitis kan de tandpulpa afsterven. Onbehandelde pulpanecrose leidt vaak tot een tandabces.

De behandeling van een genecroseerde tandpulpa bestaat in een kanaalbehandeling, waarbij het afgestorven weefsel weggenomen wordt, en de wortelkanalen gereinigd en verbreed worden, waarna de pulpakamer en de wortelkanalen hermetisch gevuld en afgesloten worden.


</doc>
<doc id="99547" url="https://nl.wikipedia.org/wiki?curid=99547" title="Anestheticum">
Anestheticum

Een anestheticum is een stof die ervoor zorgt dat pijnprikkels niet meer gevoeld worden. Een andere definitie is dat een anestheticum een stof is die de toestand van anesthesie (an-esthesie) veroorzaakt: gevoelloosheid. Er wordt doorgaans onderscheid gemaakt tussen lokale en globale anesthetica. Lokale anesthesie noemt men ook wel plaatselijke verdoving zoals bij de tandarts. Algehele anesthesie (globale anesthesie, algemene anesthesie, narcose) wordt algehele verdoving genoemd. De anesthesiologie is het medisch specialisme dat zich bezighoudt met de toepassing van anesthetica.

Voorbeelden van lokale anesthetica zijn:

Algehele anesthetica (Engels: "general anesthetic") worden ingedeeld in twee groepen. Dit zijn de intraveneuze anesthetica en de dampvormige anesthetica. 

Voorbeelden van intraveneuze anesthetica zijn:

Voorbeelden van dampvormige anesthetica (DVA) zijn:
Zie tabel in anesthesie.


</doc>
<doc id="99577" url="https://nl.wikipedia.org/wiki?curid=99577" title="Arthur Wilder-Smith">
Arthur Wilder-Smith

Arthur Ernest Wilder-Smith, beter bekend als "A. E. Wilder-Smith", (Reading, 22 december 1915 - Bern, 14 september 1995) was een Brits scheikundige en bekend aanhanger van het creationisme. Hij trad vaak in debat met evolutiebiologen en verdedigde het creationisme in diverse boeken, door lezingen aan universiteiten en via een dvd-serie getiteld "Origins: How the World Came to Be". Sommigen zagen hem als Europa's leidende creationist. 

Wilder-Smith studeerde natuurwetenschappen aan de universiteit van Oxford, hij promoveerde in 1941 in de organische chemie aan de universiteit van Reading. Hij studeerde botanie, zoölogie en chemie onder de professoren de Beer, Ford, Robinson, Chattaway en anderen. In 1946 werd hij Fellow van het Royal Institute of Chemistry. Daarna haalde hij doctorsgraden in de farmacologie aan de ETH Zürich en in 1964 aan de Universiteit van Genève. Hij was (gast)hoogleraar en docent aan verscheidene Europese en Amerikaanse universiteiten. Zo werd hij in 1963 bijvoorbeeld hoogleraar farmacologie aan het medisch centrum van de universiteit van Illinois. Zijn expertise bevond zich vooral op het gebied van de farmacie en de farmacologie.

Vanwege het sterk toenemende drugsmisbruik onder Amerikaanse soldaten in Turkije, werd Wilder-Smith door de NAVO aangesteld als drugsexpert. Van 1970 tot 1977 werkte hij voor de NAVO in Europa. Hij ontwikkelde in die functie een programma tegen drugsmisbruik en hield voor militairen voordrachten over drugsproblemen.

Wilder-Smith trad veelvuldig in debat met bekende evolutionisten.

In 1965 bezocht hij de oevers van de in de staat Texas liggende Paluxy River in het Dinosaur Valley State Park. Naar aanleiding daarvan beweerde hij dat daar voetsporen van dinosauriërs en mensen samen voorkomen. Eerder was echter al gebleken dat deze menselijke voetsporen door een plaatselijke bewoner waren gemaakt om aan toeristen te verkopen. De affaire kwam Wilder-Smith op kritiek uit de wetenschappelijke gemeenschap te staan. Zie ook dit artikel op de website van de Biblical Creation Society. Wilder-Smith schrok er overigens niet voor terug om creationisten te corrigeren wanneer zij fouten maakten. Zo zei hij in 1984 tegen Francis Arduini dat Morris "niets van thermodynamica wist".

In februari 1986 werden Wilder-Smith en de natuurkundige Edgar Andrews uitgenodigd door de Oxford Union Society, een debatvereniging in Oxford, om deel te nemen aan het "Huxley Memorial Debate" (genoemd naar de anatoom Thomas Huxley, een van de belangrijkste aanhangers van Darwins theorie in de 19e eeuw). Zij verdedigden de stelling "dat de leer van de schepping logischer is dan de evolutietheorie". Hun tegenstanders waren de bekende evolutiebiologen Richard Dawkins en John Maynard Smith.

De toehoorders stemden over wie ze als winnaar van het debat zagen. De evolutionisten wonnen het debat met 198 tegen 115 (volgens sommigen 150) stemmen, wat volgens Wilder-Smith een opmerkelijk goede score voor de creationisten was. Volgens Wilder-Smith heeft de Universiteit van Oxford geprobeerd het debat in de doofpot te stoppen.

In de jaren zeventig en tachtig was Wilder-Smith vaak te zien op televisie, in Nederland vooral bij de Evangelische Omroep. Toen deze zich in de jaren negentig minder op het creationisme ging richten, verdween Wilder-Smith eveneens grotendeels uit beeld op de Nederlandse televisie. In de Engelstalige wereld bleef hij evenwel prominent aanwezig in het debatcircuit.

Over zijn boek "The Natural Sciences know nothing of Evolution" uit 1981 schreef een commissie van het Amerikaanse National Center for Science Education (een organisatie die opkomt voor het onderwijzen van de evolutietheorie op scholen) dat het "overvloedige hoeveelheden wetenschappelijke fouten" bevat ("copious scientific errors"). Edgar Andrews reageerde als volgt op deze aantijgingen: 'Dit soort aanvallen zijn simpelweg typisch voor de aanvallen op theïsten en bestaan uit citaten uit bronnen die a priori tegen elke vorm van supranaturalisme zijn. Er zit geen logische redenering achter, maar het zijn slechts beweringen gebaseerd op het idee dat alles wat een creationist zegt per definitie fout of misleidend moet zijn. Deze zogenaamde recensies en analyses (allemaal, niet alleen die van Wilder-Smiths boek) zijn volkomen ongegrond omdat ze aantoonbaar op geen enkele wijze op de argumenten van de theïsten ingaan, maar alleen poneren dat ze het mis hebben.'

Nadat hij in 1933 aan de Universiteit van Oxford was gaan studeren, bekeerde hij zich mede door toedoen van de Engelse brigadegeneraal F.D. Frost tot het christelijk geloof en werd voor de rest van zijn leven een fervent uitdrager hiervan.

Tijdens de Tweede Wereldoorlog weigerde hij om principiële redenen dienst te nemen in het leger. De rechtszaak die hieruit voortvloeide, leidde tot een vrijspraak. Wilder-Smith zette zich na de oorlog in voor verzoening met de voormalige vijand Duitsland. Hij trouwde in 1950 met een Duitse vrouw, een dochter van een predikant. Ze kregen vier kinderen.

In 1991 onderging hij met succes een hersenoperatie. Na een tweede hersenoperatie in 1994 ging zijn gezondheid achteruit. Het jaar daarop overleed Arthur Wilder-Smith op 79-jarige leeftijd.

Wilder-Smith was auteur en coauteur van meer dan dertig boeken die in zeventien talen werden vertaald. Zijn wetenschappelijke publicaties en boeken bevatten studies op het gebied van theologie en Bijbelse onderwerpen, scheikunde en farmacie. Enkele van zijn boeken gaan over creationisme als alternatief voor de evolutietheorie. Behalve in het Engels schreef Wilder-Smith ook in het Duits.




</doc>
<doc id="99608" url="https://nl.wikipedia.org/wiki?curid=99608" title="Ziekte van Menière">
Ziekte van Menière

De ziekte van Menière kenmerkt zich door een drietal symptomen: duizelingen, tinnitus (oorsuizen) en gehoorverlies.

De patiënt heeft niet voortdurend last van alle drie de symptomen, maar krijgt ze met enige regelmaat als een aanval over zich heen. De duizeligheid gaat gepaard met hevige misselijkheid en braken, de patiënt voelt zich doodziek en is nauwelijks in staat om iets anders te doen dan met gesloten ogen, stil in bed te liggen en te wachten tot de aanval overgaat. De aanval van (draai)duizeligheid kan urenlang duren. Bij sommige patiënten houdt de duizeligheid in mildere vorm nog enkele dagen tot weken na een aanval aan.

De doorsnee menièrepatiënt krijgt in de loop der tijd een slechter gehoor, dat met elke aanval verder afneemt. In het begin blijft de slechthorendheid beperkt tot het niet horen van lage tonen in het aangetaste oor. Het gehoor neemt echter steeds verder af. De oorsuizingen nemen sterk toe tijdens en kort na een aanval en kunnen daarna weer wat afzwakken, maar gaan in de meeste gevallen nooit helemaal weg. In enkele gevallen kan de aandoening overslaan naar het andere oor, dat dan ook wordt aangetast.

Bij veel patiënten verminderen de aanvallen van duizeligheid in frequentie en hevigheid na verloop van tijd. Soms gebeurt dit pas na tien à twintig jaar, maar meer dan de helft heeft na twee tot drie jaar geen last van ernstige aanvallen meer. Het gehoorverlies is echter blijvend en stabiliseert zich vaak op 50-60 decibel en ook het oorsuizen kan aanhouden.

De combinatie van deze drie symptomen is door de Franse arts Prosper Menière voor het eerst als tot één ziekte behorend beschreven in 1861. Naar schatting lijden in Nederland ongeveer 20.000 mensen aan deze ziekte. Het ontstaat gewoonlijk bij mensen die tussen de 40 en 50 jaar oud zijn. Door het zeer hinderlijke karakter van de ziekte ondervindt men tal van problemen bij werk en relaties. Simpele zaken zoals hoofdrekenen worden moeilijk, men komt niet uit zijn woorden en men komt als verstrooid over, bewegingen kunnen misselijk maken.

In het binnenoor zitten compartimenten met de vloeistoffen endolymfe en perilymfe die van elkaar gescheiden zijn door het membraan van Reissner maar door lekkage onbedoeld contact met elkaar maken. Dit veroorzaakt een soort "kortsluiting", waardoor verkeerde informatie naar het evenwichtscentrum in de hersenen wordt gestuurd met duizeligheid als gevolg. Tegelijkertijd worden de haarcellen in het slakkenhuis beschadigd hetgeen leidt tot slechthorendheid en tinnitus.

Vroeger dacht men dat de lekkage werd veroorzaakt door overproductie van endolymfe (door stresshormonen of slechte afvoer). Dit zorgt voor een extra druk op het membraan, dat daardoor scheurt. Wetenschappers denken nu dat een virusinfectie of auto-immuunziekte het membraan afbreekt en verzwakt. Dit wordt gestaafd door onderzoek waaruit gebleken is dat tachtig procent van de patiënten stoffen in hun bloed hadden die wijzen op een eerder viruscontact of een auto-immuunreactie.

Aan de hand van gehoor- en evenwichtstesten kan een ORL-arts beoordelen of iemand mogelijk menière heeft. Zeker in het beginstadium van de ziekte is dit echter moeilijk omdat ná een aanval soms geen restverschijnselen meer meetbaar zijn. In dat geval kan alleen de beschrijving van de aanval door de patiënt duidelijkheid verschaffen. Medicijnen kunnen klachten doen verminderen, maar hebben soms ook nadelige bijwerkingen. Een medicijn dat de ziekte echt verhelpt, bestaat niet. Betahistine is, ondanks het ontbreken van een bewijs van werkzaamheid, het meest voorgeschreven middel. Rust en regelmaat in het dagelijkse leven wordt aanbevolen, omdat stress een aanval kan oproepen (al is stress niet de enige oorzaak).

Ook de slechthorendheid die optreedt, is niet te genezen. Bij ernstig gehoorverlies kan een hoortoestel of (bij zeer ernstige beiderzijdse vormen) een cochleair implantaat uitkomst bieden.

Menièrepatiënten, die vaak problemen hebben met het bewaren van hun evenwicht, kunnen soms geholpen worden met een volgens de richtlijnen van de oogarts Utermöhlen ontwikkelde prismabril. Utermöhlen signaleerde in 1941 dat bij menièrepatiënten (op commando van het evenwichtsorgaan) de oogspieren de ogen vaak iets naar buiten trekken wanneer ze knipperen of dicht zijn. Wanneer de ogen weer opengaan, moeten de oogspieren die asymmetrie weer corrigeren om de ogen weer recht vooruit te laten kijken. Dat verschil prikkelt het evenwichtsorgaan en kan tot duizeligheid leiden. Een zogenaamde 'Utermöhlen prismabril' zorgt dat beide ogen in de door het lichaam gewenste stand blijven staan namelijk iets naar buiten gericht. Daardoor wordt het evenwichtsorgaan minder belast.

Verder is er de zogeheten gentamicine-therapie voor patiënten bij wie de ziekte in slechts één oor voorkomt . Bij deze therapie wordt het antibioticum gentamicine één of meerdere malen (met tussenpozen van enkele weken) gedoseerd in het middenoor gespoten, waardoor daar de trilhaartjes in het evenwichtsorgaan worden vernietigd. Het evenwichtsorgaan in dat oor wordt daarmee uitgeschakeld, waardoor de aanvallen van duizeligheid in de meeste gevallen (90-95%) tot het verleden behoren. Het evenwichtsorgaan in het andere gezonde oor neemt, als dit normaal functioneert, het gevoel voor evenwicht over.

Omdat gentamicine in een te hoge dosering een schadelijke uitwerking op de werking van het andere oor kan hebben wordt tijdens het verloop van de behandeling ook dat oor gecontroleerd.

Deze behandeling heeft een sterke verbetering van het leefcomfort als resultaat. Patiënten met menière konden na het herstel van de operatie hun gewone leven weer hervatten. Ook bij deze methode behoren aanvallen tot het verleden en wordt tevens in het behandelde oor het gehoor behouden. In meerdere gevallen treedt zelfs een verbetering van het gehoor op.

De microchirurgische ingreep wordt uitgevoerd in het binnenoor (binnen de schedel). De operatie kan toegepast worden bij één van beide oren en wordt daarom ook voorafgegaan door een gehooronderzoek en een test van het evenwichtsorgaan, een elektronystagmografie om te bepalen welk oor dominant is bij de aandoening.

Ook wordt een MRI met contrastvloeistof gemaakt om te bepalen of sprake is van vasculaire compressie, het beklemd zitten van een zenuw door een aanliggende ader in het binnenoor. Deze beklemming is vaak de reden van het optreden van duizeligheid. Daarom wordt tijdens de ingreep naast de vestibulair zenuwsnede ook de beklemming opgeheven. Waarschijnlijk is er een relatie tussen de vasculaire compressie en de ziekte van Menière.



</doc>
