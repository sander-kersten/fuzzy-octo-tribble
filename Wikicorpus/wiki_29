<doc id="4404335" url="https://nl.wikipedia.org/wiki?curid=4404335" title="Klinische pathologie">
Klinische pathologie

Een klinisch patholoog is een medisch specialist, die zich voornamelijk bezighoudt met het stellen van diagnosen door weefsel- en celonderzoek. Een diagnose komt tot stand door een samenwerking tussen verschillende methoden: anamnese, lichamelijk onderzoek, bloedonderzoek, röntgenonderzoek. Bij sommige ziekten is weefselonderzoek noodzakelijk. Dit kunnen kleine stukjes weefsel zijn (histologie) of onderzoek van losse cellen (cytologie); de preparaten hiervan worden door de patholoog bekeken onder een microscoop. Aangezien een patholoog de bouw van normaal weefsel kent, kan hij afwijkingen, zoals kanker of een ontsteking, herkennen en benoemen. De diagnose kanker kan in de meeste gevallen alleen vastgesteld worden door microscopisch onderzoek door de patholoog. De patholoog is ook verantwoordelijk voor het doen van klinische obducties. 
Er zijn in Nederland ongeveer 350 klinisch pathologen werkzaam. De hoeveelheid weefsels dat jaarlijks bewerkt en bekeken wordt is enorm: ruim één miljoen histologische onderzoekingen en één miljoen cytologische onderzoekingen, waarvan 800.000 uitstrijkjes van de baarmoederhals. In Nederland wordt jaarlijks zo’n 100.000 keer de diagnose kanker gesteld. In vrijwel alle gevallen is daar een patholoog bij betrokken geweest.

Weefsel wordt eerst bewerkt voor het onder de microscoop bekeken kan worden. Histologisch analisten maken coupes: stukjes glas van 7,5 x 2,5 cm, met hierop een dun plakje weefsel, dat gekleurd is met de Hematoxyline-eosinekleuring (H&E). 
We onderscheiden het wegnemen van kleine weefselstukjes, alleen voor het stellen van een diagnose (biopten) en grotere operatiepreparaten.

Biopten worden genomen bij bijna alle vormen van kanker, zoals uit de long, borst, darm, baarmoeder, blaas, prostaat, huid. De patholoog kan door middel van microscopisch onderzoek vaststellen of het wel of geen kanker is en om welke soort kanker het gaat. Dat onderscheid is belangrijk, aangezien verschillende vormen van kanker anders behandeld worden.
Daarnaast zijn er veel andere ziekten waarbij biopten genomen worden om een diagnose te stellen. Enige voorbeelden:

Het meeste weefsel, dat bij een operatie verwijderd wordt, wordt nagekeken in een pathologielaboratorium. Veel grote operaties zijn voor de behandeling van kanker; er wordt dan bijvoorbeeld een deel van de darm verwijderd waarin een tumor aanwezig is. Verder zijn veel voorkomende grote operaties het weghalen van de prostaat, long, baarmoeder en borst.
Al deze operatiepreparaten worden door de patholoog op vergelijkbare manier bekeken: is het kanker, zoals vastgesteld met het biopt en van welk type? Hoe groot is de tumor en is er doorgroei? Is de tumor helemaal (radicaal) verwijderd? Zijn er uitzaaiingen in lymfklieren? De verdere behandeling voor de patiënt hangt voor een groot deel af van de bevindingen van de patholoog. Bijvoorbeeld, de vervolgtherapie bij borstkanker: radiotherapie, chemotherapie of hormonale therapie. De bevindingen van de patholoog worden digitaal vastgelegd in het pathologierapport. 
Andere operaties, niet voor kanker, zijn resecties van de darm voor colitis ulcerosa of de ziekte van Crohn, het verwijderen van de baarmoeder wegens bloedingen en de verwijdering van de blindedarm wegens een ontsteking. Ook deze preparaten worden door de patholoog bekeken en verslagen.
Excisiebiopten zitten qua grootte tussen biopten en grote resecties in. Dit betreft vooral huid: een afwijking wordt in zijn geheel door de chirurg verwijderd, verwerkt op het pathologielaboratorium en vervolgens stelt de patholoog de diagnose: goedaardig (bv. wratten, moedervlekken) of kwaadaardig (carcinomen van de huid of melanomen). Ook hier hangt de eventuele verdere therapie af van de bevindingen van de patholoog.

Vriescoupes zijn een bijzondere vorm van diagnostiek: het gebeurt tijdens een operatie. De patiënt is onder narcose en om de operatie op de beste wijze voort te kunnen zetten heeft de chirurg een directe, voorlopige diagnose van de patholoog nodig. Een vriescoupe is een zeer snelle methode en wordt gebruikt om snel een diagnose te geven. Het weefsel wordt vanuit de operatiekamer met spoed naar het pathologie laboratorium gebracht. Daar wordt een monster uit weefsel wat onderzocht moet worden bevroren; het is dan hard en kan direct gesneden en gekleurd worden. Het is op deze manier mogelijk een coupe te maken in ongeveer 15 minuten. De patholoog bekijkt het preparaat en belt zijn bevindingen door aan de chirurg, die vervolgens verder kan. Het gaat veelal om grote operaties voor kanker, meestal met als vraagstelling of de tumor volledig verwijderd is (radicaliteit genoemd) of om te beoordelen of er uitzaaiingen te zien zijn in lymfeklieren.

Cytologie is een techniek waarbij losse cellen beoordeeld worden onder de microscoop. Hierbij spelen cytologisch analisten een belangrijke rol: zij screenen de preparaten eerst, zodat de patholoog alleen de afwijkende preparaten te zien krijgt. Bij cytologie gaat het meestal om het diagnosticeren van kanker of voorstadia hiervan. De beoordeling is moeilijker, omdat je naar losse cellen kijkt zonder weefselverband; voordelen zijn echter dat het materiaal vaak makkelijker te verkrijgen is en sneller te bewerken. 
We onderscheiden:

Weefsel wordt aangekleurd door middel van een chemische bewerking met verschillende kleurstoffen. De standaard kleuring is de hematoxyline-eosinekleuring (HE kleuring). Vaak is deze kleuring voldoende om een diagnose te stellen, maar er zijn een groot aantal nieuwe technieken die de patholoog kunnen helpen. Bij moeilijke gevallen verkrijgt de patholoog extra informatie door immunohistochemie en moleculair biologische technieken zoals de PCR-techniek gevolgd door sequencing.

Een van de taken van de klinisch patholoog is het verrichten van obducties, d.w.z. het na de dood van de patiënt openen van het lichaam om te organen te bekijken, hiervan weefsel te nemen voor het maken van coupes en zo vast te stellen wat de doodsoorzaak was en, vaak belangrijker, of de gestelde diagnosen voor de dood (en dus de behandeling) juist waren. Dit zijn meestal patiënten die in het ziekenhuis zijn overleden; soms gaat het na overlijden thuis via de huisarts. Obducties gebeuren alleen wanneer de familie toestemming geeft, of wanneer de overledene zelf bij leven toestemming gegeven heeft.

Er wordt vaak gedacht dat pathologen alleen te maken hebben met obducties na een mogelijk misdrijf. Dit soort onderzoek wordt in Nederland alleen verricht door forensisch pathologen; klinisch pathologen gespecialiseerd in dit onderdeel van het forensisch onderzoek. Zij werken veelal bij het Nederlands Forensisch Instituut. Deze obducties (ook wel: secties) gebeuren altijd in opdracht van de officier van justitie.
De term patholoog-anatoom stamt uit de tijd dat de studie van de anatomie een belangrijk onderdeel van het werkt uitmaakte. Deze term is nu verlaten: we spreken nu van klinisch patholoog als het gaat om de medisch specialist, of anatoom als het gaat om de academicus die de anatomie bestudeert. De term PA onderzoek wordt nog regelmatig gebruikt maar zou beter vervangen kunnen worden door pathologie-onderzoek.

Tegenwoordig specialiseert elke patholoog zich in één of meer gebieden, bijvoorbeeld huidpathologie, maagdarmlever pathologie, neuropathologie, kinderpathologie of hematopathologie etc.

Alle academische ziekenhuizen hebben een pathologielaboratorium (ook voor wetenschappelijk onderzoek en het onderwijs van de pathologie aan studenten) en de grotere ziekenhuizen hebben een eigen pathologielaboratorium. Kleinere ziekenhuizen en huisartsen sturen hun materiaal op naar deze laboratoria.



</doc>
<doc id="4404393" url="https://nl.wikipedia.org/wiki?curid=4404393" title="Kermes (kleurstof)">
Kermes (kleurstof)

Kermes is een rode kleurstof die bestaat uit kermeszuur gewonnen uit het bloed van de wijfjes van schildluizen uit het geslacht "Kermes", met name "Kermes vermilio".

Het gebruik van de kleurstof kermes is al oeroud. De stof is aangetoond in prehistorische rotstekeningen. Ook in de Oudheid en de Middeleeuwen werd kermes gebruikt, om textiel te kleuren, vooral wollen en zijden stoffen. Gezien de wat moeizame productie van de kleurstof en de erg gewilde tint waren zulke rode stoffen nogal kostbaar en dus feitelijk, en soms zelfs wettelijk, voorbehouden aan adel en geestelijkheid. Het is wel aangenomen dat het Bijbelse "scharlaken", "sjani", in feite naar kermes verwijst, wellicht gewonnen uit "Kermes echinatus" die in het Heilige Land voorkomt. In deze periode was er echter al grote verwarring met de kleurstof Armeensrood, gewonnen uit de schildluis "Porphyrophora hamelii", die gebaseerd is op karmijnzuur en de identiteit van "sjani" is dus niet met zekerheid vast te stellen. De handel in kermes was van groot economisch belang. In het Romeinse Rijk werd soms de helft van het tribuut dat de provincia Hispania verschuldigd was, in natura voldaan door de levering van kermes.

Naast het gebruik als verfstof in de stoffenververij werd kermes in de schilderkunst toegepast als glacerende rode lak, dus in de vorm van een transparante bovenlaag met een diepere kleur dan een dekkende verflaag bezeten zou hebben.

Een speciaal gebruik was dat als geneesmiddel. Artsen in de middeleeuwen kleurden er alcohol mee rood en aan de zo ontstane "kermeslikeur" werd een geneeskrachtige werking toegeschreven.

In het gebied van de Middellandse Zee komt de kermeseik voor, van het sap waarvan de schildluizen van de soort "Kermes vermilio" leven. De wijfjes werden in het late voorjaar, net voordat ze eieren gaan leggen, met de nagel van de twijgen van de eik geschraapt, gedood in azijn of door stomen, gedroogd in de zon en geplet. Als we de beschermende waslaag niet in beschouwing nemen, maakt het kleurende kermeszuur ongeveer één procent van de massa van het insect uit. Overigens was de precieze herkomst van de kleurstof niet voor een ieder duidelijk. Pedanius Dioscorides beschreef de luis als een "besje" wat weer tot de Latijnse naam "coccus" leidde. 

De internationale term kermes komt uit het Frans "kermès", zelf vermoedelijk via het Arabische "kirmiz" (قرمز) en het Perzisch "qurmizq", "rood", afgeleid uit het Sanskriet "krmija", "wormrood". In het Latijn heette het "carminium" waar ook het Nederlands karmijn van afkomstig is. Verwarrend genoeg verwijst de naam van het felrode pigment vermiljoen, een minerale kwikverbinding, naar kermes: "vermilio" betekende ook "wormrood". Problematisch is ook dat de term "kermes" in de late middeleeuwen mede Armeensrood en Poolsrood — het laatste gewonnen uit de schildluis "Porphyrophora polonica" — kon aanduiden en dat althans in sommige streken juist "kermes" typisch naar Armeensrood verwees terwijl "grain" of "grana" de naam was van gedroogde "Kermes vermilio".

Na de ontdekking van Amerika werd daar sinds 1523 door de Spanjaarden uit weer andere schildluizen het fellere cochenille gewonnen, gebaseerd op karmijnzuur, wat het oorspronkelijke kermes snel van de markt verdrong, ondanks pogingen van verversgilden het gebruik van de traditionele kleurstof verplicht te stellen. Rond 1580 was de import van kermes uit het Midden-Oosten via Venetië geheel ingestort. Tegen die tijd stapten ook de kunstschilders voor het bereiden van hun rode lak van kermes over op cochenille. Het oude woord "karmijn" ging over op de nieuwe kleurstof.

Het kermeszuur, ofwel 1-Methyl-2-carboxy-3,5,6,8-tetrahydroxyanthraquinone, heeft hoogstwaarschijnlijk de formule CHO. Zoals bij veel complexe organische verbindingen is dit niet geheel zeker. Er bestaat overigens ook een geel kermeszuur met de formule CHO. In de "Colour Index" is het het "Natural Red 3". De kleurstof is in water oplosbaar. Kermes is niet giftig maar wordt, anders dan cochenille, nauwelijks gebruikt om voedingsmiddelen te kleuren. De verbinding is niet voldoende getest op haar effecten. De chemische structuur doet een lichte kankerverwekkende werking vermoeden maar dat kon niet bevestigd worden door dierproeven. De kleur is minder roze dan karmijnzuur. Kermes die op de traditionele manier werd gewonnen, was minder verzadigd dan cochenille omdat de Europese luizen meer lipiden bevatten. Daarbij ligt het kleurend vermogen van kermeszuur ongeveer een orde van grootte lager dan dat van karmijnzuur. Kermes is redelijk lichtecht bij het kleuren van textiel maar naar huidige normen erg matig stabiel bij toepassing als verflak. Bij werken in lijmverf is de kleur na eeuwen vaak geheel verbleekt; in olieverf heeft de tint zich soms aardig weten te houden, afhankelijk van de mate waarin het schilderij aan licht werd blootgesteld. Kermes werd in de olieverftechniek typisch toegepast als een glacis op het dekkende vermiljoen, wat de kleur daarvan verdiepte. Daarbij werd meteen een zekere schaduwing aangegeven. Bij partijen in rood die opvallend "vlak" of tweedimensionaal in het werk uitspringen, is vaak het kermes verkleurd.



</doc>
<doc id="4405129" url="https://nl.wikipedia.org/wiki?curid=4405129" title="ESBL-vormende bacterie">
ESBL-vormende bacterie

ESBL-vormende bacteriën (ESBL = Extended-spectrum bèta-lactamase) zijn vertegenwoordigers van de familie facultatief anaerobe (zowel aeroob als anaeroob groeiende) darmbacteriën: Enterobacteriaceae. Deze maken deel uit van de normale darmflora en de voornaamste ESBL-vormende bacteriën zijn: "Escherichia coli" en "Klebsiella pneumoniae". ESBL-vormende bacteriën zijn ziekenhuisbacteriën, komen als dragerschap ook buiten het ziekenhuis voor en worden ingedeeld bij de Bijzonder Resistente Micro-Organismen (BRMO).

Sinds de jaren tachtig neemt het aantal ESBL-vormende bacteriën toe. Enerzijds is dit te verklaren door een verbetering van de diagnostische technieken binnen het microbiologisch laboratorium. Anderzijds is er, vooral door antibioticagebruik, wereldwijd sprake van een reële toename.

Het aantonen van ESBL in het laboratorium is lastig op een fenotypische resistentiebepaling van bacteriestammen die uit sputum, urine en ontlasting worden gekweekt. Resistentie tegen een antibioticum betekent echter niet dat de bacterie een ESBL-vormende bacterie is. Onderzoek naar het gen dat deze enzymen produceert zal moeten uitwijzen of het ook daadwerkelijk gaat om een ESBL-vormende bacterie. Detectie van ESBL is mogelijk door onder andere het commercieel verkrijgbare Check-ESBL.

De toename van ESBL-vormende bacteriën in Nederland lijkt verband te houden met het overmatig gebruik van antibiotica in de intensieve veehouderij (bio-industrie), in het bijzonder bij kippen. Volgens het RIVM is anno 2010 95% van het kippenvlees dat in de winkels ligt besmet.

In ziekenhuizen is regelmatig sprake van epidemische verheffingen van infecties veroorzaakt door een ESBL-vormende bacterie, vooral op afdelingen met een hoge antibiotische druk, zoals een intensive care. Als binnen het ziekenhuis bij een patiënt een ESBL-vormende bacterie wordt gevonden, treft men direct beschermende maatregelen (contact- of druppelisolatie).

Carbapenems zijn de enige antibioticumklasse die nog werkt in de bestrijding van ESBL-vormende bacterie. Artsen krijgen al te maken met patiënten die besmet zijn met een bacterie waar ook carbapenems niet meer tegen helpen.

In september 2010 werd een eerste gedocumenteerd sterfgeval als gevolg van een ESBL-vormende bacterie in Nederland bekendgemaakt. Onderzoekers van het Rijksinstituut voor Volksgezondheid en Milieu vermoedden echter dat dit niet het eerste overlijden betreft.



</doc>
<doc id="4405133" url="https://nl.wikipedia.org/wiki?curid=4405133" title="Ingrid De Jonghe">
Ingrid De Jonghe

Ingrid De Jonghe (Lier, 1956) is een Belgische pedagoge, criminologe, gedragstherapeute en schrijfster.

De Jonghe is van opleiding pedagoge, criminologe en psychologe. In 1986 start ze met ene permanentie voor jeugdadvocaten aan de Antwerpse balie. In 2009 richt ze een organisatie, TEJO, op om met vrijwilligers kortdurende psychologische hulp aan te bieden. 

Daarnaast is De Jonghe docent jeugd- en strafrecht aan de Hogeschool Artesis Plantijn.



</doc>
<doc id="4405244" url="https://nl.wikipedia.org/wiki?curid=4405244" title="Schattigheid">
Schattigheid

Schattigheid is een vorm van aantrekkelijkheid die vaak geassocieerd wordt met jonge mensen en dieren. Het concept van schattigheid werd in 1943 door Konrad Lorenz beschreven in de vorm van een schema van kenmerken die als schattig worden ervaren. Daaronder vallen onder andere een rond hoofd, grote ogen in verhouding tot het hoofd, een teruggetrokken kin en (bij dieren) een kleine snuit in verhouding tot het hoofd.

Lorentz zag schattige kenmerken in jonge dieren als een evolutionaire aanpassing die een verzorgingsrespons bij anderen veroorzaakt. Dit zorgt voor een grotere overlevingskans voor die jonge dieren.



</doc>
<doc id="4406367" url="https://nl.wikipedia.org/wiki?curid=4406367" title="Marcella Pattyn">
Marcella Pattyn

Marcella Pattyn (Thysville (Belgisch-Congo), 18 augustus 1920 - Kortrijk, 14 april 2013) was de laatste begijn ter wereld. Met haar overlijden kwam er een einde aan een traditie van ruim 800 jaar begijnenleven in een begijnhof.

Marcella Pattyn was sinds haar jeugdjaren bijna volledig blind. Als jonge vrouw wou ze intreden in een kloosterorde maar gezien haar handicap werd ze nergens toegelaten. Op 21-jarige leeftijd kon ze naar het begijnhof van Sint-Amandsberg maar ook daar stuitte haar intrede eerst op verzet. Door toedoen van een rijke tante werd ze er dat jaar definitief opgenomen in de gemeenschap, die op dat moment zo'n 150 begijnen telde.

Pattyn was muzikaal aangelegd. Zij speelde op het orgel in de kapel en voor de zieken speelde ze op banjo en accordeon. Ze weefde en breide om in haar levensonderhoud te voorzien. De rest van de tijd bracht ze door in gebed waarbij ze steeds de rozenkrans in haar handen droeg. Verder zette ze zich nog in voor blindenzorg Licht en Liefde.

In 1960 verhuisde ze naar het begijnhof van Kortrijk, waar op dat moment nog slechts acht andere begijnen verbleven. Vanaf 2008, na de dood van Marcella Van Hoecke uit Gent, was ze de laatste overgebleven begijn ter wereld. 

De laatste jaren van haar leven bracht ze door in een bejaardentehuis. Ter gelegenheid van haar 90ste verjaardag was ze te gast in het televisieprogramma Villa Vanthilt en ook de volgende verjaardagen kregen de nodige aandacht. Toen ze 91 jaar werd en tegelijkertijd 70 jaar begijn was, verklaarde burgemeester Stefaan De Clerck die zij een levend stuk werelderfgoed was en daarom nog niet mocht sterven. Een standbeeld van Marcella werd in haar bijzijn op het Kortrijkse begijnhof ingehuldigd.

Op 14 april 2013 stierf ze op 92-jarige leeftijd in haar slaap. Ze werd bijgezet op de begijnenconcessie van het Sint-Janskerkhof van Kortrijk.



</doc>
<doc id="4406834" url="https://nl.wikipedia.org/wiki?curid=4406834" title="Salomon Abraham Bleekrode">
Salomon Abraham Bleekrode

Salomon Abraham Bleekrode (Groningen, 9 oktober 1814 - Delft, 3 januari 1862) was een Nederlands geneesheer en hoogleraar chemische technologie aan de Koninklijke Academie te Delft. Hij gaf les in mineralogie, geologie en metallurgie en later ook nog botanie en zoölogie. Hij was medeoprichter van het Koninklijk Instituut van Ingenieurs.

Bleekrode was de zoon van Abraham Samuel Bleekrode (1790-1869) en Bettje Salomons van Norden (1784-1870). Geboren en getogen in Groningen, volgde hij het gymnasium, en studeerde vanaf 1829 geneeskunde aan de Universiteit van Groningen. In zijn studietijd beantwoordde hij twee prijsvragen, in 1831 een uit Leiden en in 1833 een uit Groningen, en kreeg bij beide een eervolle vermelding. 

In 1835, op 20-jarige leeftijd, promoveerde hij in de genees- en verloskunde op het proefschrift, getiteld "de Homoiopathia sistens palaeologiam regulae therapeuticae: similia similibus curantur." Binnen een maand later promoveerde hij ook in de wis- en natuurkunde op een proefschrift, getiteld "de Calorici natura." 

Na zijn huwelijk vestigde Bleekrode zich als geneesheer te Groningen en was weldra een zeer gezien en bekend medicus. Ondanks zijn medische praktijk wijdde hij zich ook aan de technische wetenschappen. 

Als lid van het departement Groningen der Maatschappij van Nijverheid, vulden verscheidene bijdragen van zijn hand op het gebied der industrie het tijdschrift (1840-1852). Tweemaal werd hij daarenboven door deze maatschappij voor ingezonden proeven en ontdekkingen van technische aard' met het eremetaal bekroond.

Op 20 augustus 1844 werd Bleekrode eerst als leraar, daarna, sinds 30 April 1846, als hoogleraar benoemd aan de Koninklijke Academie te Delft om onderwijs te geven in de mineralogie, geologie en metallurgie, later ook in de botanie en zoölogie. Aan Bleekrode en Carel Frederik Donnadieu was de gehele opleiding van de aanstaande mijningenieurs opgedragen.

Bleekrode lezingen, waarbij proefnemingen niet ontbraken, waren overal bekend, terwijl in zijn tijd in bijna alle tijdschriften populaire verhandelingen van zijn hand verschenen.

Bleekrode was getrouwd met Amalia Jacobson in 1835 in Groningen.




</doc>
<doc id="4407494" url="https://nl.wikipedia.org/wiki?curid=4407494" title="Carel Frederik Donnadieu">
Carel Frederik Donnadieu

Carel Frederik Donnadieu (Amsterdam, 5 juni 1812 - Delft, 15 maart 1858) was een Nederlands geneesheer, en hoogleraar scheikunde aan de Koninklijke Akademie te Delft. Eerder had hij in 1841 in Delft een plaatstelijke industrieschool opgericht.

Donnadieu was de zoon van Frederik Carel Donnadieu, referendaris bij het Ministerie van Binnenlandse Zaken, en Petronella Johanna Schaalje. Hij bezocht de departementale school en later de latijnse school in 's Gravenhage, daarna het Lyceum te Brussel, en vertrok in 1830 naar de Hoogeschool te Leiden, waar hij op 22 juni 1835 promoveerde tot doctor in de geneeskunde op een proefschrift: "Positiones varii argumenti." 

Donnadieu begon zijn loopbaan als geneesheer in Naaldwijk en vestigde zich in 1835 te Delft. Zijn liefde voor de natuurwetenschappen maakte, dat hij zich vooral toelegde op de scheikunde. Dit bracht hem in contact met Petrus Jacobus Kipp. Bij de oprichting van de Koninklijke Akademie ter opleiding van burgerlijke ingenieurs op 25 februari 1843 werd hij benoemd tot leraar in de scheikunde. Ruim drie jaar later, op 30 april 1846, kreeg hij de titel van hoogleraar.

Met de aanstelling in Delft kwam de verplichting om zelf leerboeken te schrijven of bekende werken te vertalen. In dit kader vertaalde hij eerst het technisch-chemische leerboek van de Duitse Fr. Köhler, en later het werk van de Duitse Carl Remigius Fresenius.

Donnadieu was van 1844 tot 1847 hoofdredacteur van het "Tijdschrift voor handel en nijverheid," waarin verschillende artikelen van zijn hand verschenen.

Donnadieu huwde op 24 april 1833 in Den Haag met Maria Catharina Nieuwenhuisen, en ze kregen in ieder geval een zoon Frederik Carel Pieter Donnadieu (1836-1914).




</doc>
<doc id="4407853" url="https://nl.wikipedia.org/wiki?curid=4407853" title="Methemoglobine">
Methemoglobine

Methemoglobine (Met-Hb, ook haemiglobine of ferrihaemoglobine) is een derivaat van hemoglobine dat in de rode bloedcellen van gewervelde dieren voorkomt. Methemoglobine ontstaat als het tweewaardige ijzer in het hemoglobine door oxidatie wordt omgezet in het driewaardige ijzer (Fe → Fe). Onder bepaalde fysiologische omstandigheden vindt er in de rode bloedcellen door autooxidatie een ophoping van zuurstof plaats, waarbij het methemoglobine gevormd wordt.

Methemoglobine kan geen zuurstof binden en verandert het hemoglobine in hun omgeving zodanig dat dit hemoglobine nog wel zuurstof bindt maar niet meer kan afgeven. Methemoglobine wordt onder andere gevormd bij vergiftigingen door een oxidatiemiddel zoals nitrieten en waterstofperoxide of door aromatische amino- en nitroverbindingen zoals door aniline en nitrobenzeen. Ook een aantal geneesmiddelen kunnen in potentie methemoglobine vormen: Dapson, Prilocain, sulfonamide, nitroglycerine, nitroprusside, stikstofmonoxide (NO).

Het enzym methemoglobine-reductase reduceert methemoglobine weer in hemoglobine, waardoor het percentage methemoglobine in het menselijke bloed in het algemeen niet boven de 1,5% komt. Zuigelingen zijn vooral gevoelig voor methemoglobinevormers, omdat tot halverwege het eerste levensjaar de werking van methemoglobine-reductase nog niet volledig is.

Vanaf 15 % methemoglobine in het bloed ontstaat een cyanose, vanaf 30 tot 40% ontstaat er een zuurstof tekort in de weefsels, vooral in de hersenen (verwardheid, licht in het hoofd, bewustzijnstoringen). Waarden tussen 60 en 80% zijn dodelijk. Bij gebruik van een pulse-oxymeter kan de gemeten zuurstofverzadiging ondanks hoge concentraties methemoglobine nog 80 tot 85% zijn.

Een te veel aan methemoglobine in het bloed wordt behandeld door het intraveneus toedienen van methyleenblauw. Deze stof is weliswaar zelf ook een methemoglobine vormer, maar kan de enzymatische omzetting van hoge methemoglobine concentraties naar hemoglobine versnellen, waarbij een evenwicht optreedt van rond de 10% methemoglobine. Een ander tegengif is toloniumchloride. Een bloedtransfusie, waarbij het bloed vervangen wordt, is een behandelingsmogelijkheid bij zeer zware vergiftigingsgevallen.


</doc>
<doc id="4408664" url="https://nl.wikipedia.org/wiki?curid=4408664" title="Wilko Grolman">
Wilko Grolman

Wilko Grolman (Haarlemmermeer, 19 september 1963) is een Nederlandse hoogleraar keel-, neus- en oorheelkunde aan de Universiteit Utrecht.

Grolman studeerde economie en geneeskunde aan de Universiteit van Amsterdam. Hij promoveerde op 29 oktober 1998 aan de UvA. Van 2000 tot 2009 was hij als staflid voor keel,- neus- en oorheelkunde verbonden aan het Academisch Medisch Centrum Amsterdam.

Sinds 1 januari 2009 is Grolman "kernhoogleraar" in "keel-, neus- en oorheelkunde" aan de Universiteit Utrecht. Vanaf toen was hij ook hoofd van de afdeling Keel-, neus- en oorheelkunde van het Universitair Medisch Centrum Utrecht (UMC Utrecht). Zijn positie als afdelingshoofd kwam onder druk te staan nadat in november 2015 via het televisieprogamma Zembla aan het licht was gekomen dat het UMC Utrecht twee dodelijke incidenten tijdens operaties op de keel- neus en oorafdeling had verzwegen voor de Inspectie voor de Gezondheidszorg (IGZ). Naar aanleiding van de televisie-uitzending stelde de IGZ een onderzoek in. Grolman werd in eerste instantie hangende dat onderzoek geschorst. In januari 2016 verliet hij zijn post definitief. Directe aanleiding voor zijn vertrek was volgens de NOS dat de arts-assistenten in opleiding het vertrouwen in hem hadden opgezegd. Grolman ging zich vervolgens toeleggen op zijn werk als hoogleraar oorheelkunde en de daaraan verbonden patiëntenzorg.




</doc>
<doc id="4408892" url="https://nl.wikipedia.org/wiki?curid=4408892" title="Anna Blaman Huis">
Anna Blaman Huis

Het Anna Blaman Huis was tussen 1987 en 2013 een bibliotheek en informatiecentrum op het gebied van seksuele diversiteit, aanvankelijk voor (lesbische) vrouwenemancipatie, in de Friese plaats Leeuwarden.

Het Anna Blaman Huis is voortgekomen uit de Stichting Lesbisch Archief Leeuwarden die op 17 april 1982 door Henny Smid werd opgericht. Het was onder meer gevestigd in een pand aan het Noordvliet in Leeuwarden. De doelstelling daarvan was de lesbische emancipatiestrijd met informatie te ondersteunen. De naam van het huis was een eerbetoon aan de lesbische Nederlandse schrijfster Anna Blaman wegens haar voorbeeldrol voor lesbische vrouwen in de jaren vijftig. 

Op 17 april 1982 opende de stichting Lesbisch Archief Leeuwarden haar deuren. De motivatie om het lesbisch archief op te richten ontstond vanuit een gemis aan positieve informatie voor lesbisch vrouwen waardoor zij in een geïsoleerde wereld leefden. In 1982 besloot de oprichtster Henny Smid dat het tijd werd om deze informatie aan de vergetelheid te ontrukken en zij startte met vijf andere dames het toenmalige Lesbisch Archief Leeuwarden. 
In het begin van de jaren tachtig verzamelde Henny Smid alles wat met lesbisch-zijn te maken had. Boekhandels, tweedehandswinkels en –markten werden door haar afgestruind om zoveel mogelijk te pakken te krijgen. De verzameling nam al gauw twee kamers in haar huis in beslag. Na een tijdje kreeg ze hulp van vriendinnen en na de oprichting van de 'Stichting Lesbisch Archief Leeuwarden' werd de verzameling opengesteld voor bezoekers. De informatiestroom werd groter en groter omdat er ook steeds meer contacten in Nederland en daarbuiten werden gelegd. Sinds het begin van de stichting werd er grote moeite gedaan om emancipatie- en cultuursubsidies te verkrijgen. Ondanks alle tegenslagen lukte het archief het toch om via langdurige procedures en rechtszaken een structurele subsidies van de provincie Friesland en de gemeente Leeuwarden te krijgen. In 1985 ging men op zoek naar een geschikt pand, want de werkruimte werd zo krap dat er afspraken gemaakt moesten worden over wie wanneer waar kon werken.

In 1987 was het eindelijk zover: de stichting kreeg een pand aangeboden zodat in mei van dat jaar officieel het Anna Blaman Huis kon worden geopend. Vanaf dat moment kon het beleid van de afgelopen jaren volledig zichtbaar worden. Bij de opening van het nieuwe pand werd ook de naam van het archief officieel veranderd in het Anna Blaman Huis - Lesbisch Archief Leeuwarden, interculturele informatieplaats voor de vrouwen-, homo- en meidenbeweging. Met een toespraak en een onthulling van het naambord opende wethoudster Jannie Vlietstra op 16 mei 1987 het Anna Blaman Huis in Leeuwarden. Ook afgevaardigden van onder andere zwarte vrouwenorganisaties, het lokale en landelijke Nederlandse Vereniging tot Integratie van Homoseksualiteit COC, het Lesbisch Archief Amsterdam, feministische boekhandels en politieke partijen waren bij de opening aanwezig.

Vanaf dat moment fungeerde het Anna Blaman Huis niet alleen als archief, onderzoekscentrum en bibliotheek, maar ook als voorbeeld en vraagbaak voor alle lesbische vrouwen en homoseksuele mannen met vragen over een lesbische/homoseksuele levensstijl. Activiteiten als kunstexposities, thema-avonden en vrouwendagen werden georganiseerd om bewustzijn en saamhorigheid onder vrouwen te creëren. Ook in het eigen bestuur van het Anna Blaman Huis streefde het archief naar een zo gelijkwaardig mogelijk afspiegeling van achtergestelde groepen in de samenleving, en dan met name lesbische, gekleurde en Joodse vrouwen, en vrouwen uit de arbeidersklasse. 

Vanaf 1987 tot en met 1997 bevond het Anna Blaman Huis zich aan het Zuidvliet 118 in Leeuwarden. Het pand bood veel ruimte voor het verzamelde materiaal en daarnaast waren er een vergaderruimte en een expositieruimte aanwezig. 

In 1997 verhuisde ABH naar Noordvliet 11. Vanaf augustus 2011 tot de sluiting van de organisatie was het IHLIA-Anna Blaman Huis inwonend bij de Openbare Bibliotheek Leeuwarden. 

De collectie van Anna Blaman Huis bestond onder andere uit boeken, buttons, artikelen, video’s, cassettebandjes, affiches, pamfletten curiosa, binnen- en buitenlandse bladen, kledingstukken, scripties, foto’s en wetenschappelijke publicaties. Na een tijd alleen lesbisch materiaal verzamelen strekte de verzamelwoede zich uit tot homoliteratuur uit binnen- en buitenland. Het archief was vijf jaar na zijn oprichting uitgegroeid tot een volledig gesubsidieerde Culturele Informatieplaats voor de Vrouwen-, Homo- en Meidenbeweging. Binnen het aanbod van documentair materiaal was er in het archief een onderscheid aangebracht tussen ‘gekleurde’ en ‘witte’ publicaties. Hierbij noemde het Anna Blaman Huis zich een interculturele informatieplaats: “er wordt materiaal verzameld van de lesbische en homobeweging en joods, zwart, gekleurd en Derde Wereld-materiaal.” 

In 1987 kreeg het Anna Blaman Huis een deel van de archieven van de Gay Krant in beheer, die in ruil hiervoor een beroep kon doen op het archief wanneer zij achtergrondinformatie nodig had. Het Anna Blamanhuis bleek een veel geraadpleegde vraagbaak te vormen voor tal van gebruikers. Naast veel particulieren – zowel homoseksuelen als heteroseksuelen en biseksuelen – die graag af en toe een goed boek wilden lezen of zich puur uit interesse met de achtergronden van de homoseksualiteit bezighielden, waren er ook vele instellingen die van diensten van het Anna Blaman Huis gebruik maakten. 

In 1991 kwam er meer nadruk op collectievorming en ontsluiten, minder op culturele activiteiten. Er kwamen voor het eerst twee betaalde banen. Samenvoeging van het “zwarte” en “witte” materiaal gebeurde in 1995 en het ABH werkte voor het eerst met computers voor het ontsluiten van titels. Er kwamen ongeveer 500 bezoekers per jaar, voornamelijk uit de noordelijke provincies. De collectie bestond uit 800 tijdschrifttitels, ongeveer 20.000 boeken en grijze literatuur, 7000 affiches uit alle werelddelen, waarvan 4000 op dia gezet zijn, honderden cassettebandjes. 

Vrijwilligers waren de krachten waar het Anna Blaman Huis grotendeels op draaide en samenwerking met andere organisaties stond hoog op het prioriteitenlijstje van het interim-bestuur. 

Sinds 1999 was het Anna Blaman Huis een onderdeel van Internationaal Homo/Lesbisch Informatiecentrum en Archief dat ontstaan is uit een fusie van het Homodok, het Lesbisch Archief Amsterdam en het Anna Blaman Huis. Toen werd het Anna Blaman Huis officieel IHLIA Leeuwarden. Daarvoor was het Anna Blaman Huis ook een informatiecentrum voor vrouwenemancipatie en zwarte en migrantenvrouwen. Binnen IHLIA ging het zich vooral richten op lhbt-onderwerpen. 

Tot 2005 trok het Anna Blaman Huis jaarlijks ruim vijfduizend bezoekers uit binnen- en buitenland. Als culturele kernvoorziening van de gemeenste Leeuwarden kreeg het archief subsidie van de provincie en twee ministeries. In hetzelfde jaar kreeg het Anna Blaman Huis een extra bedrag aan rechtsherstelgelden voor slachtoffers van de Tweede Wereldoorlog. Daarnaast waren ook extra geld beschikbaar uit verschillende fondsen en van particulieren. 

Met zeven andere organisaties vormde het Anna Blaman Huis in 2001 het Homoplatform Frysland. Deelnemers waren het COC, De Kringen, Homokoor ‘Onder anderen”, het CHJC, de Werkgroep Geloof en Homoseksualiteit Friesland, Stichting Orpheus en het Anna Blaman Huis. Het Anna Blaman Huis was voorzitter. 

Wegens een oplopend financieel tekort werd de vestiging IHLIA Leeuwarden, voorheen het Anna Blaman Huis, per 1 oktober 2013 gesloten. 

Al jaren was duidelijk dat de Friese vestiging van de Stichting IHLIA, voorheen het Anna Blaman Huis, niet in staat was zichzelf te bedruipen. De inkomsten uit de subsidie van de Gemeente Leeuwarden en de Provincie Friesland en de kosten van de vestiging raakten meer en meer uit balans. Het oplopende tekort van IHLIA Leeuwarden was een ernstige bedreiging voor het voortbestaan van de hele organisatie. IHLIA heeft landelijk en internationaal een taak in het bewaren en beschikbaar stellen van erfgoed op lhbt-terrein. De sluiting van IHLIA Leeuwarden maakte dat IHLIA deze functie centraal zou kunnen voortzetten, ook voor het Friese lhbt-erfgoed. Het bestuur en de directie van IHLIA betreurden de noodzakelijke stap om na ruim dertig jaar het voormalige Anna Blaman Huis te moeten sluiten. 

De collectie van het voormalige Anna Blaman Huis werd ondergebracht bij Tresoar en de Bibliotheekservice Friesland. De audio/visuele collectie werd geschonken aan het COC Fryslân. Het grootste deel van de in Anna Blaman Huis aanwezige niet-Friese archieven, affiches en de muziekcollectie werden overgebracht naar de IHLIA-vestiging in Amsterdam. 



</doc>
<doc id="4408940" url="https://nl.wikipedia.org/wiki?curid=4408940" title="Complementariteitsbepalende regio">
Complementariteitsbepalende regio

De complementariteitsbepalende regio's (CDR's) maken deel uit van de variabele ketens van immunoglobulinen (antilichamen; gemaakt door B-cellen) en T-celreceptoren (gemaakt door T-cellen). Iedere B- of T-cel maakt een eiwitmolecuul dat een specifiek antigeen kan binden. De CDR's vormen het meest variabele deel van deze antilichamen en T-celreceptoren. Ze zijn onmisbaar voor het genereren van de grote diversiteit aan antigeenbindende moleculen van lymfocyten.

De aminozuurvolgorde van het variabele domein op een antigeenreceptor bevat drie complementariteitsbepalende regio's (CDR1, CDR2 en CDR3). Deze liggen niet pal naast elkaar in het eiwit. Antigeenreceptoren bestaan gewoonlijk uit twee variabele domeinen (op twee verschillende eiwitketens; de zware en de lichte keten). Daardoor heeft elke antigeenreceptor zes CDR's die gezamenlijk in contact komen met het antigeen. Een enkelvoudig antilichaam heeft twee antigeenreceptoren, met daarop twaalf CDR's. Het pentamere IgM-molecuul heeft zestig CDR's.

De CDR's worden ook wel de hypervariabele gebieden van het immunoglobuline en de T-celreceptor genoemd, omdat ze de meeste sequentievariatie bevatten. Deze variatie wordt veroorzaakt door herschikking van de betrokken genen tijdens de ontwikkeling van de lymfocyt. CDR1 en CDR2 bevinden zich in het "variable" (V)-segment van de zware en de lichte keten. CDR3 omspant een deel van het V-segment, het volledige "diversity" (D)-segment – dat enkel aanwezig is op de zware keten - en het "joining" (J)-segment. Daardoor is CDR3 het meest variabel van alle complementariteitsbepalende regio's.

Voor het analyseren en het ontwerpen van nieuwe antilichamen is de tertiaire eiwitstructuur van belang. De driedimensionale structuur van de non-H3 CDR's in antilichamen is ingedeeld en geclassificeerd door Chothia et al. en recent door North et al. Met homologiemodelling kan de driedimensionale structuur van een eiwit afgeleid worden uit de aminozuurvolgorde. Dit gebeurt door berekeningen aan de hand van de zogeheten H3-regels, empirische regels om CDR3-modellen te construeren.



</doc>
<doc id="4409127" url="https://nl.wikipedia.org/wiki?curid=4409127" title="Acute lymfatische leukemie">
Acute lymfatische leukemie

Acute lymfatische leukemie, ook acute lymfoblastische leukemie of acute lymfoïde leukemie (ALL), is een acute vorm van leukemie (kanker van de witte bloedcellen) die gekenmerkt wordt door een overproductie en stapeling van maligne onvolgroeide witte bloedcellen ofwel lymfoblasten. Bij patiënten met ALL worden in het beenmerg continu lymfoblasten geproduceerd, waarbij de productie van normale cellen (bloedplaatjes, rode en witte bloedlichaampjes) verhinderd wordt en de ziekte zich verspreidt naar andere organen. ALL komt het meest voor bij kleine kinderen tussen 2 en 5 jaar en eveneens op hoge leeftijd.



</doc>
<doc id="4410232" url="https://nl.wikipedia.org/wiki?curid=4410232" title="Rueda (wijnstreek)">
Rueda (wijnstreek)

Rueda is een historische wijnstreek in Spanje ten noordwesten van Madrid. Het gebied is voornamelijk bekend door zijn witte wijn gemaakt van de Verdejo druif. 

De wijngaarden liggen in een drietal provincies: Valladolid (12.000 ha), Segovia (876 ha) en Ávila (66 ha). De wijngaarden liggen op een hoogvlakte op 750-800 m hoogte. 

De witte wijn heeft sinds januari 1980 een Denominación de Origen (DO) status en de rode wijn sinds 2008.





</doc>
<doc id="4410263" url="https://nl.wikipedia.org/wiki?curid=4410263" title="Euphues">
Euphues

Euphues is een tweedelige roman van de Engelse dichter John Lyly. Deel een, "The Anatomy of Wit", verscheen in de lente van 1579; de eerste editie van het vervolg, "Euphues and his England", dateert uit 1580. Het werk was in de late Elizabethaanse periode enige tijd dermate populair dat het tot een kort bestaande stroming genaamd "Euphuïsme" leidde, een soort literair maniërisme. Dit prozawerk is enerzijds een verzameling moraliserende traktaten, anderzijds een liefdesverhaal dat bijwijlen de vorm van een briefroman aanneemt. De hoofdpersonages zijn de Griek Euphues en zijn Italiaanse vriend Philautus; qua karakter zijn zij zeer verschillend. Euphues is ernstig, religieus en belerend en heeft een neiging tot melancholie, terwijl Philautus een losbandige, vrijpostige levensgenieter is die zich in een onbeantwoorde liefde stort, die hem bijna tot zelfmoord drijft. Euphues tracht zijn vriend te helpen met streng maar rechtvaardig advies, onder de vorm van uiteenlopende, stichtelijke brieven die ook tot een breder publiek zijn gericht. "The Anatomy of Wit" speelt zich grotendeels in Napels af; in "Euphues and his England" trekken de beiden naar Engeland, alwaar Philautus opnieuw ongelukkig verliefd wordt en de geschiedenis zich enigszins herhaalt. Aan het eind van "Euphues and his England" volgt een uitgebreide lofzang op Koningin Elizabeth. Een van de brieven uit "The Anatomy of Wit" is kennelijk een vertaling van Plutarchus.

Het eerste deel, "The Anatomy of Wit", is het kortere werk van de tweeën en bestaat in grotere mate dan het tweede deel uit losse verhandelingen en brieven. De personages Euphues, Philautus, Livia, Don Ferardo, Lucilla en Eubulus worden aan de lezer voorgesteld, waarna Euphues diverse brieven omtrent verschillende onderwerpen schrijft. Deel twee, "Euphues and his England", blijft dichter bij het verloop van het verhaal; in dit deel ontmoeten Euphues en Philautus de personages Fidus, Surius, Camilla, Frances, Flavia, Psellus en Martius. Dit boek eindigt met "Euphues’ spiegel voor Europa", waarin hij advies aan vrouwen geeft, een eulogie aan de Engelse koningin met een Latijns gedicht, en de afsluitende brieven tussen Euphues en Philautus na de ontknoping, waarin Euphues zijn ideeën voor een goed huwelijk uiteenzet.

Deel een is opgedragen aan Sir William West, Lord de la Warre. De volledige titel luidt: Euphues. The Anatomy of Wit. Verie pleasaunt for all Gentlemen to read, and most necessarie to remember. Wherein are contained the delightes that Wit followeth in his youth by the pleasantnesse of love, and the happinesse he reapeth in age, by the perfectnesse of Wisdome.

Euphues is een ietwat naïeve jongeling uit Athene. Bij zijn aankomst in Napels geraakt hij in een gesprek verzeild met een oude man genaamd Eubulus, die hem vermaant om zijn oppervlakkigheid: wanneer hij niet aan de diepere dingen des levens denkt, zal hij zich in zijn ongeluk storten. Hierop antwoordt Euphues met minachting; hij doet het advies van Eubulus als oudemannenpraat af.

In het huis van Don Ferardo, een van de voornaamste gouverneurs van Napels, wordt Euphues vriendelijk ontvangen; hij wordt er tevens bevriend met Livia, een adellijke vrouw die later hofdame aan het keizerlijke hof wordt. In Don Ferardo’s huis ontmoet hij Philautus, en de beiden worden hechte vrienden. Don Ferardo’s dochter heet Lucilla. Euphues heeft enkele gesprekken met haar en wordt op haar verliefd. Echter, Don Ferardo heeft het plan opgevat, Lucilla aan Philautus te koppelen, die namelijk een goede partij is dewijl hij in Napels geboren en getogen is en een aanzienlijk aantal landerijen in zijn bezit heeft. Euphues, die nog steeds een opportunist is, laat Philautus geloven dat hij in werkelijkheid op Livia verliefd is, maar achter Philautus’ rug gaat hij met Lucilla om.

Lucilla houdt Euphues aan het lijntje. Wanneer Don Ferardo terugkeert met Philautus teneinde het huwelijk te laten bezegelen, zweert Lucilla Philautus af. Ferardo smeekt zijn dochter om medelijden met zijn grijze haren. Philautus heeft door dat zijn vriend Euphues hem bedrogen heeft en verklaart hem tot zijn vijand. Philautus verlaat Napels verontwaardigd met Don Ferardo, en Euphues maakt van de gelegenheid gebruik om Lucilla op te zoeken, die hem echter zeer koel onthaalt: het blijkt dat Lucilla haar zinnen op de rijke Curio heeft gezet. Eupheus komt tot het besef dat Lucilla de vijf minuten met hem heeft gehouden; hij neemt zich voor, zich voortaan louter aan zijn studies te wijden. Wanneer Ferardo thuiskomt en verneemt dat Lucilla met Curio wil huwen, barst hij in tranen uit. Lucilla is onverzettelijk en trouwt met Curio; haar vader sterft kort daarop. Euphues en Philautus, die tenslotte beiden door Lucilla bedrogen werden, besluiten hun vriendschap te hernieuwen.

Euphues schrijft zijn vriend "A cooling Carde for Philautus and all fond lovers", waarin hij waarschuwt voor de gevaren van liefde. Liefde voor vrouwen maakt mannen tot gekken; Euphues adviseert Philautus, naar zijn landerijen om te kijken, zijn ossen te kweken en de straat te vermijden waar Lucilla woont, opdat zijn gevoelens voor haar niet opnieuw zouden opflakkeren. Philautus moet niet het gezelschap van vrouwen opzoeken, maar van filosofen: wanneer hij aan zijn eigen geest werkt, zal hij inzien hoe verkeerd zijn verliefdheid op Lucilla was. In een daaropvolgend epistel ‘aan de vrouwen van Italië’ verontschuldigt Euphues zich voor de negatieve toon waarop hij over vrouwen sprak: hij heeft veel respect voor ernstige, belezen en godsvruchtige vrouwen. Vervolgens spreekt Euphues nog tot de heren, bij wijze van introductie tot het volgende hoofdstuk.

De rest van het eerste boek bestaat uit enkele losse verhandelingen. "Euphues and his Euphœbus" is een vertaling van een verhandeling omtrent opvoeding uit de "Ethika" van Plutarchus, met enkele moraliserende aanvullingen van Lyly’s hand. Vervolgens richt Euphues zich ‘tot de geleerde heren van Athene’, die hij vertelt dat alle kennis van natuurkunde en filosofie weinig baat brengt ‘zonder een vleugje godsgeleerdheid’. In de daaropvolgende dialoog "Euphues and Atheos" voert Euphues een gesprek met Atheos de atheïst, die hij ervan overtuigt dat er een God bestaat. Vervolgens komt een brief van Euphues aan Philautus: Euphues is religieus geworden en spoort Philautus aan, godsvruchtiger te worden. Nadien schrijft Euphues een brief aan de oude Eubulus die hij aan het begin van het verhaal ontmoet had: hij verontschuldigt zich en geeft toe dat Eubulus gelijk had.

De volgende brief is opnieuw aan Philautus gericht: hieruit blijkt dat Lucilla gestorven is. Philautus had nog steeds gevoelens voor haar en had klaarblijkelijk meerdere brieven aan Euphues geschreven. Euphues vermaant Philautus omdat die de dood van een ‘hoer’ betreurt en zegt dat haar dood een goede zaak is; ze is in de hel waar ze thuishoort. Philautus zou zich beter op het dienen van God richten dan op het rouwen om een sloerie.

Dan schrijft Euphues nog een brief aan Botonio, een heer die vanuit het hof in ballingschap is gestuurd, en een brief aan een losbandige jongeling in Napels. Tot slot schrijft Livia een brief vanuit het keizerlijke hof, waar ook Philautus vertoeft, waarop Euphues antwoordt met de hoop dat Philautus wijzer zal worden.

Deel twee is opgedragen aan Edward de Vere, burggraaf Bulbeck, en heeft als volledige titel: Euphues and his England. Containing his voyage and adventures, myxed with sundry pretie discourses of honest Love, the discription of the countrey, the Court, and the manners of that Isle. Delightful to be read, and nothing hurtfull to be regarded : wher-in there is small offence by lightnesse given to the wise, and lesse occasion of loosenes proffered to the wanton. Het boek begint met twee epistels: een ‘aan de dames en vrouwen’ en een ‘aan de heren lezers’.

Op 3 december 1579 schepen Euphues en Philautus in, op koers naar Engeland. Euphues, de nuchtere, belezen geleerde, verstrekt Philautus advies omtrent hoe hij zich in Engeland dient te gedragen; hij herinnert hem aan zijn goede raad uit deel een, waarin hij hem aanspoorde het gezelschap van vrouwen te vermijden. Philautus treurt nog steeds om de dood van zijn geliefde Lucilla, maar is tezelfdertijd zwaar zeeziek. Hij poogt Euphues ervan te overtuigen dat hij over Lucilla heen is. 

Euphues vertelt op de boot het verhaal van "Cassander" en "Callimachus": de rijke Cassander liet zijn zoon Callimachus als erfenis slechts een brief met goede raad na, hetgeen Callimachus ziedend maakte. Callimachus verliet zijn ouderlijke woonst en doorzwierf de wereld, waarna hij een kluizenaar ontmoette. Jaren later, toen Callimachus uitgeput en straatarm terug naar zijn geboortedorp kwam, ontdekte hij dat de kluizenaar de broer van zijn vader was. Al die jaren had de kluizenaar een groot fortuin verborgen gehouden, dat hij aan Callimachus moest schenken zodra de jongeman tot wijsheid was gekomen. Dit verhaal vertelt Euphues aan Philautus om hem op zijn hoede voor de verlokking van het buitenland te maken. De informatie die Euphues over Engeland gelezen heeft, blijkt grotendeels uit de oudheid te stammen: zo vertelt hij Philautus dat de Britten uit Keltische stammen bestaan die zich met wede inwrijven.

In Engeland aangekomen en na een bezoek aan Dover Castle zijn de tweeën op weg naar Canterbury, alwaar ze onderdak bij een imker genaamd Fidus vinden. ’s Avonds tijdens het eten voeren ze gedrieën een gesprek over koetjes en kalfjes, waarbij Fidus terloops opmerkt dat Philautus een bedroefde indruk maakt. Euphues verklaart dat Philautus om de dood van een overleden geliefde treurt, waarop Fidus een verhaal uit zijn eigen jeugd vertelt, aangaande zijn ongelukkige liefde voor de hofdame Lady Issida, waarop het verhaal in een raamvertelling ontaardt. Fidus verhaalt hoe Issida, niettegenstaande zijn langdurige liefdesverklaringen, zijn gevoelens niet beantwoordde (een motief dat verderop in de roman ook Philautus te beurt valt). Issida koos partij voor de soldaat Thirsus, die evenwel op jammerlijke wijze in een veldslag sneuvelde. Na Thirsus’ dood wees Issida alle liefde van de hand en stierf kort nadien. Daarop verliet Fidus ijlings het hof, en reeds twintig jaar lang leeft hij thans als imker op het platteland.

Na hun afscheid van Fidus trekken Euphues en Philautus naar het Engelse hof. Op een bal ontmoet Philautus de achttienjarige Camilla en wordt algauw zwaar verliefd op haar. Camilla is geen dame van stand, maar deugdzaam en intelligent. Een van haar vriendinnen heet Frances, de nicht van Lady Flavia. Euphues heeft in de gaten dat Philautus zich wederom in een hopeloze liefdesaffaire wil storten, en trekt naar zijn vertrekken om hem te waarschuwen. Philautus is echter in een stoutmoedige bui en beschuldigt Euphues van schijnheiligheid: volgens Philautus is Euphues zelf verliefd maar wil hij dit niet toegeven; Eupheus zou dus geen been om op te staan hebben. Hierdoor voelt Euphues zich ten diepste beledigd. Hij neemt afscheid van Philautus en mijdt het hof.

Er volgt een beschrijving van Philautus’ pogingen, Camilla voor zich te winnen. Hij verstopt een liefdesbrief in een peer, die hij tijdens een masque tersluiks aan Camilla overhandigt. Camilla wijst hem af, en tijdens de daaropvolgende briefwisseling wordt Philautus steeds wanhopiger, totdat hij geen andere uitkomst dan zelfmoord ziet. Hij neemt zijn toevlucht tot de magiër Psellus, die hij verzoekt een alchemistisch brouwsel samen te stellen dat Camilla op hem verliefd zal maken. Psellus vindt dit potsierlijk en daarenboven immoreel, en vertelt hem dat de verhalen over liefdesdrankjes slechts fabelen zijn. In zijn radeloosheid schrijft Philautus naar zijn gewezen vriend Euphues. Na lange overtuigingspogingen is Euphues bereid, Philautus op te zoeken. 

Tijdens een avondlijk banket ten huize Flavia zitten Euphues, Camilla, Frances, Surius, Philautus en de oude Martius aan tafel. Om de tijd te verdrijven, vraagt Flavia de gasten een twistgesprek omtrent een willekeurig onderwerp te voeren, waarvan Euphues de rechter moet zijn. Het gesprek richt zich op het thema liefde, en er ontstaat een dispuut tussen Surius en Camilla, Flavia en Martius, en Philautus en Frances.

Euphues wordt voor zaken terug naar Athene geroepen. Vanuit Griekenland schrijft hij een brief aan de vrouwen van Europa, die hij een ‘spiegel’ noemt en waarin hij vrouwen oproept, minder aandacht aan hun uiterlijk en meer aan hun geest te besteden. Hierbij moeten ze een voorbeeld aan de Engelse vrouwen nemen: Engeland is het rechtvaardigste, mooiste en eerlijkste land op aarde, dat geregeerd wordt door een koningin die de verpersoonlijking van alle deugd en wijsheid is. Na haar langdurige regering als deugdzame maagd spreekt Euphues de wens uit dat deze glorierijke vorstin kinderen moge krijgen. Hij voegt er een Latijns gedicht ter ere van de koningin bij, getiteld "Iovis Elizabeth".

In een laatste briefwisseling tussen Philautus en Euphues vertelt Philautus dat Camilla ten langen leste met Surius gehuwd is: aanvankelijk brak dit zijn hart. Gaandeweg begon hij echter wat voor Frances te voelen, en uiteindelijk trouwde hij met haar. Philautus heeft besloten voorgoed in Engeland te blijven. In de laatste brief van Euphues, vanuit Griekenland, verstrekt hij nog enkele adviezen omtrent harmonieuze huwelijken.

In de jaren 1580 was "Euphues" een invloedrijke bestseller. Tussen 1579 en 1586 verschenen er wellicht vijf edities. De aparte schrijfstijl van het werk gaf aanvankelijk aanleiding tot nabootsing in het "Euphuïsme", doch deze mode was geen lang leven beschoren: de laatste editie van zowel "The Anatomy of Wit" als " Euphues and his England" dateerde lange tijd uit 1636. Tijdens de barok en de 18de eeuw werd "Euphues" genegeerd, dan wel bespot als een uitwas van maniëristische gekunsteldheid. Pas in 1868 werd het werk integraal opnieuw gepubliceerd, waarvoor verschillende manuscripten onderling vergeleken moesten worden nademaal niet alle oorspronkelijke drukken compleet waren overgeleverd.

De stijl van "Euphues" wordt gekenmerkt door een zeer verregaand gebruik van alliteratie, opsommingen, herhalingen, assonanties, antithesen en verwijzingen naar gesteenten, personen, mineralen en planten uit de klassieke oudheid. Deze repetitieve structuur, met tegenstellingen en augmentaties, wordt door het gehele boek heen gehandhaafd, ook tijdens de moralistische instructies in Euphues’ brieven, zodat het geheel een sterk retorisch karakter krijgt.


</doc>
<doc id="4410935" url="https://nl.wikipedia.org/wiki?curid=4410935" title="Telithromycine">
Telithromycine

Telithromycine is een semi-synthetisch erythromycinederivaat en het eerste ketolide antibioticum dat beschikbaar is voor klinisch gebruik. Het wordt verkocht onder de naam "Ketek" en wordt vooral ingezet in de behandeling van longontstekingen die ontstaan zijn als ziekenhuisinfectie.


</doc>
<doc id="4411050" url="https://nl.wikipedia.org/wiki?curid=4411050" title="Franz von Paula Gruithuisen">
Franz von Paula Gruithuisen

Franz von Paula Gruithuisen (Burg Haltenberg (in de huidige gemeente Scheuring aan de Lech), 19 maart 1774 - München, 21 juni 1852) was een Beiers arts en astronoom.

Hij studeerde aan de universiteit van Landshut filosofie, natuurwetenschappen en medicijnen. In 1808 promoveerde hij er tot doctor in de geneeskunde. Hij werd leraar aan de chirurgische school in München waar hij onder meer plantkunde, antropologie, pathologie en de geschiedenis van de geneeskunde doceerde. Als medicus leverde hij belangrijk werk op het gebied van de urologie en lithotritie, dit is de techniek om nierstenen en blaasstenen te vergruizen. Over dit laatste onderwerp publiceerde hij een verhandeling in 1813 in het tijdschrift "Medicinisch-Chirurgische Zeitung". Hij bedacht een manier om blaasstenen chemisch op te lossen en transurethraal te verwijderen, wat minder gevaarlijk was dan mechanisch-chirurgische methoden.

Gruithuisen was ook gepassioneerd door de astronomie. Hij observeerde het maanoppervlak met een bescheiden telescoop en meende uit zijn waarnemingen af te leiden dat er kunstmatige constructies op de Maan stonden en dat de Maan bewoond was. Hij publiceerde zijn bevindingen in 1824, maar ze werden met ongeloof ontvangen. Latere waarnemingen met betere instrumenten weerlegden zijn argumenten. Hij werd in 1826 benoemd als buitengewoon hoogleraar astronomie aan de universiteit van München. Vier jaar later ontving hij er de leerstoel voor astronomie. 

De maankrater Gruithuisen is naar hem vernoemd.



</doc>
<doc id="4411212" url="https://nl.wikipedia.org/wiki?curid=4411212" title="Hypokaliëmie">
Hypokaliëmie

Hypokaliëmie is een te lage concentratie kalium in het bloed. Het is een elektrolytstoornis. Een te laag kalium kan verschillende symptomen hebben, waarvan de belangrijkste spierverval (rhabdomyolyse), verlamming (paralyse) en hartritmestoornissen zichtbaar op een ECG.

Afhankelijk van de kaliumconcentratie in het bloed wordt gesproken over hypokaliëmie (te lage concentratie), van een normale concentratie, of van hyperkaliëmie (te hoge concentratie). Zie de tabel:

Kalium is in het lichaam een van de elektrolyten (naast natriumionen, chlorideionen en bicarbonaationen).
Het speelt een belangrijke rol in het lichaam zoals bij signaaloverdracht in zenuwen, aanmaak van eiwitten en aanmaak van glycogeen. Anders dan bij natrium bevindt maar 2% van het totale lichaamskalium zich buiten de cellen en de kaliumconcentratie in het bloed is dan ook relatief laag (3,5-5,0mmol/L). Binnen de cellen is de concentratie vele malen hoger (140 mmol/L). Deze verhouding moet door de natrium-kaliumpomp in stand gehouden worden. Deze pompen kunnen beïnvloed worden door onder andere insuline, waardoor het kalium in de cel gaat. Opname van kalium verloopt via het maag-darmstelsel en uitscheiding via de nieren. De balans tussen opname en uitscheiding wordt in de nieren en de darm gereguleerd door het hormoon aldosteron. 

De oorzaken van hypokaliëmie kunnen worden onderverdeeld in verminderde kalium-inname, kaliumverlies en veranderde verdeling. 

Er zijn veel verschillende klachten (symptomen) die kunnen voorkomen bij een hypokaliëmie, maar vaak bestaat een hypokaliëmie zonder symptomen. Symptomen die voor kunnen komen zijn: 

Om de oorzaak van de hypokaliëmie te bepalen wordt er eerst een anamnese afgenomen. Naar aanleiding van de anamnese kunnen er verschillende onderzoeken worden gedaan. Een urine onderzoek kan vaak aantonen of er sprake is van kalium verlies via de nieren. Een bloedgas kan een verstoring van het zuur-base-evenwicht in het bloed aantonen. Samen met onderzoeken in de urine (chloor), bloed (aldosteron, insuline, magnesium) en berekenen van het anion-gap kan vaak de oorzaak van de hypokaliëmie worden vastgesteld. 

De behandeling is afhankelijk van de ernst van de hypokaliëmie en de oorzaak van de hypokaliëmie. Wanneer de oorzaak bekend is, is het van belang om deze oorzaak indien mogelijk weg te nemen. Om het tekort aan kalium aan te vullen wordt er berekend hoeveel kalium er gegeven moet worden, dit kan dat via een infuus of oraal. Het kalium moet geleidelijk worden aangevuld en er zal regelmatig een controle moeten plaatsvinden om een hyperkaliëmie te voorkomen.


</doc>
<doc id="4411724" url="https://nl.wikipedia.org/wiki?curid=4411724" title="In silico">
In silico

Met in silico (in computerchips, letterlijk in silicium) wordt bedoeld het uitvoeren van medische scheikundige proeven door computerberekeningen. Dit in tegenstelling tot in vitro (in reageerbuis, letterlijk in glas) en in vivo (in levend weefsel).

Hier komt geen chemische reactie aan te pas, de reacties worden gesimuleerd in een computermodel. Dit wordt op grote schaal gebruikt bij het World Community Grid, waar overtollige rekencapaciteit van privécomputers wordt ingezet om te zoeken naar medicatie voor kanker, aids, malaria of zelfs naar nieuwe foto-elektrische materialen voor ontwikkeling van schone energie.


</doc>
<doc id="4411734" url="https://nl.wikipedia.org/wiki?curid=4411734" title="Cardioplegie">
Cardioplegie

Cardioplegie (afkomstig van het Griekse "kardia" (hart) en het achtervoegsel -"plegie", wat refereert aan het staken, stoppen of verlammen) is het al dan niet kunstmatig stoppen van de werking van het hart. De term cardioplegie refereert vaak aan het tijdelijk stilleggen van de hartfunctie ten bate van hartchirurgie. De term wordt in nog engere zin gebruikt voor de vloeistof die asystolie veroorzaakt. Cardioplegie is nodig om een niet-bewegend en bloedvrij werkveld voor de chirurg te creëren bij hartoperaties. Hiervoor wordt de patiënt eerst gekoppeld aan een hart-longmachine. Die zorgt ervoor dat het bloed van de patiënt door het lichaam blijft stromen en er gasuitwisseling blijft plaatsvinden. 

De meest gebruikelijke methode om cardioplegie uit te voeren ten bate van hartchirurgie is het toedienen van een koude cardioplegische vloeistof. Deze vloeistof vervangt het bloed in hart en heeft tot primaire doel het veroorzaken van asystolie, maar voorkomt daarnaast dat de hartspiercellen worden beschadigd door zuurstofgebrek. Door de aansluiting op de hart-longmachine passeert het bloed namelijk het hart tijdens de operatie, waardoor de cellen in het hart tijdelijk geen zuurstof en voedingsstoffen ontvangen. Enerzijds zorgt de lage temperatuur van de cardioplegische vloeistof ervoor dat de myocardcellen minder zuurstof nodig hebben en dus minder snel worden aangetast door zuurstofgebrek. Het metabolisme wordt tijdelijk verlaagd. Anderzijds veroorzaakt de hoge concentratie K-ionen in de cardioplegische vloeistof asystolie; de hartspiercellen trekken niet meer samen zoals zij dat bij een normale hartwerking doen. Meer specifiek zorgt de hoge concentratie K-ionen cel ervoor dat myocardcellen niet kunnen repolariseren na een actiepotentiaal.

Het bloed in het hart wordt tijdens de operatie vervangen door cardioplegische vloeistof. Aangezien de hartspiercellen bereikt moeten worden met de vloeistof moet deze worden toegediend in het vatenstelsel waarmee het hart normaal van zuurstof wordt voorzien. Dit vatenstelsel bestaat uit de kransslagaders en kransaders. De cardioplegische vloeistof kan zowel in het slagadersysteem van het hart worden toegediend (antegrade cardioplegie) als in het adersysteem (retrograde cardioplegie). Wanneer retrograde cardioplegie wordt toegepast wordt de vloeistof geïntroduceerd in de sinus coronarius.

Nadat de hartprocedure is uitgevoerd, wordt het hart weer aangesloten op de circulatie, waardoor de cardioplegische vloeistof wordt vervangen door het bloed van de patiënt. Hierdoor wordt het teveel aan K-ionen weer opgeheven en wordt de temperatuur hersteld. Het hart komt dan vanzelf weer op gang.


</doc>
<doc id="4412056" url="https://nl.wikipedia.org/wiki?curid=4412056" title="Midden-Aziatische brilslang">
Midden-Aziatische brilslang

De Midden-Aziatische brilslang ("Naja oxiana") is een giftige slang uit de familie van de echte cobra's. De slang komt voor in open gebieden in delen van Midden-Azië.

De Midden-Aziatische brilslang werd lange tijd beschouwd als een ondersoort van de brilslang ("Naja naja") waardoor de verouderde wetenschappelijke naam ("Naja naja oxiana") in de literatuur nog wel wordt gebruikt. De soort werd voor het eerst wetenschappelijk beschreven door Karl Eichwald in 1831. Oorspronkelijk werd de wetenschappelijke naam "Tomyris oxiana" gebruikt.

De Midden-Aziatische brilslang is bruin van kleur en heeft meerdere donkere banden rond de hals. Ze zijn middelgroot in de lengte en zijn gemiddeld 1 meter lang. Zelden worden er ook exemplaren van 1,5 meter gevonden. De kop is enigszins verschillend van de hals met een korte, afgeronde snuit en grote neusgaten. In tegenstelling tot de meeste brilslangen heeft deze soort juist geen bril-achtige tekening aan de achterzijde van de hals.

Deze soort wordt vaak gevonden in droge halfwoestijnen in rotsachtige of steenachtige gebieden. Ze komen voor op hoogtes tot ongeveer 3000 meter boven zeeniveau. Dit is ook de meest westelijke soort van alle Aziatische cobra's.

De Midden-Aziatische brilslang komt voor in delen van Azië en het Midden-Oosten. De soort leeft in de landen Afghanistan, India, Iran, Kirgizië, Oezbekistan, Pakistan, Tadzjikistan en Turkmenistan.

Midden-Aziatische brilslang is voornamelijk een bodembewoner die meestal overdag actief is. In de warmste maanden van het jaar echter wordt ook tijdens de schemering en 's nachts gaan gefoerageerd. De slang is een goede klimmer en kan ook zwemmen. Op het menu staan kleine zoogdieren, amfibieën en vogels die tijdens de avond en vroege ochtend worden buitgemaakt. De brilslang jaagt voornamelijk op knaagdieren, padden en kikkers, soms vissen, vogels en hun eieren.


</doc>
<doc id="4413363" url="https://nl.wikipedia.org/wiki?curid=4413363" title="Hypsodontie">
Hypsodontie

Bij zoogdieren is hypsodontie de aanwezigheid van tanden met een hoge kroon, een soms korte tandwortel, glazuur dat verder dan de tandvleeslijn gaat en een langdurige of constante groei van de hypsodonte tanden.

Hypsodontie komt voor bij zoogdieren die een vezel- of mineraalrijk plantaardig dieet volgen, zoals knaagdieren (vooral bevers), paarden en herten.

Het bijbehorende bijvoeglijk naamwoord is 'hypsodonte'.

De aanwezigheid van tanden met een lage kroon wordt 'brachydontie' genoemd.

Het type, de mate en het evolutionaire belang van hypsodontie zijn een aantal van de indelingscriteria die worden gebruikt om de fossielen van oude of uitgestorvene zoogdieren te identificeren, vooral bij knaagdieren.


</doc>
<doc id="4413695" url="https://nl.wikipedia.org/wiki?curid=4413695" title="Scheuren (plantvermeerdering)">
Scheuren (plantvermeerdering)

Het scheuren (ook wel delen genoemd) is een van de vegetatieve vermeerderingswijzen van planten.

De plant wordt in twee of meer delen verdeeld, waarbij zowel de ondergrondse delen (wortels) als de bovengrondse delen zoveel mogelijk intact blijven. Het scheuren kan met de hand gebeuren, maar ook met gebruik van een scherpe spade of een mes. Het is zaak de wortels zo min mogelijk te beschadigen, en de delen voorzichtig uit elkaar te trekken.

De techniek van het scheuren is zeer oud, en werd oorspronkelijk veel gebruikt voor het vermeerderen van bollen, zoals knoflook of saffraankrokus. Tegenwoordig wordt scheuren vooral gebruikt door hobbytuiniers en kleinere kwekerijen, bijvoorbeeld om planten te vermeerderen, of om te groot geworden planten wat kleiner te maken. De meeste commerciële plantvermeerdering gebeurt via weefselkweek. 

Scheuren past men meestal toe bij volwassen vaste planten. De gedeelde stukken worden apart geplant, waarbij snel een goed resultaat wordt bereikt. Een- of tweejarige planten zijn niet geschikt om te scheuren, omdat deze planten te kort leven. Omdat een vaste plant veelal naar buiten groeit, wordt de binnenzijde vaak minder groeikrachtig. Soms sterven de wortels soms af. De buitenste gedeelten zijn daarom het meest geschikt om te herplanten.

Om vaste planten gezond te houden is het nuttig om ze elke paar jaar te scheuren en opnieuw te planten. Scheuren kan men op elk gewenst moment doen, maar de beste seizoenen zijn de herfst en het voorjaar. Scheuren in de bloeiperiode is minder aan te bevelen, omdat de bloemen dan beschadigen.


</doc>
<doc id="4413786" url="https://nl.wikipedia.org/wiki?curid=4413786" title="Apollo Netwerk">
Apollo Netwerk

Het Apollo Netwerk is een Nederlands besloten overleg van de farmaceutische industrie, zorgverzekeraars, zorgaanbieders en beleidsambtenaren. Het netwerk werd in 2007 opgericht op initiatief van GlaxoSmithKline en Janssen-Cilag. 

Samen met het ministerie van VWS zijn de scope, de thema’s en de deelnemers vastgesteld. Het netwerk komt meestal 2 keer per jaar bijeen in zuid Frankrijk. Het doel is op informele wijze de uitvoering van de Zorgverzekeringswet te kunnen bespreken, zonder dat er notulen worden gemaakt. 


De kosten komen voor rekening van de farmaceutische industrie na aftrek van subsidies van het het Ministerie van Volksgezondheid, Welzijn en Sport. Toen de subsidie werd opgemerkt door Kamerleden, werden er middels dertigledendebat Kamervragen over gesteld. De minister zegde toe "inzicht te geven in de financiële bijdragen van de diverse deelnemers aan het netwerk, de begrotingen over de afgelopen jaren en een overzicht van de deelnemers tot op heden". In haar antwoordbrief meldde de minister dat op de website apollonetwerk.nl de gevraagde informatie te vinden zal zijn. De gevraagde lijst met deelnemers en subsidiebedragen (20.000€/jaar) stuurde ze mee.

De koepel van generieke fabrikanten Bogin is niet betrokken bij het overleg. 



</doc>
<doc id="4413801" url="https://nl.wikipedia.org/wiki?curid=4413801" title="Anopsie">
Anopsie

Een anopsie of anopie is de term voor een uitval in de visuele waarneming waarbij de oogzenuwen betrokken zijn. In veel gevallen betreft het een anopsie van een (gedeelte van) een van beide ogen ofwel een hemianopsie. De veel algemenere term blindheid beslaat een veel groter aantal oogproblemen.

De term "anopsie" komt van het Oud-Griekse ἀν- ("an-"), "geen-" en ὄψις ("opsis") "zicht".


</doc>
<doc id="4413986" url="https://nl.wikipedia.org/wiki?curid=4413986" title="Agostino Bassi">
Agostino Bassi

Agostino Bassi (Mairago, 25 september 1773 – Lodi, 8 februari 1856) was een Italiaanse wetenschapper die mee ontdekte dat micro-organismen ziekten kunnen veroorzaken (de zogenaamde microbe-theorie van ziekteverwekking). Hij was opgeleid als jurist maar ging in de leer bij de bioloog Lazzaro Spallanzani. Gedurende meer dan 25 jaar speurde hij naar de oorsprong van de muscardineziekte bij zijderupsen. In 1835 presenteerde hij zijn bevindingen in "Del mal del segno, calcinaccio o moscardino", waarin hij aantoonde dat de rupsen ziek werden door toedoen van een levend, besmettelijk organisme. Haast even belangrijk als deze ontdekking van het bestaan van infectieziekten was dat hij er ook de juiste aanbevelingen aan vastknoopte om besmetting te voorkomen. Later werd de bewuste schimmel naar hem vernoemd, "Beauveria bassiana". In 1844 ontvouwde Bassi de algemene theorie dat besmettelijke ziekten bij zowel planten, dieren als mensen veroorzaakt werden door pathogene microben. Als voorbeeld gaf hij mazelen, syfilis, rabies, cholera, gonnorhoe en pest. Illustere figuren als Louis Pasteur en Robert Koch bouwden voort op zijn werk.




</doc>
<doc id="4414569" url="https://nl.wikipedia.org/wiki?curid=4414569" title="William Bowman">
William Bowman

Sir William Bowman (20 juli 1816 – 29 maart 1892) was een Engelse chirurg, histoloog en anatoom. Hij is vooral bekend voor zijn onderzoek naar menselijke organen met behulp van de microscoop. Verder was hij een succesvolle oogheelkundige.

Hij is geboren te Nantwich, Cheshire, Engeland, als derde zoon van een bankier en amateur botanicus/geoloog. Een ongeluk met buskruit zou zijn interesse voor medicijnen hebben gewekt, zo werd hij student bij het Birmingham ziekenhuis in 1832. In 1837 vertrok hij naar King's College London om daar zijn studie tot chirurg voort te zetten.

Zijn eerste noemenswaardige prestatie was zijn onderzoek naar het dwarsgestreept spierweefsel in 1841, hiervoor werd hij benoemd tot lid van het Royal Society. Op vijfentwintigjarige leeftijd identificeerde hij wat we nu kennen als het kapsel van Bowman, een belangrijk onderdeel van het nefron. Hij presenteerde zijn bevindingen in 1842 in zijn artikel "On the structure and use of the Malpighian bodies of the kidney" waarvoor hij een 'Royal Medal' ontving.

Hierna heeft hij nog enkele jaren zijn voortgezet en is daarna oogheelkundige geworden. Tussen 1848 en 1855 doceerde Bowman oogheelkunde aan King's College. In 1884 benoemde koningin Victoria hem tot baronet.


</doc>
<doc id="4414592" url="https://nl.wikipedia.org/wiki?curid=4414592" title="Sisapronil">
Sisapronil

Sisapronil (INN) is een antiparasitair middel gebruikt in de diergeneeskunde. Het is een geneesmiddel tegen ectoparasieten, zoals teken en mijten, voor uitwendige toediening bij runderen en geiten.

Het is een gesubstitueerd pyrazoolderivaat, meer bepaald een gefluoreerd cyclopropylfenylpyrazool. Voor deze en aanverwante verbindingen verkreeg Pfizer in 2005 een octrooi.

De Europese Commissie heeft in november 2015 maximumwaarde voor residuen (MRL's) vastgesteld voor sisapronil in weefsels van behandelde dieren. Het middel mag niet gebruikt worden bij dieren die melk voor menselijke consumptie produceren.


</doc>
<doc id="4415026" url="https://nl.wikipedia.org/wiki?curid=4415026" title="Albert Fish">
Albert Fish

Hamilton Howard "Albert" Fish (19 mei 1870 – 16 januari 1936) was een Amerikaanse seriemoordenaar. Hij stond ook bekend als de Gray Man ("Grijze Man"), de Werewolf of Wysteria ("Weerwolf van Wysteria"), de Brooklyn Vampire ("Brooklynvampier"), de Moon Maniac ("Maanmaniak") en The Boogey Man ("Boeman"). Fish was een kinderverkrachter en kannibaal en hij heeft ooit opgeschept dat hij "een kind in elke staat had" en dat hij ongeveer 100 kinderen had gehad. Het is echter niet bekend of hij hiermee op de verkrachtingen of het kannibalisme doelde en het is ook niet bekend of dit de waarheid was. Hij werd tevens verdacht van zeker vijf moorden gedurende zijn leven. Fish bekende drie moorden en bekende ook twee andere mensen te hebben neergestoken. Hij moest voor de rechter verschijnen in verband met het ontvoeren en vermoorden van Grace Budd en werd schuldig bevonden en geëxecuteerd door een elektrische stoel.

Fish werd geboren in Washington D.C. op 19 mei 1870 als Hamilton Fish en was kind van Randall (1795 – 16 oktober 1875) en Ellen (1838–c. 1903) Fish. Zijn vader was Amerikaans, van Engelse oorsprong, zijn moeder was Schots-Iers. Zijn vader was 43 jaar ouder dan zijn moeder en was 75 toen Albert geboren werd. Hij was hun jongste kind en had twee broers en een zus: Walter, Annie en Edwin. Hij wilde "Albert" genoemd worden, naar een eerder overleden broertje, en omdat hij zijn bijnaam "Ham & Eggs" (lett. "ham & eieren"), die hij had gekregen in een weeshuis, wilde kwijtraken.

Fish' familie had een geschiedenis van psychische aandoeningen. Zijn oom leed aan manie. Een van zijn broers was opgenomen in een psychiatrisch ziekenhuis. Ook bij zijn zus was een "mentale aandoening" vastgesteld. Bij nog drie andere familieleden waren psychische aandoeningen vastgesteld en zijn moeder had "auditieve en/of visuele hallucinaties".

Tegen 1880 had zijn moeder een baan gekregen bij de overheid en kon ze zich veroorloven Fish uit het weeshuis te halen. In 1882, toen hij 12 was, begon hij op te trekken met een telegraafbezorger. Deze leerde Fish kennis maken met praktijken zoals urolagnie (het drinken van urine) en coprofagie (het eten van uitwerpselen). Fish begon in die tijd ook regelmatig naar badhuizen te gaan om te kijken naar jongens die zich aan het omkleden waren. Gedurende zijn hele leven schreef hij obscene brieven naar vrouwen wier naam hij had gevonden in rubrieksadvertenties en huwelijksbureaus.

Rond 1890 arriveerde Fish in New York, waar hij een prostitué werd en jonge jongens begon te verkrachten. In 1898 werd hij door zijn moeder uitgehuwelijkt aan een vrouw die negen jaar jonger was dan hij. Ze kregen samen zes kinderen: Albert, Anna, Gertrude, Eugene, John en Henry Fish.

In 1898 werkte hij als huisschilder. Hij bleef kinderen, met name jongens jonger dan 6 jaar, lastig vallen. Na een bezoek aan een wassenbeeldenmuseum waar hij een doorgesneden penis had gezien, raakte hij geobsedeerd door seksuele verminking. In 1903 werd hij opgepakt voor diefstal en hij werd veroordeeld tot een gevangenisstraf in Sing Sing.

Rond 1910, toen hij werkte in Wilmington, Delaware, leerde Fish de 19-jarige Thomas Kedden kennen. Hij nam Kedden mee naar zijn verblijf en begon daar een sadomasochistische relatie met hem; het is onduidelijk of Fish Kedden hiertoe dwong, maar in zijn verklaring liet Fish doorschemeren dat Kedden een mentale beperking had. Na tien dagen nam Fish Kedden mee naar een "oude boerderij" waar hij hem begon te martelen. Dit duurde twee weken. Fish bond Kedden uiteindelijk vast en sneed de helft van zijn penis af. "Ik zal zijn schreeuw nooit vergeten, noch de blik die hij me gaf", zei Fish later in een verklaring. Hoewel hij eerst had bedacht Kedden te vermoorden, was hij bang dat hij door het warme weer zou opvallen. In plaats daarvan goot hij peroxide over de wond en bond hij het vast in een zakdoek, liet hij 10 dollar achter, kuste hij Kedden vaarwel en ging hij ervandoor. "Ik nam de eerste trein naar huis. Ik ben er nooit achter gekomen wat er met hem is gebeurd en heb dat ook niet geprobeerd", aldus Fish.

In januari 1917 verliet Fish' vrouw hem voor een ander. Fish moest zijn kinderen daarna alleen opvoeden. Fish zei later dat zijn ex-vrouw alles wat hij bezat mee had genomen. Hij begon auditieve hallucinaties te krijgen. Op een gegeven moment rolde hij zichzelf op in een tapijt, omdat hij daar zogezegd de opdracht voor had gekregen van de apostel Johannes.

Rond die tijd begon Fish te automutileren. Hij stak naalden in zijn kruis en onderbuik. Na zijn arrestatie bleek uit röntgenonderzoek dat Fish minstens 29 naalden in zijn bekkenstreek had. Hij sloeg zichzelf ook herhaaldelijk met een van spijkers voorziene peddel en bracht wol doordrenkt met aanstekerbenzine in zijn anus in en stak dat in brand. Hoewel men ervan uitgaat dat hij zijn kinderen nooit fysiek heeft aangevallen, moedigde hij hen en hun vrienden wel aan op zijn billen te slaan met de eerder genoemde peddel. Hij ontwikkelde al snel een obsessie met kannibalisme, wat bijvoorbeeld tot uiting kwam in het eten van een diner louter bestaande uit rauw vlees; soms diende hij dit ook op aan zijn kinderen.

Ergens in 1919 stak hij een mentaal gehandicapte jongen neer in Georgetown, Washington D.C.. Fish koos vaak mentaal gehandicapte of Afro-Amerikaanse slachtoffers, naar eigen zeggen omdat hij dacht zij niet gemist zouden worden als hij ze zou vermoorden. Fish mishandelde, verminkte en vermoordde jonge kinderen met zijn "werktuigen uit de Hel": een vleesmes, een slagersmes en een kleine handzaag.

Op 11 juli 1924 trof Fish de 8-jarige Beatrice Kiel aan toen ze op de boerderij van haar ouders in Staten Island aan het buitenspelen was. Hij bood haar geld aan als ze hem zou helpen zoeken naar rabarber. Ze wilde bijna met hem meegaan, maar haar moeder joeg Fish weg. Fish ging weg maar kwam later terug om daar te proberen te slapen. Hij werd gevonden door de vader en deze dwong hem weg te gaan. In 1924 dacht de inmiddels 54-jarige Fish, die leed aan een psychose, dat God hem opdroeg kinderen te martelen en seksueel te verminken.

Kort voor hij Grace Budd ontvoerde, probeerde Fish zijn "werktuigen uit de Hel" uit op een Cyril Quinn, een jongen die hij seksueel misbruikte. Quinn en zijn vriendje waren aan het buitenspelen toen Fish langskwam en vroeg of ze al hadden geluncht. Hij nodigde ze daarna uit bij hem thuis voor boterhammen. Toen de jongens aan het worstelen waren op het bed van Fish verschoof het matras; daaronder lagen een mes, een kleine handzaag en een vleesmes. Ze schrokken zo van het aanzicht dat ze het appartement uitvluchtten.

Fish hertrouwde op 6 februari 1930, in Waterloo, NY, met Estella Wilcox maar ze scheidden slechts één week later. Fish werd in mei 1930 gearresteerd omdat hij "een obscene brief had gestuurd naar een vrouw die had gereageerd op een advertentie voor een schoonmaakster." Na deze en een volgende arrestatie in 1931, werd Fish naar het psychiatrische ziekenhuis Bellevue gestuurd ter observatie.

Op 25 mei 1928 zag Fish een advertentie in de zondagskrant van de "New York World" waarin stond: "Jongeman, 18, zoekt baan op het land. Edward Budd, 406 West 15th Street." Op 28 mei 1928 ging Fish, toen inmiddels 58 jaar oud, op bezoek bij de familie Budd in Manhattan. Hij zei dat hij Edward zou aannemen, maar gaf later toe dat hij van plan was hem vast te binden, te verminken en achter zou laten om uit te bloeden. Hij stelde zichzelf voor als Frank Howard, een boer uit Farmingdale, NY. Fish beloofde Budd en zijn vriend Willie aan te nemen en ze een paar dagen later op te laten halen. Hij kwam niet opdagen, maar stuurde een bericht waarin hij zijn excuses aanbood aan de familie Budd en zei dat hij later zou komen. Toen hij terugkwam, leerde Fish Grace Budd kennen. Op dat moment besloot hij een ander slachtoffer te kiezen en achter Grace aan te gaan. Hij verzon een smoes dat hij naar het verjaardagsfeestje van een nichtje moest. Hij wist Grace' ouders te overtuigen haar mee te laten gaan naar het feestje die avond. Grace vertrok met Fish later die dag en werd nooit meer teruggezien.

De politie arresteerde de 66-jarige opzichter Charles Edward Pope op 5 september 1930 als verdachte in de zaak, nadat hij was aangewezen door zijn ex-vrouw. Hij bracht 108 dagen door in hechtenis voor zijn rechtszitting op 22 december 1930. Hij werd niet schuldig gevonden.

In november 1934 ontvingen de ouders van het vermiste meisje een anonieme brief die de politie uiteindelijk leidde naar Fish. Mevrouw Budd kon niet lezen en vroeg haar zoon de brief voor te lezen. De vertaling van de brief is als volgt:

De politie onderzocht de brief. Het verhaal over "Kapitein Davis" en de "hongersnood" in Hong Kong konden niet worden nagetrokken. Het gedeelte over de moord op Grace Budd bleek echter wel te kloppen wat betreft de beschrijving van de ontvoering en de daaropvolgende gebeurtenissen, hoewel het niet mogelijk was om met zekerheid vast te stellen dat Fish daadwerkelijk delen van Grace' lichaam had opgegeten.

De brief werd bezorgd in een envelop met een hexagonaal embleem met de letters "N.Y.P.C.B.A.", die stonden voor "New York Private Chauffeur's Benevolent Association". Een conciërge bij het bedrijf vertelde de politie dat hij wat van het briefpapier had meegenomen, maar dat hij het had achtergelaten in zijn tijdelijke huis op 200 East 52nd Street toen hij verhuisde. De huisbaas bevestigde dat Fish een paar dagen eerder in hetzelfde huis had verbleven. William F. King was de hoofdonderzoeker in de zaak. Hij wachtte in het huis tot Fish terug zou keren. Fish stemde in mee te gaan naar het bureau om verhoord te worden. Fish ontkende de moord op Grace Budd niet en zei dat hij naar het huis was gegaan met de bedoeling Edward Budd, Grace' broer, te vermoorden. Fish zei dat het "zelfs nooit in hem op was gekomen" om het meisje te verkrachten, maar zei later tegen zijn advocaat dat hij twee onvrijwillige ejaculaties had terwijl hij op Grace' borst gehurkt zat om haar te wurgen. Deze informatie werd later in de rechtszaak gebruikt om te beweren dat Fish het meisje had ontvoerd met de bedoeling seks te hebben, om zo het kannibalisme te omzeilen.

In de nacht van 14 juli 1924 werd de 8-jarige Francis McDonnell uit Staten Island als vermist opgegeven door zijn ouders. Tijdens een zoektocht werd zijn lichaam aangetroffen, hangend aan een boom, in de buurt van zijn huis. Hij was verkracht en daarna gewurgd met zijn bretels. Volgens de autopsie had McDonnell ook grote scheuren in zijn benen en onderbuik en was bijna al het vlees van zijn linker hamstring gescheurd. Fish ontkende daar iets mee te maken te hebben, maar zei later dat hij het jongetje had willen castreren, maar dat hij was weggerend toen hij iemand hoorde aankomen.

McDonnells vrienden zeiden dat hij was meegenomen door een oude man met een grijze snor. Een buurman gaf dezelfde omschrijving. Francis' moeder zei dat ze eerder die dag zo'n man had zien lopen.

Aan deze zaak hield Fish de bijnaam de "Gray Man" (lett. grijze man) over, omdat hij grijs haar en een grijze snor had. De zaak bleef onopgelost tot na de moord op Grace Budd.

Op 11 februari 1927 waren de 3-jarige Billy Beaton en zijn 12-jarige broer aan het spelen in het appartement van de 4-jarige Billy Gaffney. De 12-jarige jongen verliet het appartement en de twee andere verdwenen. Beaton werd later op het dak van het appartement gevonden. Toen hem werd gevraagd wat er met Gaffney was gebeurd, zei Beaton "de boeman heeft hem meegenomen." Gaffney's lichaam werd nooit teruggevonden. Seriemoordenaar Peter Kudzinowski werd eerst verdacht, maar iemand herkende Fish van een foto in de krant en zei dat hij hem in de buurt van het appartement had gezien met een jongetje op 11 februari 1927. Het jongetje had geen jas en huilde om zijn moeder. De beschrijving die Beaton gaf van de "boeman" kwam overeen met Fish. Later werd vastgesteld dat Fish als schilder aan het werk was niet ver van het appartement waar Gaffney woonde op de dag van de ontvoering. Fish schreef hierover het volgende in een brief aan zijn advocaat:
Elizabeth Gaffney, de moeder van Billy, bracht een bezoek aan Fish in Sing Sing. Fish wilde niet met haar spreken. Na twee uur gaf ze op. Ze was niet overtuigd dat Fish haar zoon had vermoord.

De rechtszaak tegen Fish voor de moord op Grace Budd begon op 11 maart 1935 in White Plains, NY. De zaak duurde 10 dagen. Fish wilde ontoerekeningsvatbaar worden verklaard en beweerde stemmen te hebben gehoord die hem opdroegen de kinderen te vermoorden. Verschillende psychiaters getuigden voor Fish' seksuele fetisjes, waaronder sadisme, masochisme, cunnilingus, anilingus, fellatio, geseling, exhibitionisme, voyeurisme, , kannibalisme, coprofagie, urolagnie, pedofilie en . Zijn advocaat verklaarde dat Fish een "psychiatrisch fenomeen" was en dat er nog nooit iemand was geweest die zoveel seksuele afwijkingen had.

Tijdens de rechtszaak, werd door de verdediging een getuige opgeroepen die Fish' obsessie met religie, en in het bijzonder het verhaal van Abraham and Isaac (Genesis 22:1–24), uitlegde. Fish geloofde dat hij, net als in het verhaal, een jongen moest "offeren" als boetedoening voor zijn eigen daden en dat engelen dit zouden tegenhouden als God het niet zou goedkeuren. Hoewel hij wist dat Grace een meisje was, bestaat het vermoeden dat Fish haar als een jongen zag. Fish' kannibalisme werd ook uitgelegd, als een vorm van communie.

Getuigen van het OM verklaarden dat Fish afwijkend maar gezond was. Zij zeiden ook dat coprofilie, urolagnie en pedofilie geen tekenen van "mentale ziekte" zijn en dat dat soort perversies vaker voorkomen en dat Fish "niet anders was dan miljoenen anderen". Een andere getuige was Mary Nicholas, de 17-jarige stiefdochter van Fish. Ze beschreef hoe Fish haar en haar broers verschillende masochistische spelletjes had geleerd, waar ook een soort ondertoon van kinderverkrachting in verwerkt zat.

Alle juryleden waren het erover eens dat Fish ontoerekeningsvatbaar was, maar ze vonden dat hij toch geëxecuteerd moest worden. Hij werd daarom toerekeningsvatbaar en schuldig gevonden en de rechter legde de doodstraf op. Fish kwam in maart 1935 in de gevangenis en werd op 16 januari 1936 geëxecuteerd in de elektrische stoel in Sing Sing. Hij ging de kamer binnen om 23:06 en werd drie minuten later doodverklaard. Zijn laatste woorden waren naar verluidt, "Ik weet niet eens waarom ik hier ben."






</doc>
<doc id="4415442" url="https://nl.wikipedia.org/wiki?curid=4415442" title="Glucagonoom">
Glucagonoom

Een glucagonoom is een zeldzame tumor van de alfacellen van de alvleesklier die ervoor zorgt dat het hormoon glucagon in overmatige hoeveelheden vrij komt. Glucagonomen worden doorgaans geassocieerd met glucagonoomsyndroom hoewel vergelijkbare symptomen zonder dat er sprake is van een glucagonoom ook voorkomen: het pseudoglucagonoomsyndroom.

Een glucagonoom gaat vaak gepaard met diabetes mellitus, gewichtsverlies en erythema necroticans migrans (karakteristieke huiduitslag).

Sterk verhoogde glucagonconcentraties (> 200 pmol/L) en niet onderdrukte glucagonconcentraties tijdens een orale glucose tolerantietest bevestigen de diagnose.

Licht verhoogde glucagonconcentraties worden onder andere ook gevonden bij het syndroom van Cushing, diabetische ketoacidose, trauma, sepsis en andere neuro-endocriene tumoren.


</doc>
<doc id="4415463" url="https://nl.wikipedia.org/wiki?curid=4415463" title="Upskirt">
Upskirt

Upskirt is het (meestal) heimelijk filmen of fotograferen onder de rok van een vrouw of meisje met als doel het op beeld vastleggen van het zichtbare ondergoed, de billen of de geslachtsdelen. Het seksueel opgewonden raken van upskirts is een vorm van seksueel fetisjisme. Een gelijkaardig verschijnsel is downblouse: in de boezem van een vrouw kijken of er opnames van maken.

Er worden ook upskirt en downblouse films en foto's met volledige instemming van modellen gemaakt en commercieel aangeboden.

In Nederland en België is het toegestaan te filmen en fotograferen in de openbare ruimte en volgens uitspraken van rechters geldt dit ook voor upskirts. In 2009 heeft het Openbaar Ministerie onderzocht of een man vervolgd kon worden vanwege aanranding voor het heimelijk filmen onder rokken van vrouwen en het publiceren van de beelden maar er werd geen vervolging ingesteld.



</doc>
<doc id="4415595" url="https://nl.wikipedia.org/wiki?curid=4415595" title="Bertha De Vriese">
Bertha De Vriese

Bertha Coletta Constantia De Vriese (26 september 1877 – 17 maart 1958) was de eerste vrouwelijke arts die afstudeerde aan de universiteit van Gent.

De Vriese werd geboren als derde dochter van de volksschrijver en uitgever Lodewijk De Vriese en Coralie Pannenmaeker. Ze groeide op aan de Coupure in Gent. Samen met haar zus Martha kreeg ze thuisonderricht en legde in 1893 ze succesvol het examen voor de Centrale Jury af. 

In 1914 huwde ze met Jozef Jan Vercouillie, het huwelijk bleef kinderloos.

Bertha schreef zich in 1893 (op 16-jarige leeftijd) in aan de faculteit Geneeskunde en haaldet in 1900 met "maxima cum laude" het diploma van doctor in de genees-, heel- en verloskunde. Met een score van 95/100 werd ze eerste in een universitaire wedstrijd in de klasse van anatomische, fysiologische en biologische wetenschappen, met als onderwerp: 'Etudier les modifications que la distribution des vaisseaux sanguins des extrémités subit chez l'homme au cours du développement'. In 1903 werd ze benoemd tot eerste vrouwelijke assistent in Gent, bij prof. Hector Leboucq. In 1905 behaalde ze het wetenschappelijk diploma van Speciaal Doctor in de Anatomie. Ondanks herhaaldelijke inspanningen slaagde zij er niet in een vaste positie bij de Gentse universiteit te bemachtigen om verder wetenschappelijk werk te kunnen verrichten.

In 1908 startte zij een private praktijk pediatrie op en werkte in de pediatrische afdeling van het Bijlokeziekenhuis te Gent. Later werd ze geneeskundig inspectrice van het stedelijk onderwijs. 


De UGent noemde een van haar studentenhomes "Home Bertha De Vriese".


</doc>
<doc id="4416207" url="https://nl.wikipedia.org/wiki?curid=4416207" title="Stuwband">
Stuwband

Een stuwband is een band die wel de veneuze terugvoer, maar niet de arteriële aanvoer van bloed belemmert. Hierdoor kan er wel bloed naar de hand en arm stromen (stuwing), maar niet terug. Hierdoor zwellen de aderen op, waardoor ze beter aan te prikken zijn bij het afnemen van bloed. 



</doc>
<doc id="4416329" url="https://nl.wikipedia.org/wiki?curid=4416329" title="Leverader">
Leverader

De leveraders ("venae hepaticae") voeren zuurstofarm en door de lever 'voorbehandeld' bloed van de leverkwabben naar de de grote bloedsomloop in de vena cava inferior. Effectief voeren de leveraders het door de leverpoortader geleverde bloed van de maag, darmen, milt en alvleesklier af.



</doc>
<doc id="4416396" url="https://nl.wikipedia.org/wiki?curid=4416396" title="Emil du Bois-Reymond">
Emil du Bois-Reymond

Emil Heinrich du Bois-Reymond (Berlijn, 7 november 1818 – aldaar, 26 december 1896) was een Duits arts en fysioloog. Hij is de ontdekker van actiepotentialen in zenuwen en wordt beschouwd als grondlegger van de elektrofysiologie.

Du Bois-Reymond werd geboren in Berlijn waar hij zijn gehele werkende leven ook zou verblijven. Zijn familie waren Hugenoten uit Zwitserland. Hij genoot zijn opleiding aan het Franse College in Berlijn en in Neuchâtel, nadat zijn vader er was teruggekeerd, voordat hij in 1836 ging studeren aan de Universiteit van Berlijn.

Na een tijdje koos hij voor een studie geneeskunde alwaar hij de aandacht trok van Johannes Peter Müller, docent anatomie en fysiologie aan de Berlijnse universiteit. In 1840 werd hij Müllers assistent. In 1858, na het overlijden van Müller, werd diens leerstoel anatomie en fysiologie opgedeeld in een leerstoel anatomie – die werd ingenomen door Karl Bogislaus Reichert – en een leerstoel fysiologie, die toekwam aan Du Bois-Reymond. Deze hoogleraarschap behield hij tot aan zijn overlijden in 1896, waar hij vele jaren zijn onderzoek uitvoerde onder ongunstige omstandigheden wegens ontoereikende accommodatie. Pas in 1877 voorzag de overheid, dankzij Du Dois-Reymonds invloed, de universiteit van een goed laboratorium.

In 1851 werd hij toegelaten tot de Pruisische Academie van Wetenschappen in Berlijn en in 1876 werd hij er de vaste secretaris.

Het startpunt van Du Bois-Reymonds onderzoek vormde een essay van de Italiaanse arts Carlo Matteucci over elektrische verschijnselen die hij in dieren had waargenomen. Voor zijn promotieonderzoek koos hij het onderwerp "elektrische vissen" waarmee een lange reeks van onderzoekingen begon over bio-elektriciteit. het resultaat hiervan publiceerde hij niet in alleen in wetenschappelijke tijdschriften maar ook in het werk "Untersuchungen über tierische Elektrizität". Het eerste deel ervan werd uitgegeven in 1848, het laatste in 1884.


</doc>
<doc id="4417089" url="https://nl.wikipedia.org/wiki?curid=4417089" title="John Bell (chirurg)">
John Bell (chirurg)

John Bell (Edinburgh, 12 mei 1763 – 15 april 1820) was een Schots anatoom en chirurg. Hij wordt beschouwd als een van de vaders van de chirurgische anatomie en van de chirurgie van hart- en vaatstelsel.

John Bell was een van de vier zoons van de dominee William Bell (1704-1779) en van Margaret Morris. Het was een moeilijke bevalling, met chirurgische ingreep, en de ouders zagen hierin een teken dat ze hun zoon moesten aanmoedigen om in de geneeskunde zijn roeping te vinden 'in dienst van de mensheid'.

In 1779 studeerde hij af als arts in Edinburgh. Als 'grand tour' op het continent reisde hij doorheen Rusland en Noord-Europa. Na zijn terugkeer liep hij stage bij de chirurg Alexander Wood en werd hij "fellow of the College of surgeons" in Edinburgh.

In 1786 begon hij met het geven van lezingen over chirurgie en vrouwengeneeskunde. Hij bracht hiervoor belangstellenden bijeen in zijn eigen woning, die hij ingericht had in functie van de anatomische verzameling die hij had aangelegd.

Van 1787 tot 2000 voerde hij zeer talrijke chirurgische ingrepen uit. Hij werd toen verwikkeld in een grote ruzie met de chirurg James Gregory (1753-1821). Het conflict escaleerde en Gregory slaagde erin Bell te doen ontslaan in de Edinburghse "Royal Infirmary".

Bell verhuisde toen naar Londen en nam zijn anatomische collectie mee. In 1805 trouwde hij met de dochter van een Edinburgse arts. Het huwelijk bleef kinderloos.

In 1816 verhuisde hij naar Italië en verzorgde er vooral landgenoten die naar dit land waren uitgeweken. Hij overleed in Rome en werd er begraven.

Bell was vaak in disputen gewikkeld met collega's. De oorzaak lag vooral in zijn veroordeling van zinloze pijn die patiënten moesten ondergaan. Hij was geschokt door de incompetentie van sommige chirurgen, onder meer van de scheepsdokters.

Zijn eerste publieke rel was met Alexander Monro II, aan wie hij verweet demonstraties van chirurgie enkel op lijken uit te voeren, zonder ervaring te hebben met levende patiënten.

De controverse met de invloedrijke James Gregory, bestuurder van de "Royal Infirmary" in Edinburgh, ging over de praktische kijk van Bell op anatomie en pathologie. Het conflict escaleerde en Gregory publiceerde pamfletten tegen Bell onder de schuilnaam 'Dawplucker'.

In 1809 kwam Bell in conflict met de chirurg John Thomson, aan wie hij verweet incompetent te zijn, onder meer bij het steensnijden, en nalatig te zijn en patiënten over te laten aan zijn assistent, die nog incompetenter was. Thomson moest ontslag nemen.

Bell publiceerde heel wat werken gewijd aan geneeskunde en chirurgie. Hij werd hierin bijgestaan door dokter Charles Bell, zijn jongere broer. Veel illustraties die in die werken voorkwamen, waren van zijn hand. Te vermelden zijn:

Na zijn dood publiceerde zijn weduwe de geschriften die hij aan Italië had gewijd:



</doc>
<doc id="4417211" url="https://nl.wikipedia.org/wiki?curid=4417211" title="James Miranda Barry">
James Miranda Barry

James Miranda Barry (Belfast, vermoedelijk 9 november 1795, maar kon ook 1789 zijn - Londen, 25 juli 1865), in werkelijkheid Margaret Ann Bulkley, was een Britse vrouwelijke arts die als man door het leven ging.

Margaret Ann Bulkley was de dochter van kruidenier Jeremiah Bulkley en van Mary-Ann Barry, de zus was van de in zijn tijd bekende kunstenaar James Barry, professor aan de Royal Academy in Londen.

De meest waarschijnlijke uitleg voor haar vroege uiterlijke wijziging van meisje naar jongen wordt toegeschreven aan haar moeder, die hiervoor zorgde, samen met haar broer en een paar liberale en invloedrijke vrienden, teneinde het mogelijk te maken dat het meisje arts werd, een beroep dat niet voor vrouwen toegankelijk was.

In 1809 vertrok Margaret met haar moeder naar Edinburgh en werd als man toegelaten tot de Medical School aan de Edinburghse universiteit. Hij verwierf het diploma van arts in 1812. Hij volgde vervolgens cursussen tijdens de herfst en winter 1812-1813 aan de United Hospitals of Guy's and St Thomas' in Londen. In juli 1813 slaagde hij in het examen bij de "Royal College of Surgeons of England" en werd aanvaard als doktersassistent in het Britse leger.

Barry werd vanaf juli 1813 benoemd in militaire ziekenhuizen in Chelsea en daarna in Plymouth. Het is mogelijk dat hij op 15 juni 1815 als arts dienstdeed tijdens de Slag bij Waterloo. Hij diende daarna korte tijd in Brits-Indië en vervolgens, tot in 1817, in de Britse Kaapkolonie.

In korte tijd verwierf hij bekendheid. Hij zorgde in Kaapstad voor een beter waterbevoorradingssysteem dat gezonder water aanvoerde. Hij voerde er ook de eerste succesvolle keizersnede uit waarbij moeder en kind in leven bleven. Hij maakte zich ook vijanden door zijn kritiek op de gevoerde politiek betreffende de geneeskunde. In 1828 reisde hij naar Engeland terug.

Tussen 1828 en 1831 werd hij naar talrijke kolonies gestuurd: de eilanden Mauritius, Trinidad en Tobago. Na een terugkeer naar Engeland diende hij in Malta, Korfoe, de Krim en Jamaica om in 1831 in Canada aan te komen.

Barry was ondertussen opgeklommen tot de graad van inspecteur-generaal. Zijn volgende post was Sint-Helena en daar kwam hij in ruzie met de militaire overheid die hem arresteerde en naar Engeland terug stuurde. Hij werd er gedegradeerd tot gewoon chirurg en in 1838 naar West-Indië gestuurd.

Hij concentreerde er zich op zijn geneeskundige taken en op de verbetering van de gezondheidstoestand van de soldaten. Hij werd bevorderd tot hoofdgeneesheer. In 1845 werd hij door de gele koorts gegrepen en vertrok weer naar Engeland.

In november 1846 trok Barry naar Malta. In 1850 werd hij er geconfronteerd met een cholera-epidemie. In 1851 trok hij naar het eiland Korfoe met de graad van adjunct-inspecteur-generaal en in 1857 werd hij tot inspecteur-generaal van de ziekenhuizen benoemd in Canada. Hij zette er zich in voor betere voeding en geneeskundige zorgen, zowel voor de militairen en hun families, als voor gevangenen en melaatsen.

In 1864 werd hij verplicht pensioen te nemen en hij keerde naar Engeland terug. Hij overleed er aan dysenterie.

Barry had het uiterlijk van een kleine man (1,50 m), had een baardloos gelaat, kleine handen en een hoge stem. Als iemand bemerkingen maakte over zijn gestalte, stem of algemeen voorkomen, daagde hij hem uit voor een duel. Sommigen vermoedden dat hij homoseksueel was of hermafrodiet, maar niemand schijnt vermoed te hebben dat hij een vrouw was ook al verklaarden sommigen na zijn dood "dat ze het altijd al geweten hadden".

Hij werd als een intelligente man beschouwd, maar met een wispelturig karakter, met weinig tact of geduld. Bij zijn collega's stond hij bekend als een handig chirurg, maar met een grote betweterigheid. Zijn kritiek op sommige overheidspersonen met betrekking tot de gezondheidspolitiek zorgde voor problemen. Tijdens de Krimoorlog ontmoette hij in Korfoe Florence Nightingale en het kwam tot een hoog oplopende ruzie. Nightingale beschreef hem later als 'de meest vermoeiende man die ze ooit had ontmoet'.

Bulkley kon ongestoord als man door het leven gaan. Als ze zelf ziek was en op een arts moest beroep doen, bleef ze gekleed en weigerde ze onderzocht te worden. Bij een vooruitzicht dat ze zou overlijden, deed ze de arts beloven dat hij haar zou laten kisten zonder haar te ontkleden.

Het is pas bij haar dood dat haar echte geslacht werd vastgesteld. Haar huishoudster Sophie Bishop ontdekte het toen ze het lijk aflegde. Ze dacht van haar ontdekking geld te kunnen maken door te dreigen met een schandaal, maar de militaire overheid stuurde haar wandelen, zeggende dat men van het echte geslacht van Barry al lang op de hoogte was. Wat niet belette dat alles wat hierop betrekking had in een geheim dossier werd opgeborgen, dat pas honderd jaar later geopend werd en pas toen de bevestiging volgde dat Bulkley-Barry inderdaad een vrouw was.

Hierdoor werd ze, ook al was het in vermomming, de eerste vrouw die arts werd in het Britse rijk.



</doc>
<doc id="4417589" url="https://nl.wikipedia.org/wiki?curid=4417589" title="Osmeterium">
Osmeterium

Het osmeterium (van het Griekse "osmè", stank), ook wel osmaterium genoemd, is een defensief orgaan bij de larven van soorten uit de vlinderfamilie der pages (Papilionidae). Het orgaan bevindt zich in de prothorax en kan buiten het lichaam worden gebracht als de larve zich bedreigd voelt. Buiten het lichaam ziet het orgaan eruit als een gespleten tong en kan, in combinatie met op ogen lijkende vlekken op zijn lichaam, gebruikt worden om kleine vogels en reptielen af te schrikken door zich voor te doen als de kop van een slang. De larve kan het uitgestoken osmeterium ook gebruiken om een sterke, vieze geur af te scheiden die mieren, spinnen en sprinkhanen kan verjagen.


</doc>
<doc id="4417598" url="https://nl.wikipedia.org/wiki?curid=4417598" title="Betulinezuur">
Betulinezuur

Betulinezuur is een in de natuur voorkomend pentacyclisch triterpenoïde met antiretrovirale, antimalaria en ontstekingsremmende eigenschappen. Daarnaast staat de stof sinds 2002 in de belangstelling vanwege antitumorale werking door het blokkeren van het enzym topoisomerase. Betulinezuur wordt onder ander gevonden in berkenbast "Betula pubescens" waar het ook zuur ook zijn naam aan te danken heeft.


</doc>
<doc id="4417645" url="https://nl.wikipedia.org/wiki?curid=4417645" title="Musculus palmaris longus">
Musculus palmaris longus

De musculus palmaris longus of lange handpalmspier is een kleine spier in de onderarm tussen de musculus flexor carpi radialis en de musculus flexor carpi ulnaris die bij ongeveer 14 procent van de mensen niet voorkomt. Het al dan niet aanwezig zijn lijkt niet van invloed op de grip van de hand.


</doc>
<doc id="4417653" url="https://nl.wikipedia.org/wiki?curid=4417653" title="Nervus medianus">
Nervus medianus

De nervus medianus een zenuw in de onderarm die bij de mens onderstaande spieren innerveert: 

Bij een carpaletunnelsyndroom is de nervus medianus bekneld in de carpale tunnel van het polsgewricht.


</doc>
<doc id="4417731" url="https://nl.wikipedia.org/wiki?curid=4417731" title="Simoselaps bertholdi">
Simoselaps bertholdi

Simoselaps bertholdi is een slangensoort uit de familie koraalslangachtigen (Elapidae). De wetenschappelijke naam van de soort is voor het eerst geldig gepubliceerd door Giorgio Jan in 1859. Ze is genoemd naar Arnold Adolph Berthold van de universiteit van Göttingen, waarvan het exemplaar afkomstig was dat Jan beschreef. "S. bertholdi" is de typesoort van het geslacht "Simoselaps".

Deze slangen komen voor in woestijnachtige gebieden in Australië, meer bepaald in West-Australië, Zuid-Australië en het zuidelijk deel van het Northern Territory. Het is een van de meest voorkomende Australische woestijnslangen.

Het lichaam van de slang is oranje met zwarte banden; de kop is bruin en crèmekleurig. Het is een kleine slang; de gemiddelde lengte is 20 tot 30 cm. Ze leeft op de bodem. Ze schuilt overdag in dode bladeren of onder een steen of afgevallen takken. 's Nachts komt ze in actie; ze voedt zich vooral met skinken. Ze wordt niet beschouwd als een gevaarlijke slang; de beet is wel giftig maar blijkt niet fataal voor de mens. 



</doc>
<doc id="4417758" url="https://nl.wikipedia.org/wiki?curid=4417758" title="Vermicella calonotus">
Vermicella calonotus

Vermicella calonotus is een slangensoort uit de familie koraalslangachtigen (Elapidae). De wetenschappelijke naam van de soort is voor het eerst geldig gepubliceerd door André Marie Constant Duméril, Gabriel Bibron en Auguste Duméril in 1854.

Deze auteurs noemden de soort oorspronkelijk "Furina calonotos". Ze hadden de beschikking over twee exemplaren, volgens hen afkomstig uit Tasmanië (wat niet correct is). Enkele andere synoniemen van deze soort zijn "Neelaps calonotus" en "Simoselaps calonotus".

Deze slangen komen voor in het zuid-westen van West-Australië. Het zijn ovipare slangen, die 2 tot 5 eieren leggen per broedsel. Ze voeden zich hoofdzakelijk met skinken en hagedissen. Ze zijn giftig.

Het lichaam van de slang is oranje aan de bovenkant en wit op de buik. Over de rug loopt een dunne zwarte streep met regelmatige witte stippen van achter de kop over bijna het gehele lichaam. Het is een kleine slang; de gemiddelde lengte is 30 cm. Vrouwtjes zijn groter dan mannetjes.



</doc>
<doc id="4417765" url="https://nl.wikipedia.org/wiki?curid=4417765" title="Downblouse">
Downblouse

Downblouse is het al dan niet heimelijk van bovenaf kijken, filmen of fotograferen in de bovenkleding van een vrouw. Downblouse wordt uitgevoerd wanneer een vrouw een decolleté heeft maar ook indien het lastiger uitvoerbaar is in geval van een blouse, topje of T-shirt. Wanneer iemand seksueel opgewonden raakt door (een deel van) de borsten op die manier te zien of op beeld vast te leggen, wordt gesproken van een seksueel fetisjisme, meer bepaald een vorm van voyeurisme.

Een gelijkaardig verschijnsel is upskirt, waarbij iemand opnames probeert te maken onder iemands rok. Hoewel beide gedragingen doorgaans niet strafbaar zijn, worden ze wel beschouwd als een schending van de privacy of gewoonweg als ongepast gedrag.

Er worden ook upskirt en downblouse films en foto's met volledige instemming van modellen gemaakt en commercieel aangeboden.


</doc>
<doc id="4417770" url="https://nl.wikipedia.org/wiki?curid=4417770" title="Zwakteparasiet">
Zwakteparasiet

Een zwakteparasiet is een organisme dat parasiteert op een gastheer die is verzwakt door bijvoorbeeld ziekte, ouderdom, een primaire parasiet of verwondingen. In het laatste geval spreekt men meer specifiek van een wondparasiet.

De bekendste voorbeelden van zwakteparasieten zijn te vinden in het rijk van de schimmels. Een groot aantal schimmels parasiteren oude, zieke of gewonde bomen, vaak met het afsterven van de gastheer tot gevolg. Hierna leeft de schimmel verder als saprofyt. Sommige soorten als de pruikzwam ("Hericium erinaceus") produceren nog vele jaren hun vruchtlichamen op het dode hout. Andere soorten als de echte tonderzwam ("Fomes fomentarius") hebben blijvende paddenstoelen. Nadat de boom is geveld kunnen de sporen niet meer verticaal naar beneden vallen. Er groeit daarom een nieuw hymenium, dat dwars ten opzichte van het oude staat.


</doc>
<doc id="4418121" url="https://nl.wikipedia.org/wiki?curid=4418121" title="Musculus flexor pollicis longus">
Musculus flexor pollicis longus

De musculus flexor pollicis longus is een spier in de onderarm en de hand die zorgt voor flexie van de duim en ligt in hetzelfde vlak als de musculus flexor digitorum profundus.


</doc>
<doc id="4418254" url="https://nl.wikipedia.org/wiki?curid=4418254" title="Spacer DNA">
Spacer DNA

Spacer DNA, ook wel IGS genoemd (naar de Engelse afkorting voor "intergenic spacer"), is een stukje niet-coderend DNA tussen twee genen. Een voorbeeld van spacer DNA is te vinden tussen herhalingen in Ribosomaal RNA.

Bij de bacteriën zijn de spacer DNA-stukjes slechts enkele nucleotides lang. Bij eukaryoten zijn deze veel langer en bevatten zelf dan vaak ook herhalingsreeksen. Hierdoor is bij de zoogdieren veruit het grootste deel van het DNA niet-coderend.

Blijkbaar zijn deze spacer DNA gevoeliger voor genetische wijzigingen. Het is dan ook aannemelijk dat wijzigingen in het spacer DNA geen rechtstreeks gevolg heeft op de werking van het DNA.


</doc>
<doc id="4418562" url="https://nl.wikipedia.org/wiki?curid=4418562" title="Bursitis praepatellaris">
Bursitis praepatellaris

Bursitis praepatellaris is een aandoening waarbij de slijmbeurs van de knieschijf (patella) ontstoken is. Als steriele ontsteking ontstaat bursitis praepatellaris door chronische irritatie of door trauma. 

Een infectieuze bursitis ontstaat als bacteriën (meestal stafylokokken, vaak penicillinasevormend) uit de direct daarboven gelegen huid de slijmbeurs weten binnen te komen.


</doc>
<doc id="4419043" url="https://nl.wikipedia.org/wiki?curid=4419043" title="Escherichia">
Escherichia

Escherichia is een geslacht van Gram-negatieve, geen-sporevormende, facultatief anaerobe, staafvormige bacteriën uit de familie Enterobacteriaceae. Escherichia-bacteriën die in het maag-darm-kanaal van van warmbloedige dieren voorkomen produceren een deel van de benodigde vitamine K. Een deel van de soorten Escherichia is pathogeen. Het geslacht "Escherichia" is vernoemd naar de ontdekker Theodor Escherich van de bekendste soort, de "E. coli".

Soorten:


</doc>
<doc id="4419776" url="https://nl.wikipedia.org/wiki?curid=4419776" title="X-RIS">
X-RIS

X-RIS (afkorting van X-Ray Imaging Solutions) is een Belgisch bedrijf dat actief is in draagbare digitale röntgenfotografie, niet-destructief onderzoek en beveiliging. Zijn hoofdkantoor bevindt zich in Luik.

In 2014 heeft het bedrijf uitrusting voor de FBI Academy in Quantico geleverd en in 2015 heeft X-RIS hetzelfde gemaakt voor het opleidingscentrum van de FBI in Alabama. In november 2015 heeft de firma ook de eerste prijs voor België gewonnen bij de Deloitte Technology Fast 50 wedstrijd.

X-RIS is een start-up die in 2010 in Luik gesticht was. Die wordt gespecialiseerd in het leveren van uitrusting in digitale röntgenfotografie voor niet-destructief onderzoek en beveiliging.

Het bedrijf houdt zich bezig met draagbare generatoren van x-stralen, flat panel detectoren en systemen met eïntegreerde x-stralen. De firma is actief bij verschillende sectoren: gieterij, scheepswerven, luchtvaart (Safran, SABCA, SONACA) en Oliemaatschappij (Total). X-RIS is ook actief bij de veiligheidssector, met verschillende activiteiten zoals mijnopruiming, gerechtelijke geneeskunde, douane of contraspionage.

In 2011 heeft X-RIS een x-stralen scanner op maat ontwikkeld voor het Koninklijk Museum voor Midden-Afrika. Die scanner was bedoeld om de verzameling van zoologische specimen te bestuderen, die soms meer dan 70 jaar oud waren. Dankzij het gebruik van twee flat panels kan het systeem heel kleine specimens die 1 tot 3 cm meten met een resolutie van 48 µm röntgenen, maar ook slangen die tot 1 meter meten.

Eind 2014 heeft het bedrijf een contract met de FBI Academy ondertekend. De technologie van X-RIS moet naar eigen zeggen toelaten om de inhoud van verdachte pakketten sneller te identificeren. Opgemerkt wordt er dat op dit ogenblik bij een doorlichting met röntgenstralen rekening moet worden gehouden met een procedure van tien tot twintig minuten, maar door de technologie van X-RIS zou dat proces tot een twintigtal seconden kunnen worden teruggebracht. Volgens Eric Dagonnier onderscheidt het systeem immers zich van de andere door zijn “bepalende snelheid” die het mogelijk maakt om “een analyse in minder dan 20 seconden te maken”.

De overeenkomst werd in 2015 verlengd maar dit keer voor het opleidingscentrum in Alabama. Ook dit jaar opent het bedrijf een nieuw kantoor in China. 

In 2015 werken tien mensen voor het bedrijf dat een omzet tussen 1 700 000 en 2 000 000 euro maakt waaronder 30 tot 40% in de veiligheidssector.

In november 2015 heeft X-RIS de eerste prijs voor België gewonnen bij de Deloitte Technology Fast 50 wedstrijd. Die beloont de 50 snelst groeiende technologiebedrijven van België. X-RIS is ook eerste voor de "IT and Digital Solutions" categorie.



</doc>
<doc id="4420213" url="https://nl.wikipedia.org/wiki?curid=4420213" title="Kitana Kiki Rodriguez">
Kitana Kiki Rodriguez

Kitana Kiki Rodriguez is een Amerikaans transgender actrice.

Kitana Kiki Rodriguez brak door in 2015 in de indiefilm "Tangerine" waarbij ze werd genomineerd zowel voor de "Independent Spirit Award" voor beste vrouwelijk hoofdrolrol als voor de "Gotham Independent Award for breakthrough Actor". De filmdistributeur "Magnolia" lanceerde een campagne om de twee transgender actrices Mya Taylor en Kitana Kiki Rodriguez genomineerd te krijgen voor de Oscar voor beste actrice 2016.



De belangrijkste:


</doc>
<doc id="4420216" url="https://nl.wikipedia.org/wiki?curid=4420216" title="Mya Taylor">
Mya Taylor

Mya Taylor (Houston (Texas), 28 maart 1991) is een Amerikaanse transgender actrice en zangeres.

Mya Taylor werd geboren als Jeremiah Jammes Bonner in 1991 in Houston, Texas. Ze brak door in 2015 in de indiefilm "Tangerine" waarbij ze werd genomineerd zowel voor de "Independent Spirit Award" voor beste vrouwelijk bijrol als voor de "Gotham Independent Award for breakthrough Actor". De filmdistributeur "Magnolia" lanceerde een campagne om de twee transgender actrices Mya Taylor en Kitana Kiki Rodriguez genomineerd te krijgen voor de Oscar voor beste actrice 2016.



De belangrijkste:


</doc>
<doc id="4421702" url="https://nl.wikipedia.org/wiki?curid=4421702" title="Vuurwerkletsel">
Vuurwerkletsel

Vuurwerkletsel is letselschade veroorzaakt door vuurwerk. Verwondingen zijn onder andere oogletsel, permanente schade aan vingers en ledematen en gehoorbeschadiging. In landen waar het afsteken van vuurwerk door particulieren toegestaan is, gebeuren met vuurwerk relatief veel ongelukken waarbij jeugdigen en jongvolwassenen oog- of handletsel oplopen. 

Letsel kan ontstaan door onkundig gebruik, opzettelijk misbruik of onvoorspelbaar gedrag door modificatie en/of zelfbouw. Veel ongevallen gebeuren doordat men een stuk vuurwerk dat geweigerd heeft opnieuw probeert aan te steken. Doordat de lont dan veel korter is, explodeert het vuurwerk op het moment dat men het aansteekt. Het opnieuw afsteken van geweigerd vuurwerk wordt dan ook sterk ontmoedigd. 

Vuurwerkletsel komt vaak voor tijdens Nieuwjaar. Het gebeurt dat personen na het afsteken van vuurwerk naar het ziekenhuis moeten worden overgebracht. Soms zijn er ook dodelijke slachtoffers. Bij de jaarwisseling van 2010 naar 2011 bijvoorbeeld overleed een persoon door zelfbouwvuurwerk.

In 2004 opereerde het Oogziekenhuis in Rotterdam veertig vuurwerkslachtoffers die veelal gewond raakten door kleine vuurpijlen. 90 procent van deze slachtoffers zijn jongens tussen de 8 en 17 jaar. Een aanzienlijk deel van hen moet blijvend het licht in een oog missen.

Tijdens de jaarwisseling van 2008 naar 2009 zijn in Nederland in totaal 23 ogen volledig blind geworden ten gevolge van vuurwerk, terwijl er 14 ogen operatief moesten worden verwijderd. Oogartsen behandelden in totaal 269 ogen van 232 patiënten. Een derde van deze ogen is blijvend ernstig beschadigd. Zestig procent van de slachtoffers was omstander en stak zelf niets af. Ruim de helft van de slachtoffers was jonger dan 18 jaar. De cijfers zijn afkomstig van het Nederlands Oogheelkundig Gezelschap. Alle oogartsen in Nederland deden mee. Het is voor het eerst dat het aantal gevallen van oogletsel en de ernst ervan landelijk zijn geregistreerd.

Stichting Consument & Veiligheid spant zich in om met name de jeugd bewuster te maken van de gevaren van vuurwerk. Bureau HALT spant zich met name in om overlast door vuurwerk te verminderen door het aanleveren van lesmateriaal voor de basisvorming en het gestructureerd handhaven van alternatieve straffen voor overtreders, jonger dan 18 jaar.

Met spotjes op de televisie en op internet wordt er aandacht besteed aan de risico’s bij het afsteken van vuurwerk. Deze spotjes worden betaald door de overheid en zijn vooral op jongeren gericht. Voorheen werden campagnes zoals "Je bent een rund als je met vuurwerk stunt" gemaakt door stichting Sire.

In 2011 werd in Nederland een campagne gestart door het Openbaar Ministerie en de politie waarbij een speciaal team op internet zoekt naar filmpjes van illegaal vuurwerk en experimenten met vuurwerk waarbij bommen worden geconstrueerd. Het team streeft naar verwijdering van dergelijke filmpjes en probeert de makers ervan te benaderen middels bijvoorbeeld e-mails. Filmpjes op YouTube kunnen ook een videoantwoord krijgen, waarin wordt uitgelegd dat de film strafbare feiten bevat en waarbij het gevaar wordt toegelicht.


</doc>
<doc id="4424204" url="https://nl.wikipedia.org/wiki?curid=4424204" title="Musculus pronator quadratus">
Musculus pronator quadratus

De musculus pronator quadratus (Latijn voor 'vierkante pronatiespier') is een van de armspieren.

De "musculus pronator quadratus" ontspringt aan de voorzijde van de ellepijp (ulna) en hecht aan de voorzijde van het spaakbeen (radius). Met de "musculus pronator teres" zorgt de "M. pronator quadratus" voor pronatie van de onderarm.

Deze spier wordt geïnnerveerd door de N. interosseus anterior via de N. medianus.


</doc>
<doc id="4424737" url="https://nl.wikipedia.org/wiki?curid=4424737" title="Hyperkaliëmie">
Hyperkaliëmie

Hyperkaliëmie is een te hoge concentratie kalium in het bloed. Een te hoog kalium kan verschillende symptomen hebben, waarvan de belangrijkste spierverlamming (paralyse) en hartritmestoornissen zichtbaar zijn op een ECG.

Afhankelijk van de kaliumconcentratie in het bloed wordt gesproken over hypokaliëmie (te lage concentratie), van een normale concentratie, of van hyperkaliëmie (te hoge concentratie). Zie de tabel:

Kalium is in het lichaam een van de elektrolyten (naast natriumionen, chlorideionen en bicarbonaationen).
Het speelt een belangrijke rol in het lichaam zoals bij signaaloverdracht in zenuwen, aanmaak van eiwitten en aanmaak van glycogeen. Anders dan bij natrium bevindt maar 2% van het totale lichaamskalium zich buiten de cellen en de kaliumconcentratie in het bloed is dan ook relatief laag (3,5-5,0mmol/L). Binnen de cellen is de concentratie vele malen hoger (140 mmol/L). Deze verhouding moet door de natrium-kaliumpomp in stand gehouden worden. Deze pompen kunnen beïnvloed worden door onder andere insuline, waardoor het kalium in de cel gaat. Opname van kalium verloopt via het maag-darmstelsel en uitscheiding via de nieren. De balans tussen opname en uitscheiding wordt in de nieren en de darm gereguleerd door het hormoon aldosteron. 

De oorzaken van een hyperkaliëmie kunnen worden onderverdeeld in verschillende categorieën:

Dit komt veel voor bij een gestuwde bloedafname. Wanneer er te lang gestuwd is met behulp van een stuwband, kan er geringe hemolyse optreden. Bij hemolyse gaan de bloedcellen kapot en komt er kalium van binnen de cel vrij. Hierdoor is het kalium in het bloed van de bloedafname verhoogd, maar in het lichaam is de kaliumconcentratie normaal. Ook kan er een vals verhoogd kalium zijn wanneer er te veel trombocyten (trombocytose), te veel leukocyten (leukocytose) of myeloproliferatieve afwijkingen in het bloed aanwezig zijn.

Bij spierverval (rabdomyolyse), hemolyse en tumornecrose gaan er veel cellen kapot en komt er veel kalium van binnen de cel vrij, waardoor de kaliumconcentratie buiten de cel stijgt.
Door een tekort aan insuline is de werking van de natrium-kaliumpomp verminderd en kan deze de verhouding binnen en buiten de cel niet handhaven. Ook kan een acidose een hyperkaliëmie veroorzaken. Door toename van H+ ionen (waterstofionen) in het bloed wordt H+ geruild met kalium vanuit de cellen. Er gaat veel H+ de cel in en veel kalium de cel uit, hierdoor veranderd de verdeling en ontstaat er hyperkaliëmie buiten de cel.

Aldosteron (een mineraalcorticoïd) zorgt voor meer terugresorptie van water en natrium door activatie van natriumkanalen in de celmembraan in de distale tubulus van de nier. Een Na/K-ATPase pompt aan de basolaterale zijde van de cel dan het natrium uit de cel en het water volgt deze beweging. Deze antidiuretische werking doet het bloedvolume vergroten en de bloeddruk stijgen. Aldosteron maakt deel uit van het RAAS: het renine-angiotensine-aldosteron-systeem. Een te kort aan aldosteron veroorzaakt een hyperkaliëmie. Oorzaken van een te kort aan aldosteron zijn: ziekte van Addison, aangeboren bijnierhyperplasie, chronische nefropathieën (o.a. diabetische nefropathie) en oudere leeftijd.

Deze verminderde gevoeligheid voor mineralocorticosteroïde werking komt voor bij genetische (pseudo)hypoaldosteronisme (type I – salt wasting, type II – hypertensieve vorm (syndroom van Gordon)) interstitiële nierziekte en obstructie van de urinewegen (hyperkaliëmische distale renale tubulaire acidose).






Meestal zijn er bij een hyperkaliëmie geen symptomen. Soms zijn er echter symptomen van:

Om de oorzaak van de hyperkaliëmie te bepalen wordt er eerst een anamnese afgenomen. Naar aanleiding van de anamnese kunnen er verschillende onderzoeken worden gedaan. Een urine onderzoek kan vaak aantonen of er te weinig kalium wordt uitgescheden in de urine. Een bloedgas kan een verstoring van het zuur-base-evenwicht in het bloed aantonen. Samen met onderzoeken in het bloed (aldosteron, glucose, creatinine, calcium, bicarbonaat, leukocyten en trombocyten) kan vaak de oorzaak van de hyperkaliëmie worden vastgesteld. 

In acute situaties (bijvoorbeeld in geval van ernstige hartritmestoornissen) moet eerst de celmembraan worden gestabiliseerd met behulp van calcium. 1 Gram calciumgluconaat dat via het infuus wordt toegediend geeft vaak voor 3-4uur bescherming tegen hartritmestoornis bij een hyperkaliëmie. Na de membraanstabilisatie kan er op verschillende manieren getracht worden om de kaliumconcentratie te verlagen:


</doc>
<doc id="4425535" url="https://nl.wikipedia.org/wiki?curid=4425535" title="Solute carrier">
Solute carrier

Solute carrier family (SLC) is een groep transporteiwitten die aanwezig zijn in celmembranen en opgeloste stoffen selectief door het membraan transporteren. De groep stoffen die op deze manier wordt vervoerd is zeer divers en bevat zowel geladen als ongeladen organische moleculen, en het gas ammoniak.

De groep bevat meer dan driehonderd eiwitten die zijn gegroepeerd in 52 families. Eiwitten binnen een familie hebben tot 25% homologieën, maar eiwitten uit twee verschillende families vertonen bijna geen homologie.


</doc>
<doc id="4426107" url="https://nl.wikipedia.org/wiki?curid=4426107" title="Geschiedenis van de waanzin in de zeventiende en achttiende eeuw">
Geschiedenis van de waanzin in de zeventiende en achttiende eeuw

Geschiedenis van de waanzin in de zeventiende en achttiende eeuw is het proefschrift van Michel Foucault dat in 1961 verscheen. Het is het eerste boek waardoor hij bekend werd. Het is oorspronkelijk uitgegeven onder de titel "Folie et déraison. Histoire de la folie à l'âge Classique " en in 1975 naar het Nederlands vertaald.

Het dateert uit de periode dat de machtsproblematiek bij Foucault nog niet centraal stond. Het thema macht is in zijn vroege werk al wel impliciet aanwezig. Hij hanteert daarbij een specifiek machtsbegrip, de macht opgevat als "uitsluiting". Egide Berns stelt dat uit dit werk ook zijn genealogische stijl, een onderzoek van onze geschiedenis, blijkt. In "Folie et déraison" gaat Foucault aan de hand van een onderzoek op zoek naar datgene wat in deze geschiedenis uitgestoten werd: de waanzinnige. Zelf noemt Foucault het een archeologische methode.

Foucault onderzoekt er de geschiedenis van de waanzin. Hij gaat op zoek naar de vooronderstellingen van waaruit een bepaalde samenleving tegen het fenomeen waanzin aankijkt. Hij beperkt zich tot de 'klassieke tijd' waarmee hij de zeventiende en achttiende eeuw bedoelt, in Frankrijk de periode van het absolutisme. Zijn probleem was dat hij een neutrale taal nodig had, zo vrij mogelijk van wetenschappelijke termen en van sociale of morele voorkeur, zodat hij de afstand waarmee de moderne mens zich beschermd tegen de waanzin kon overbruggen. Tegelijkertijd wilde hij een open taal waarin de beslissende woorden waarmee wij de waarheid van waanzin en rede formuleren, een plaats hadden zonder verraad te plegen. Foucault stelt dat hij uit alle regels en methoden er slechts één gebruikt heeft die hij omschrijft met een citaat uit een tekst van René Char en waarin volgens hem de "meest dringende en tevens de meest terughoudende definitie van de waarheid" te lezen valt: 

Later gaf Foucault zelf als kritiek op zijn dissertatie dat hij hier in zijn geschiedschrijving nog uitging van een "eenheidservaring" van de waanzin. Weliswaar van een collectieve, de wijze waarop men in een bepaald tijdvak met "waanzin" omging en deze definieerde, zonder zich daarvan bewust te zijn.

Foucault begint met twee teksten. Een van Pascal: En de andere tekst van Fjodor Dostojevski uit "Dagboek van een schrijver": 

Foucault wil als een archeoloog terug graven naar het moment, het nulpunt, waarop "Rede" en "Waanzin" nog niet gescheiden waren. Het moment waarop waanzin nog een ongedifferentieerde ervaring is. Hij wil terug naar de oorsprong van de scheiding, hij wil dat nulpunt in de geschiedenis betrappen. Dat kan alleen als men geheel vrij is van alle wetenschappelijke kennis over waanzin en rede. Het wezenlijke van de scheiding is de handeling die het veroorzaakte, niet de wetenschap. Daar in die oorsprong, het nulpunt ligt het moment van de verandering in de ontwikkeling (cesuur), die de scheiding rede-waanzin bepaalde. De macht van de rede over de niet-rede, om erkenning van de waarheid te krijgen, is pas later aan de orde.

Foucault zoekt het primitieve debat, waarin alles open ligt. Hij wil spreken over de in acht genomen afstand (de separate handeling), hij heeft het over twee handelingen, het scheiden en het hanteren van de scheiding, en over de leegte tussen rede en niet-rede. Hij wil zich niet afzetten tegen de volheid. Hij wil het moment zichtbaar maken, waarop de mens-van-de-waanzin en de mens-van-de-rede hun dialoog beginnen over de breuk. Op dat moment is er nog een vluchtige herinnering aan 'met elkaar in gesprek zijn'. Daar zijn waanzin en niet-waanzin, en rede en niet-rede nog verstrengeld. Dit impliceert dat er maar één soort mens is, die zowel waanzin als rede kent, die op verwarde wijze met elkaar verstrengeld zijn. Rede en waanzin bestaan dan nog niet voor de mens, zijn dus nog één. In de uitwisseling, de dialoog, is er wel sprake van de één en "De Ander", wat al wel een scheiding impliceert. Foucault stelt dat de ‘ongescheiden’ mens de dialoog voert in een zeer onbehouwen taal, heel wat ouder dan die van de wetenschap. Hij laat hier duidelijk merken dat hij weinig waardering heeft voor de gangbare wetenschap.

Foucault wil de geschiedenis schrijven van "die andere soort waanzin". Hij beschouwt "waanzin" niet als een geestesziekte maar als "het uitgeslotene". Hij stelt vast dat de moderne mens midden in de serene wereld van de geestesziekte geen communicatie "meer" heeft met de "gek". "Meer" impliceert dat het contact, er wel geweest is, dat er communicatie was tussen de moderne mens en de gek.

Aan de ene kant staat de redelijke mens, aan de andere kant de waanzinnige. Daartussen de arts, gestuurd door de rede, die alleen via de abstracte algemeenheid van de ziekte contact heeft met de gek. De waanzinnige die alleen met de ander communicatie heeft via een al even abstracte rede. De abstracte rede bestaat uit orde, fysieke en morele dwang, anonieme druk van de groep, en verplichting tot conformisme of aangepast gedrag. Er is geen gemeenschappelijke taal, althans niet meer.

Eind achttiende eeuw wordt de waanzin gerangschikt onder het begrip ‘geestesziekte’. Dan wordt expliciet vastgesteld dat de dialoog verbroken is. De scheiding die van "waanzin" en "niet-waanzin" en die van "rede" en "niet-rede" wordt neergezet als een voldongen feit. Daarmee worden de onvolkomen woorden, waarin de uitwisseling tussen waanzin en rede werd uitgesproken, prijsgegeven aan de vergetelheid, onbewust uit de herinnering gepoetst. De taal van de psychiatrie is een monoloog van de rede "over" de waanzin. Die taal kon alleen gebouwd worden op het zwijgen van de waanzin.

Foucault heeft niet de bedoeling de geschiedenis van die taal te schrijven. Hij wil de archeologie van de stilte schrijven. Archeologie in de betekenis van het bestuderen van overblijfselen, om het verleden te reconstrueren.

De Grieken hadden iets met ὕβρις hybris. Dat betekent zoiets als overdreven trots, hoogmoed, grootheidswaanzin, met name tegenover de Griekse Goden. Het betekent niet slechts een veroordeling. Volgens Foucault blijkt dat uit het bestaan van figuren als Thrasymachus en Callicles. Wij kennen hun vertoog via een reeds door Socrates verhulde dialectiek. De Grieken kenden geen tegendeel.

Sinds begin Middeleeuwen heeft de mens al een betrekking met iets dat hij vaag met "Waanzin", "Zinneloosheid", "Redeloosheid" (Folie, Démence, Déraison) omschrijft. Foucault vraagt zich af of de westerse "Rede" (Raison) misschien iets van haar diepte te danken heeft aan die vage, duistere aanwezigheid. Net zoals de socratische redenaars de σωϕροσυνη, de voorzichtigheid, de zelfbeheersing, te danken hadden aan de dreiging van de ὕβρις, hybris. Hij is van mening dat de "Rede" en de "Redeloosheid", de "Raison" en "Déraison" de "dimensies van de oorspronkelijkheid" van de westerse cultuur vormen. Dat was al zo vóór Jeroen Bosch, en zal nog lang na Nietzsche en Artaud zo blijven.

Foucault stelt zich de vraag wat de confrontatie, daar "onder de taal" van de rede (theorie) betekent. Hij vraagt zich af waar je uit zou komen als je een vraagstelling niet volgens de horizontale ontwikkeling van de rede zou volgen, maar volgens díe van de verticale ontwikkeling binnen de tijd. Hij wil onderzoeken waar de verticale constante uit zal komen die door heel de Europese cultuur die rede plaatst tegenover wat zij niet is. Hij wil dat gebied leren kennen dat volgens hem niet de geschiedenis van de kennis of die van de herinnering beslaat; ook niet het gebied dat afhankelijk is van de teleologie van de waarheid. En ook niet het gebied van de rationele aaneenschakelingen van oorzaken, want dat gebied heeft alleen betekenis aan de andere zijde van de scheidslijn, in het gebied van de 'gek'. Hij verwacht dat het gaat om een gebied waar de grenzen van de cultuur ontstaan, waar het niet gaat om de identiteit van de cultuur.


</doc>
<doc id="4426266" url="https://nl.wikipedia.org/wiki?curid=4426266" title="Sargassum">
Sargassum

Sargassum is een geslacht van in zee levende protisten die behoren tot de bruinwieren. 

Het is een enorme groep van wieren die meer dan 250 soorten telt. Verschillende soorten kunnen uitgroeien tot enorme drijvende kolonies van wieren waarin vele dieren hun tuis vinden. Dergelijke drijvende velden spelen een rol als broedkamer van verschillende dieren, zoals jonge zeeschildpadden en kogelvissen. Verschillende soorten worden gebruikt in de bio-industrie om er ethanol uit te winnen. 


</doc>
<doc id="4426489" url="https://nl.wikipedia.org/wiki?curid=4426489" title="Noodhulpteam">
Noodhulpteam

Een noodhulpteam is een groep vrijwilligers van het Nederlandse Rode Kruis die tijdens een ramp of grootschalig ongeval door de Geneeskundige Hulpverleningsorganisatie in de Regio (GHOR) kan worden ingezet.
Bij een grote calamiteit treedt het Grootschalig Geneeskundig Bijstandsmodel (GGB) in werking waarbij noodhulpteams worden ingezet. Deze noodhulpteams zijn vanaf maandag 4 januari 2016 beschikbaar. Nederland beschikt over 25 noodhulpteams die ook per veiligheidsregio zijn ingedeeld. Een noodhulpteam heeft een voertuig met hierin maximaal acht leden. Een team bestaat uit zes hulpverleners, een chauffeur en een teamleider. Een noodhulpteam wordt aangestuurd door het hoofd Noodhulpteam. 

Tijdens een inzet bij een calamiteit zijn noodhulpteams gericht op de opvang en verzorging van de zogenaamde T3-slachtoffers. Dit zijn de lichtgewonde slachtoffers. Deze groep slachtoffers worden bij aankomst geprioriteerd (ingedeeld naar de ernstigheid van de verwondingen) en op basis hiervan doorgestuurd naar de zorgprofessional bijv. arts of ambulanceverpleegkundige, of bij minder ernstig letsel medisch verzorgd door het eigen team. Heeft het slachtoffer geen medische verzorging nodig dan wordt zo mogelijk doorverwezen naar Bevolkingszorg van het Rode Kruis.

Er wordt intensief samengewerkt met de ketenpartners van diverse hulpdiensten zoals ambulancediensten, ziekenhuizen, huisartsen, GGD, bevolkingszorg, die samen één hulpverleningsketen vormen. Bij opschaling kunnen meerdere noodhulpteams uit de verschillende veiligheidsregio's worden opgeroepen. De algehele coördinatie verloopt dan via het hoofd Noodhulpteam van de desbetreffende regio.
Noodhulpteams beschikken over eigen voertuigen waarin mensen en materieel naar de locatie wordt vervoerd. De belangrijkste materialen zijn reguliere Eerste Hulp EHBO-materialen, warmtedekens, regenkleding, tent en tentmeubilair.

De oproep verloopt via de 112-meldkamer, waarbij via het P2000-netwerk van de overheid de hulpverleners via hun pagers worden opgeroepen. Een oproep verloopt altijd automatisch bij incidenten waarbij 30 of meer slachtoffers aanwezig zijn. Tijdens een inzet fungeren de noodhulpteams als zelfstandige eenheden die onder verantwoordelijkheid van de OvD-G en hoofd Noodhulpteam hun werk uitvoeren.

Als leden aaneensluitend, of met een onderbreking van ten hoogste twee maanden, gedurende voor een periode van tien jaar in dienst van een Noodhulpteam zijn komen zij in aanmerking voor het Vrijwilligersmedaille Openbare Orde en Veiligheid. Daarnaast komen zij in aanmerking voor de Medaille voor trouwe dienst van het Nederlandse Rode Kruis.

Naast een ruime praktijkervaring is voor deelname afronding van de volgende leermodules van het Rode Kruis noodzakelijk.

Er zijn vier soorten opleidingen



</doc>
<doc id="4426577" url="https://nl.wikipedia.org/wiki?curid=4426577" title="Taperingstrip">
Taperingstrip

Een taperingstrip is een farmacotherapeutisch hulpmiddel waarmee de dagelijkse dosis van een medicijn in een aantal (meestal 28) dagen geleidelijk kan worden verlaagd (het woord ‘tapering’ komt van het het Engelse ‘to taper’ wat ‘geleidelijk doen afnemen’ betekent).
De ontwikkeling van taperingstrips is een initiatief van de stichting Cinderella Therapeutics. Het idee is afkomstig van patiënten. Het doel van het project Tapering is om stoppen met of dosisreductie van medicijnen zoals antidepressiva, slaap- en kalmeringsmiddelen en antipsychotica zowel makkelijker als veiliger te maken. Inmiddels zijn taperingstrips gerealiseerd voor de antidepressiva amitriptyline, fluvoxamine, mirtazapine, paroxetine,sertraline en venlafaxine en voor de benzodiazepines diazepam,oxazepam, temazepam, zopiclon.

Taperingstrips maken stoppen met of dosisverlaging van medicijnen zoals antidepressiva en slaap- en kalmeringsmiddelen makkelijker en veiliger, en verlagen zo de kans op overbehandeling. De geleidelijke dosisverlaging die taperingstrips mogelijk maken voorkomt het optreden van onttrekkingsverschijnselen, of verlaagt de kans op het optreden daarvan. Als toch onttrekkingsverschijnselen optreden zullen die minder ernstig zijn. Dit is belangrijk omdat onttrekkingsverschijnselen gemakkelijk kunnen worden aangezien voor terugval: de terugkeer van de klachten waarvoor een medicijn werd voorgeschreven, zoals angst en depressie. Als dat gebeurt dan bestaat de kans dat ten onterechte wordt besloten om het medicijn te blijven gebruiken of zelfs om de dosis daarvan te verhogen, wat leidt tot overbehandeling (onnodig gebruik van medicijnen en/of gebruik in te te hoge doseringen).

Uit wetenschappelijk onderzoek is bekend dat geleidelijk afbouwen van antidepressiva belangrijk is. Niet alleen om onttrekkingsverschijnselen te voorkomen, maar ook om voortijdige terugval tegen te gaan

Patiënten hebben in de loop der jaren geprobeerd om dit probleem zelf op te lossen, bijvoorbeeld door tabletten met een scheermesje in steeds kleinere stukjes op te splitsen of door capsules open te breken, de korreltjes daarin te tellen en iedere dag steeds wat minder korreltjes terug te stoppen. Ook in handboeken worden soortgelijke adviezen gegeven. Al deze methodes kunnen - als ze goed worden uitgevoerd - werken, maar in de praktijk lukt dit lang niet bij alle patiënten die dit proberen.


</doc>
<doc id="4426578" url="https://nl.wikipedia.org/wiki?curid=4426578" title="Groningen Activiteiten Restrictie Schaal">
Groningen Activiteiten Restrictie Schaal

De Groningen Activiteiten Restrictie Schaal (GARS) is een schaal om de mate van zelfredzaamheid van personen te meten. 

Er zijn in het algemeen twee activiteiten categorieën belangrijk voor het zelfstandig functioneren van personen in het dagelijkse leven. De verzorgende activiteiten en huishoudelijke activiteiten zijn van groot belang. Deze activiteiten worden ook wel aangeduid als “Algemene Dagelijkse Levensverrichtingen” (ADL) en “Huishoudelijke Dagelijkse Levensverrichtingen” (HDL).

In het verleden werd zelfredzaamheid getest op twee losstaande schalen van de categorieën algemene dagelijkse levensverrichtingen (ADL) en huishoudelijke dagelijkse levensverrichtingen (HDL). Er was nog geen schaal waarin rekening gehouden werd met ADL en HDL samen. Bovendien waren de resultaten van deze schalen beperkt tot twee mogelijkheden: 'iemand is niet zelfstandig in staat tot een bepaalde handeling' of 'iemand is wel zelfstandig in staat tot een bepaalde handeling'.

Om zelfredzaamheid algemener en nauwkeuriger in kaart te brengen met de mogelijkheid tot meer dan twee antwoordcategorieën, heeft het Noordelijk Centrum voor Gezondheidsvraagstukken van de Rijksuniversiteit Groningen in 1987 de GARS ontwikkeld.

Het GARS meetinstrument bestaat uit achttien items beoordeeld op basis van vier antwoordcategorieën die betrekking hebben op ADL en HDL. Voor ieder item wordt aan een respondent gevraagd in welke mate zij deze activiteiten zelfstandig kunnen uitvoeren. Zie figuur 1 voor de antwoordmogelijkheden.

Dit meetinstrument kan zowel schriftelijk als mondeling worden afgenomen. De doelgroep is voornamelijk chronisch zieken. Met als doel: intervisie en/of evaluatie. Het meetinstrument kan binnen 5 à 10 minuten ingevuld worden.

De somscores op alle achttien items tezamen (variërend van 18 tot 72) geven weer in welke mate de respondenten problemen ondervinden bij het verrichten van activiteiten op verzorgend en huishoudelijk gebied. Hieruit kan worden afgeleid dat personen met bijvoorbeeld dezelfde somscores ook met dezelfde items, en dus met dezelfde activiteiten, problemen ondervinden en dus even zelfredzaam op verzorgend en huishoudelijk gebied zijn. Het is ook mogelijk voor ADL en HDL afzonderlijk somscores te berekenen: voor ADL bedraagt de minimum somscore 11 en de maximum somscore 44, voor HDL respectievelijk 7 en 28.

Afhankelijk van het doel van het onderzoek kunnen de resultaten op vier manieren worden geïnterpreteerd. Wanneer je kijkt naar de vier antwoordmogelijkheden in figuur 1, kan er bij het onderzoek ook een antwoordmogelijkheid weggelaten worden. Dit gaat als volgt:

De GARS is ook een vragenlijst om het fysieke domein van kwaliteit van leven te meten. De mate waarin iemand in staat is goed voor zichzelf te zorgen heeft een grote invloed op hoe iemand zijn of haar kwaliteit van leven ervaart. In tegenstelling tot de drie andere meetinstrumenten van het fysiek domein, is de GARS het meest overkoepelende instrument die de mate van zelfzorg meet. Wanneer de GARS niet of onjuist wordt toegepast op iemand die hulp bij ADL en/of HDL nodig heeft, kan er te weinig of te veel zorg geleverd worden. Met als gevolg dat iemands algeheel welbevinden achteruit kan gaan.

De multidimensionale vermoeidheidsvragenlijst (MVI-20) meet specifieke activiteiten van het welbevinden, zoals vermoeidheid. 

De Sleep Quality Scale (SQS) is een meetinstrument om de kwaliteit van slaap te meten. Dit meetinstrument bestaat uit zes domeinen: de symptomen overdag, het herstel na de slaap, problemen met het initiëren en onderhouden van de slaap, moeite met wakker worden en de slaap tevredenheid.

De McGill Pain Questionnaire (MPQ) is een vragenlijst om de verschillende kwaliteiten van persoonlijke ervaring van pijn te meten. De inhoud van de vragenlijst is verdeeld in drie klassen die de sensorische, affectieve en evaluatieve aspecten van pijn beschrijven. Deze worden gemeten met een 5-punts pijnintensiteitsschaal.


</doc>
<doc id="4426780" url="https://nl.wikipedia.org/wiki?curid=4426780" title="Fytoliet">
Fytoliet

Fytolieten zijn microscopisch kleine siliciumstructuren, die voorkomen in sommige plantenweefsels en overblijven na vertering van het weefsel. Ze ontstaan wanneer het door de plant uit de grond opgenomen silicium wordt opgeslagen in verschillende intra- en extracellulaire ruimten.

Fytolieten komen voor in verschillende vormen en afmetingen.

Fytolieten kunnen gevormd worden in een enkele cel of in meerdere aan elkaar grenzende cellen. Als ze ontstaan in aan elkaar grenzende cellen kunnen ze een drie dimensionaal replica van het weefsel vormen, zoals bij olifantsgras. Deze driedimensionale vormen worden gevormd als er veel kiezelzuur aanwezig is.

In water opgelost kiezelzuur wordt door de plantenwortels opgenomen en via het xyleem door de plant getransporteerd. Vervolgens wordt het in de plant opgeslagen in de vorm van siliciumdioxide.

Fytolieten bestaan gewoonlijk uit nietkristallijn siliciumdioxide. Ze bevatten 4% tot 9% water. Fytolieten bevatten minder dan 5%, gewoonlijk minder dan 1%, koolstof, stikstof en andere belangrijke voedingselementen. De koolstof in de fytolieten kan gebruikt worden voor het bepalen van de ouderdom met behulp van koolstofdatering.

Het silicium in fytolieten heeft een brekingsindex van 1,41 tot 1,47 en een specifieke zwaartekracht van 1,5 tot 2,3.

In veel gevallen verstevigen fytolieten plantstructuren en zorgen ze voor ondersteuning vergelijkbaar met de skeletten van stralendiertjes, diatomeeën en glassponzen en bij planten geven ze versteviging aan paardenstaarten. Fytolieten zorgen ook voor bescherming van de plant doordat deze moeilijker te vreten en te verteren is. Fytolieten geven ook fysiologische voordelen, zoals bescherming tegen de negatieve effecten van zware metalen.

Archeologisch onderzoek maakt soms gebruik van fytolieten. Op grond van fytolietenonderzoek werd gecultiveerde rijst vastgesteld in sedimenten van de Oost-Chinese Zee die waarschijnlijk door de Jangtsekiang werden aangevoerd. Met C14-datering werd een ouderdom van 13.900 cal. jaren BP vastgesteld.


</doc>
<doc id="4427038" url="https://nl.wikipedia.org/wiki?curid=4427038" title="Barossa Valley (wijnstreek)">
Barossa Valley (wijnstreek)

Barossa Valley is een van de oudste wijnstreken in Australië. Het gebied ligt in de deelstaat Zuid-Australië op ongeveer 55 kilometer ten noordoosten van Adelaide. Er worden rode en witte wijnen geproduceerd en het aandeel in de nationale wijnproductie is iets minder dan 10%.

Rond 1850 kwamen veel Duitsers naar de regio. Zij hielden zich bezig met de fruitteelt waaronder ook druiven voor de wijnproductie. Rond de eeuwwisseling stond het gebied al bekend met zijn versterkte wijnen en in 1929 werd hier een kwart van alle wijn in het land geproduceerd. Door de grote economische crisis en de Tweede Wereldoorlog daalde de vraag naar wijn en de wijnboeren hadden het financieel moeilijk. Na de oorlog kende het gebied zeer wisselende periode van voor- en tegenspoed. Tegenwoordig staat het gebied vooral bekend om zijn rode wijnen.

Het wijngebied ligt ten noordoosten van de stad Adelaide. De grootste plaats is Nurioopta met ruim 4000 inwoners. Vanuit hier strekt het wijnbouwgebied zich zo'n 30 kilometer naar het zuiden uit tot Williamstown. De wijnbouw vindt plaats op een hoogte van 200 tot 500 meter. Droogte is een van de belangrijkste bedreiging voor een goede oogst en veel wijngaarden worden geïrrigeerd. De naastgelegen North Para rivier levert hiervoor het water. Naar het oosten is de wijnbouw ook in de ernaast gelegen Eden Valley aangekomen.

In de regio zijn blauwe en witte druiven aangeplant. Het totale areaal beslaat een oppervlakte van iets meer dan 11.000 hectare. De Shiraz is de meest voorkomende druivensoort en beslaat ongeveer de helft van de regio. Andere blauwe druiven zijn de Cabernet Sauvignon en de Grenache Noir. Bij de witte druiven zijn de Chardonnay, Sémillon en Riesling relatief veel aangeplant.



 


</doc>
<doc id="4427067" url="https://nl.wikipedia.org/wiki?curid=4427067" title="Terwille Verslavingszorg">
Terwille Verslavingszorg

Terwille Verslavingszorg is een geestelijke gezondheidszorg (ggz) instelling die zich richt op verslavingszorg in noord- en midden Nederland. Terwille Verslavingszorg is een stichting die onderdeel uitmaakt van het Concern de Hoop. Net als De Hoop ggz werkt Terwille vanuit een christelijke identiteit.

Terwille Verslavingzorg is in 1998 opgericht door vijf politieagenten, die tijdens hun werk in het centrum van de stad Groningen veel verslavingsproblematiek tegenkwamen. Zij besloten een noordelijke intakepost op te richten voor mensen met een verslaving. In 1998 vond een bezoek aan de notaris plaats en in oktober 1999 gingen de werkzaamheden van start. Een maand later startte de telefonische hulpdienst.

In november 2015 is de Spetse Hoeve te Veelerveen overgenomen van Teen Challenge. De Spetse Hoeve wordt nu gebruikt als een gestructureerde woon- en werkplek voor (ex-)gedetineerden.

Halverwege 2011 opent Terwille een polikliniek in Lelystad. In samenwerking met stichting Tikvah is Terwille deze polikliniek gestart met als doel aanvullende professionele hulp te bieden op de bestaande projecten van stichting Tikvah.

Naast hulpverlening aan verslaafden heeft Terwille Verslavingszorg in de jaren na haar oprichting haar activiteiten uitgebreid.

Terwille helpt vrouwen die uit de prostitutie willen stappen en slachtoffers van loverboys. Na landelijke bekendheid rondom dit thema door het onderzoeksjournalistiek programma Jojanneke in de Prostitutie kreeg het uitstap project van Terwille ook aandacht in het Dagblad van het Noorden .

reLEGS staat voor: Lichaam, Emotie, Geest en Sociaal. Vanuit deze vier gebieden geeft Terwille ondersteuning op scholen en kerken door preventiewerk bij jongeren in: weerbaarheid, omgaan met groepsdruk en het opbouwen van een goed zelfbeeld. Tevens wordt in samenwerking met ouders en docenten, vroegtijdig ingegrepen bij risicogedrag.



</doc>
<doc id="4427199" url="https://nl.wikipedia.org/wiki?curid=4427199" title="Rijk Kramer">
Rijk Kramer

Rijk Kramer (Nieuwer-Amstel, 12 april 1870 - Amsterdam, 24 mei 1942) was een Nederlands arts.

Hij werd geboren binnen het gezin van Hendrik Dirks Kramer, een vroege projectontwikkelaar, en Maria Frederika Versteeg en is vernoemd naar zijn grootvader Rijk Versteeg. Zijn broer Frans Kramer is twee jaar ouder, zijn zuster acht jaar jonger. Rijk Kramer bleef ongehuwd.

Kramer studeerde aan de Universiteit van Amsterdam, deed zijn artsenexamen in 1899 en studeerde in 1903 cum laude af. Hij was al vroeg oprichter en/of lid van allerlei verenigingen zoals de studentensociëteit. Naast zijn werk als huisarts verloochende hij zijn geloof Nederlands gereformeerd niet en was bijvoorbeeld lid van de Adviesraad van zending der gereformeerde kerken in Noord-Holland etc., maar ook van de christelijke vereniging van natuur- en geneeskundigen. Hij bleef zeer gelovig hetgeen ook blijkt bij zijn strijd tegen acceptatie van het nieuw-malthusianisme (geboortebeperking). Hij bleef heen en weer slingeren tussen geloof en wetenschap, zoals blijkt uit het nalaten van zijn pand aan de Stadhouderskade: hij liet het na aan vier instanties: het Koninklijk Zoölogisch Genootschap Natura Artis Magistra (later Artis), de Vereniging Natuurmonumenten, de Gereformeerde Kerk en de Vereniging voor hoger onderwijs Vrije Universiteit. Hij was voorts bestuurslid van het Sanatorium Sonnevanck en de Zuiderzeeraad, zette zich voor psychiatrische patiënten en was een voorstander van inentingen. 

Hij was in weerwil van zijn geloof een voorzichtige aanhanger van de evolutietheorie, zoals die destijds opgang deed.

Hij werd in 1936 benoemd tot officier in de Orde van Oranje-Nassau voor zijn jubileum bij studentenvereniging Societas Studiosorum Reformatorum. De oecumenische Dr. Rijk Kramerschool aan de Nassaukade te Amsterdam is naar hem genoemd.

In 1951 werd ter nagedachtenis van hem een gedenksteen “gehangen” aan het gebouw Stadhouderskade 150, waar hij gedurende langere tijd praktijk hield.


</doc>
<doc id="4428160" url="https://nl.wikipedia.org/wiki?curid=4428160" title="Acerta Pharma">
Acerta Pharma

Acerta Pharma B.V. werd in 2012 opgericht door Allard Kaptein en Tjeerd Barf. De twee waren werkzaam bij Organon. Het bedrijf ontwikkelt medicijnen ter bestrijding van kanker, maar heeft nog geen geneesmiddelen op de markt gebracht. Acerta is gevestigd op het Pivot Park in Oss en heeft ook een vestiging in San Carlos in de Verenigde Staten.

In maart 2013 ging het bedrijf van start met twee Nederlandse investeerders. BioGeneration Ventures en de Brabantse Ontwikkelings Maatschappij zijn via het Life Sciences & Health Fund B.V. als aandeelhouders aangeschoven.

Bij Acerta werken 150 mensen. Na een succesvolle test onder leukemiepatiënten met het medicijn Acalabrutinib is het bedrijf in de belangstelling gekomen. Het middel is mogelijk ook geschikt voor de bestrijding van andere kankerziekten en voor de behandeling met specifieke Disease-modifying antirheumatic drugs. Vanwege het ontbreken van opbrengsten omdat de medicijnen nog niet op de markt zijn gebracht en de hoge ontwikkelingskosten heeft het bedrijf tot 2015 alleen verliezen gerapporteerd.

In december 2015 nam AstraZeneca een belang van 55% in het bedrijf. Het betaalt hiervoor 2,5 miljard dollar direct en nog eens $1,5 miljard als het medicijn toekomstige tests goed doorstaat. Op langere termijn kan dit bedrag verder oplopen tot $7 miljard omdat in de overeenkomst afspraken zijn gemaakt dat de aandeelhouders van het resterende 45%-belang ook hun aandelen kunnen verkopen.



</doc>
<doc id="4428507" url="https://nl.wikipedia.org/wiki?curid=4428507" title="Sybren Schippers">
Sybren Schippers

Sybren Schippers (Ternaard, 17 februari 1842 – Hilversum, 16 augustus 1908) was één van der eerste kinderartsen van Nederland.

Schippers is afkomstig uit een Friese familie. In 1865 vertrok hij voor even naar Wenen om daar te sturen. Afstuderen deed hij op 6 september 1866 aan de Universiteit van Groningen. Zijn proefschrift ging over verloskunde. Na zijn afstuderen trok hij de wereld in met opnieuw Wenen, maar ook Berlijn. Hij vestigde zich als arts in Zuidhorn. In het najaar van 1889 vestigde hij zich in Amsterdam, Stadhouderskade 51.

In een later leven trad hij toe in de gemeenteraad van Amsterdam. Vanaf 1897 en 1903 was hij lid van die raad. In 1904 kreeg dat een vervolg door lid te zijn van Provinciale Staten.

In die jaren was hij bestuurslid van het Burgerlijk Armbestuur en ook het Burgerweeshuis. In die hoedanigheid was hij ook betrokken bij het Herstellingsoord in Bergen aan Zee, in 2015 bekend als Het Zeehuis. Amsterdamse kinderen konden daar herstellen. Schippers werkte als een van de eerste Amsterdamse artsen mee aan inentingen tegen difterie.

Hij was in 1887 gehuwd met Joanna Carolina Blancke (Amsterdam, 12 oktober 1856 – Amstelveen, 17 mei 1937) en samen kregen ze drie kinderen. Schippers-Blancke was na Mathilde Thomas korte tijd muze van dichter Jacques Perk, met wie zij een briefwisseling onderhield. Zoon Joannes Sybren Schippers (1890-1974) was ingenieur scheikunde en amateur bergbeklimmer. Hij was bestuurslid van de Nederlandse Alpen Vereniging en organiseerde in 1953 een lezing door Edmund Hillary over zijn beklimming van de Mount Everest in het Concertgebouw. Zelf beklom hij de Brenta. Hij was onder meer lid van de Gezondheidscommissie in Amsterdam.

Sybren Schippers stierf na een lang ziekbed en werd begraven op Zorgvlied. Zijn overlijdensbericht was van Groningen tot Zeeland te lezen. 


</doc>
<doc id="4428620" url="https://nl.wikipedia.org/wiki?curid=4428620" title="Theo Doreleijers">
Theo Doreleijers

Theodorus Adrianus Henricus (Theo) Doreleijers (Sint-Oedenrode, 14 juni 1948) is een Nederlands medicus en psychiater.

Doreleijers studeerde geneeskunde aan de Katholieke Universiteit Nijmegen. Daarna specialiseerde hij zich in de (kinder- en jeugd)psychiatrie in het Erasmus MC (toen nog Dijkzigt ziekenhuis) en het Sophia Kinderziekenhuis in Rotterdam. Rond 1980 gaf directeur Reeser van het Juliana Kinderziekenhuis Doreleijers (samen met psychologe Mary van den Dries-Wiedemann) opdracht een aparte afdeling op te zetten voor de kinderpsychiatrie; later initieerde Doreleijers de fusie tussen zijn afdeling en twee andere jeugdpsychiatrische afdelingen in Den Haag: nu bekend onder de naam De Jutters.

In 1995 promoveerde hij in Utrecht op het proefschrift "Diagnostiek tussen jeugdstrafrecht en hulpverlening" waarmee hij aandacht vroeg voor jeugddelinquenten met een psychische stoornis. Een te zware straf werkt volgens hem mogelijk averechts en lost het probleem, waarmee dat kind worstelt niet op. Ook richtte hij in 1995 de European Association for Forensic Child and Adolescent Psychiatry and Psychology op.

In 1997 werd hij benoemd tot hoogleraar Kinder- en Jeugdpsychiatrie aan het VUmc in Amsterdam. In 2007 werd hij daarnaast aangesteld als bijzonder hoogleraar Forensische Psychiatrie bij het Departement Strafrecht en Criminologie van de Universiteit Leiden. Daarnaast was hij als visiting professor forensische jeugdpsychiatrie van 2014 tot 2016 verbonden aan de Universiteit van Basel.
In juni 2013 nam hij afscheid van de Vrije Universiteit Amsterdam (VUmc) met zijn afscheidsrede "Gekker moet het niet worden".

Op 26 april 2014 werd Doreleijers benoemd tot Officier in de Orde van Oranje Nassau wegens zijn initiatieven op het gebied van het neurobiologisch wetenschappelijk onderzoek bij jeugdige delinquenten en het opzetten van het Europese netwerk Jeugdforensische Psychiatrie en Psychologie, een vereniging die hem bij zijn afscheid als voorzitter in 2014 benoemde tot Honorary President for Life.

Na zijn pensionering werd hij directeur van de Academische Werkplaats bij De Nieuwe Kans in Rotterdam.
Doreleijers is sinds tien jaar lid van de Raad voor de Strafrechttoepassing en Jeugdbescherming RSJ.



</doc>
<doc id="4429011" url="https://nl.wikipedia.org/wiki?curid=4429011" title="Alexander van der Does de Willebois">
Alexander van der Does de Willebois

Jhr. dr. Alexander Emile Marie van der Does de Willebois (Utrecht, 28 oktober 1928 - Bilthoven, 12 juli 1987) was een Nederlandse zenuwarts.

De Willebois promoveerde in Groningen bij professor van Dijk, op het proefschrift "Vervreemding en verslaving". De studie is gebaseerd op persoonlijk psychotherapeutisch contact met negentig patiënten, gedurende de periode 1958-1960 opgenomen in de alcoholverslavingkliniek Hoog Hullen in Eelde. Hij werkte tot aan zijn dood in het Sint Anthonius Ziekenhuis te Utrecht als Afdelingshoofd van de Afdeling Neurologie, waar hij de positie van zijn in 1963 overleden vader overnam. Hij was lid van de Gezondheidsraad. In 1971 publiceerde hij een geruchtmakend artikel in "Medisch Contact" waarin hij ernstige zorg uitte over de uitvoering van abortus door artsen. Onder andere vanwege de liberale opvattingen die heersten bij de KNMG inzake abortus. Dit artikel mobiliseerde een groot aantal artsen met dezelfde zorgen, hetgeen uiteindelijk leidde tot de oprichting in 1972 van het Nederlands Artsenverbond. De Willebois was hier een van de oprichters van en tevens vicevoorzitter en erelid. De Willebois was een prominent woordvoerder in medisch-ethische debatten over o.a. euthanasie. In 1981 en 1982 gaf hij lezingen op de Meeting in Rimini, georganiseerd door Gemeenschap en Bevrijding. De Willebois was één van de oprichters van het Katholiek Nieuwsblad. De Willebois was Ridder van Gratie en Devotie in de Orde van Malta.

Hij was onderdeel van de katholieke adellijke familie Van der Does de Willebois en een zoon van zenuwarts "Jan Joseph Marie van der Does de Willebois" (1900-1963) en "Rosa Joanna Wilhelmina Ingen Housz" (1899-1984). Zijn broer Jan Aernout van der Does de Willebois (1930-2007) was cardioloog in het Diaconessen Ziekenhuis in Utrecht. Van der Does de Willebois trouwde op 8 april 1958 met Française, "Anik Andrée Adèle Bogaert", dochter van Henri Pierre Bogaert en Marie Elisabeth de Wailly in Warcq, Frankrijk.




</doc>
<doc id="4429494" url="https://nl.wikipedia.org/wiki?curid=4429494" title="Kieuwzeef">
Kieuwzeef

De kieuwzeef is in eerste instantie een geheel van kieuwstekels dat bedoeld is om te verhinderen dat voedseldeeltjes tussen de tere kieuwblaadjes van een vis geraken. In plaats daarvan worden zij naar het darmstelsel van de vis geleid.

Roofvissen die van grotere prooien leven hebben dit 'verslikkingsprobleem' minder en zij hebben dan ook minuscule kieuwstekels

Bij vissen die van plankton leven is er vaak een groot aantal kieuwstekels van aanzienlijk formaat, die de vis in staat stellen de kieuwzeef te gebruiken om hun voedsel uit het water te zeven. Een goed voorbeeld daarvan is de Arctische houting, die er zo'n 51 heeft. Nog extremer is de brasem. Bij deze vis zijn er zelfs speciale spiertjes die de vis in staat stellen de maasgrootte van de kieuwzeef aan te passen. Daardoor kan de vis uitstekend in troebel water gedijen. 


</doc>
<doc id="4430639" url="https://nl.wikipedia.org/wiki?curid=4430639" title="Valys">
Valys

De naam Valys wordt sinds 1 april 2004 in Nederland gebruikt voor het bovenregionaal sociaal-recreatief vervoer voor mensen met een handicap.

De naam Valys is eigendom van het Ministerie van Volksgezondheid, Welzijn en Sport. Het is niet alleen een merknaam, die ter beschikking wordt gesteld aan het bedrijf dat het vervoer regelt, maar duidt ook op de voorziening in algemene zin.

Gemeenten waren vanaf 1995 onder de Wet Voorzieningen Gehandicapten (WVG) verplicht om naast het lokale vervoer ook bovenregionaal vervoer aan te bieden voor mensen met een beperking, wanneer er sprake was van dreigend sociaal isolement. Zij hadden in de praktijk moeite om dit vervoer te organiseren.

De voorloper van Valys, die de naam Traxx droeg, werd in 1998 ingevoerd om dit probleem op te lossen. Behalve de complexiteit voor gemeenten was een andere reden dat de Tweede Kamer de eis van 'dreigend sociaal isolement' erg streng vond. Traxx werd betaald door VWS en geregeld in een privaatrechtelijk contract met de vervoerders.

De voorziening was bedoeld als een manier om reizen met de trein makkelijk en toegankelijk te maken voor mensen met een beperking door het voor- en natransport te vereenvoudigen. Reizigers hadden echter de vrije keus om de hele rit van deur tot deur per taxi te rijden. Het kilometerbudget is dan sneller op, maar de reis is eenvoudiger en duurt korter.

Bij de overgang van Traxx naar Valys op 1 april 2004, werd er meer de nadruk op gelegd om zoveel mogelijk gebruik te maken van het reguliere openbaar vervoer: waar bij Traxx het voor- en natransport uit taxivervoer bestond, wordt er bij Valys altijd eerst gekeken of er voor de individuele reiziger op het betreffende traject gebruikgemaakt kan worden van het reguliere openbare vervoer zoals bus, tram of metro.

Valys is bedoeld voor mensen met een beperking. Het is opgezet om te zorgen dat mensen met een beperking niet alleen in de eigen gemeente van deur tot deur kunnen reizen (daarvoor werd in de jaren negentig vanuit gemeenten en provincies de regiotaxi opgezet), maar - in aanvulling daarop - ook langere reizen kunnen maken wanneer dat met het openbaar vervoer niet mogelijk is. Ook werd het natransport (tussen het eindstation en de bestemming) geregeld: een regiotaxipas (en het bijbehorende lage tarief en de aanspraak op een rolstoeltoegankelijk busje) is namelijk alleen geldig in de gemeente waar iemand woont.

Een Valys-pas kan worden aangevraagd door iedereen die een gehandicaptenparkeerkaart heeft, een OV-begeleiderskaart, of een WMO-vervoervoorziening van de gemeente. Wie een Valys-pas heeft, krijgt elk jaar een kilometerbudget. In 2015 bedroeg dat budget 650 kilometer. Dit budget is beschikbaar voor het maken van taxireizen tegen een gesubsidieerd tarief (in 2015: 20 cent per kilometer). De gebruiker kan ook reizen boeken die deels per trein gaan. Dat deel van de reis gaat dan niet ten koste van het kilometerbudget. De gebruiker heeft hierbij de keuze uit Valys begeleidt en Valys vrij. Bij Valys begeleidt staat er op het treinstation een begeleider klaar. Die begeleidt de gebruiker van de taxi naar de trein en geeft een Valys treinkaart. Bovendien krijgt de gebruiker een apparaatje waarmee er contact kan worden opgenomen met de centrale. Op het overstap station en aankomst station staat ook een begeleider klaar. Op het aankomst station wordt de Valys treinkaart weer ingeleverd. Deze service is beschikbaar op een beperkt aantal treinstations van 7:00 tot 21:00. 
Bij Valys vrij kan de Valys-pas houder zelf een Valys-treinkaart aanvragen. De pashouder krijgt dan twee Valys-treinkaarten. 
Een Valys-treinkaart is een speciale ov-chipkaart die uitsluitend geldig is in de trein en uitsluitend in combinatie met een Valys reis. De treinkosten worden door Valys in rekening gebracht. 

Valys-pashouders met een ernstige beperking die geen enkele reis met openbaar vervoer kunnen maken hebben recht op Valys-vervoer met een hoog kilometerbudget ("HoogPKB"). In 2015 was dit hoge budget goed voor 2250 kilometer.

De Valys is beschikbaar van 06:00 - 01:00 en kost € 0,20 per kilometer. Is het budget op dan kost de Valys € 1,31 per kilometer. Prijzen 2016. De pashouder mag een begeleider gratis meenemen. Bovendien mogen er maximaal twee reisgenoten mee. Een reisgenoot heeft echter geen recht op een Valys-treinkaart.


</doc>
<doc id="4430724" url="https://nl.wikipedia.org/wiki?curid=4430724" title="Speleotherapie">
Speleotherapie

Speleotherapie (van het Grieks "spelaion" = grot) is een therapie waarbij de mineraalrijke lucht van een zoutmijn wordt ingeademd.

De wortels van de therapie liggen in het Oude Rome en de middeleeuwen. Er is informatie dat mijnwerkers toen al hun ademhalingscapaciteit konden verbeteren. Alleen Olympische atleten in Athener besteedden er destijds aandacht aan om hun sportieve prestaties te verbeteren.

Steenzout is ontstaan uit de verdamping van oeroude meren en zeeën. Het bestaat uit natriumchloride met sporen van zoals calcium- en magnesiumzouten, mangaan en sulfaten waaraan therapeutische eigenschappen worden toegeschreven. In zoutmijnen heerst een stabiele temperatuur, vochtigheid en gewoonlijk ontbreken verontreinigende stoffen zoals pollen. Diep onder de grond is de luchtdruk ook hoger dan bovengronds. Patiënten met ademhalingsproblemen kunnen hier baat bij hebben.

Er zijn gegevens dat mijnwerkers in het Oude Rome en in de middeleeuwen beter konden ademen. Feliks Boczkowski, een arts bij de Poolse zoutmijn in Wieliczka, schreef in 1843 dat de mijnwerkers geen last hadden van longziekten.

Het actuele gebruik van deze therapie begon in Duitsland toen Karl Hermann Spannagel constateerde dat de gezondheid van zijn patiënten verbeterde toen zij zich verborgen hadden gehouden in de karstgrot van Kloterthöhle voor zware bombardementen.
Speleotherapie wordt nu toegepast in Bystrianska in Slowakije, Wieliczka in Polen, Solovyno in Oekraïne en andere Oost-Europese landen.

In Soligorsk, Wit-Rusland, bevindt zich een zoutgrot met een unieke combinatie van twee soorten zout. Naast steenzout (haliet) is er ook een rood zout (kalium). De therapie, bestemd voor patiënten met astma, COPD en allergieën, vindt plaats in de Republikeinse Kliniek, in nauwe samenwerking met het ministerie van gezondheid. Recent onderzoek heeft aangetoond dat de effectiviteit van de therapie 97% is ten aanzien van de verbetering van de levenskwaliteit van de patiënten, langdurige vermindering van de aandoeningen, minder astmatische aanvallen, verbetering van de longfunctie, minder medicijnen.


</doc>
<doc id="4431543" url="https://nl.wikipedia.org/wiki?curid=4431543" title="Orthopedisch schoenmaker">
Orthopedisch schoenmaker

Een orthopedisch schoenmaker is een schoenmaker die zich bezighoudt met het maken van steunzolen en orthopedische schoenen op maat. 

Steunzolen worden op maat gemaakt door de orthopedisch schoenmaker (ook wel bandagist genoemd) door middel van een blauwdrukapparaat en een 3D-opname van de voet. Voor het maken van maatsteunzolen heeft de orthopedisch schoenmaker deze twee technieken nodig. De blauwdruk geeft heel nauwkeurig weer, tot op 1mm, waar er overdruk is zoals zich dat in de voet voordoet bij een belaste stand. De 3D-opname kan gebeuren met gips, of met wassen plaatjes. Het gebruik van wassen plaatjes heeft sinds 1986 het gebruik van gips teruggedrongen. Rond diezelfde tijd kwamen de schuimdrukdozen op de markt die veel goedkoper zijn dan de wassen plaatjes en om die reden veel worden gebruikt. De schuimdrukdozen kunnen niet altijd het gewenste effect geven voor het vervaardigen van een paar maatsteunzolen.

Ook orthopedische schoenen worden op maat gemaakt met een blauwdruk van de voeten waarop men de maten van die voeten noteert. Deze maten zijn nodig om de houten of kunststof leesten te kunnen maken waarop de schoen zal worden gemaakt. Afhankelijk van de misvorming van de voet kan men de maat nemen met gipswindels of een 3d-laserscansystemen of andere daarvoor uitgeruste apparatuur die de voet en het been compleet in beeld brengen. Men is zodoende in staat om een exacte kopie van de voet en het been te maken. De stand van het been, zoals hakhoogte, vorm van de neus, etc. bepalen uiteindelijk de vorm van de te dragen schoen.

Het beroep "orthopedische schoenmaker" wordt in België erkend door het RIZIV. Hierdoor is het mogelijk een gedeelte van de kosten door het Belgische ziekenfonds vergoed te krijgen.


</doc>
<doc id="4432206" url="https://nl.wikipedia.org/wiki?curid=4432206" title="Robert Spitzer">
Robert Spitzer

Robert Leopold Spitzer (White Plains, 22 mei 1932 – Seattle, 25 december 2015) was een Amerikaans hoogleraar en psychiater. Het grootste deel van zijn carrière was hij werkzaam aan de Columbia-universiteit in New York.

Spitzer wordt gerekend tot een van de meest invloedrijke psychiaters van de 20e eeuw. Vanaf de jaren zeventig zette hij zich in om homoseksualiteit uit de psychiatrie te halen.
In 1974 werd hij voorzitter van de werkgroep die de DSM III heeft samengesteld.

Spitzer won veel prijzen. Onder meer de Thomas William Salmon Medal voor zijn grote inzet voor de psychiatrie toegekend door de New York Academy of Medicine.

Hij overleed in een verzorgingstehuis aan een hartaanval op 83-jarge leeftijd.


</doc>
<doc id="4432446" url="https://nl.wikipedia.org/wiki?curid=4432446" title="Odense Academisch ziekenhuis">
Odense Academisch ziekenhuis

Odense Academisch ziekenhuis ("Odense Universitetshospital" (OUH)) is een academisch ziekenhuis in Odense verbonden aan de Zuid-Deense Universiteit.

Dit is het grootste en gespeciliseerd ziekenhuis van Zuid-Denemarken en met meer dan 10.000 medewerkers een grote werkgever voor deze regio. Het "Svenborg Sygehus" in Svenborg behoort ook tot deze organisatie.



</doc>
<doc id="4432559" url="https://nl.wikipedia.org/wiki?curid=4432559" title="Head">
Head



</doc>
<doc id="4433270" url="https://nl.wikipedia.org/wiki?curid=4433270" title="Hoteldebotel">
Hoteldebotel

Hoteldebotel is een, uit het Jiddisch afkomstige, Nederlandse uitdrukking. Afhankelijk van de context betekent het "helemaal van streek", "stapelgek", "verrukt van iets", of ook wel "(dol)verliefd".

De uitdrukking is in het Nederlands overgegaan via het Jiddische woord "overwotel", hetgeen verbasterd is tot "overlewotel" in de betekenis van "geheel overstuur". Het woord is ontleend aan het Hebreeuwse "Awar OeWoteel", hetgeen "heengegaan en verdwenen [van de wereld]" betekent. Dit begrip is ontleend aan het Misjna-traktaat Awot, ook "Pirké Awot" genaamd ("Spreuken der vaderen"), hetgeen onderdeel van de zogenaamde "mondelinge leer" vormt.

Oorspronkelijk werd het woord overbotel gebruikt om de waarde van offers aan God weer te geven. Als het offer niet op de juiste plek werd gebracht of niet van de beste kwaliteit was, werd het niet goed bevonden en was het ongeldig oftewel overbotel.
In het dagelijks taalgebruik wordt het woord vooral gebezigd als men door een bepaalde emotie totaal van slag is. Dat kan in de context van verliefdheid zijn waarmee dan bedoeld wordt dat iemand totaal verzot is op een ander, maar ook bij een droeve gebeurtenis waardoor men van slag is geraakt en niet meer aanspreekbaar.

In het Modern-Hebreeuws wordt met overbotel een lui, weinig presterend mens aangeduid.

In 1976 werd als woordspeling het begrip gebruikt voor de Nederlandse versie van Fawlty Towers, Hotel de Botel, een televisieserie die een hotel waar warrige toestanden zich afspelen.


</doc>
<doc id="4433750" url="https://nl.wikipedia.org/wiki?curid=4433750" title="Mendoza (wijnstreek)">
Mendoza (wijnstreek)

De Mendoza wijnstreek is het belangrijkste wijnbouwgebied van Argentinië. In de provincie Mendoza wordt ongeveer driekwart van alle wijn geproduceerd. Aanvankelijk lag de nadruk op goedkope wijn voor binnenlands gebruik, maar sinds het begin van de negentiger jaren is de aandacht verlegd naar kwaliteitswijnen voor exportmarkten.

De wijngebieden in deze provincie liggen ten oosten van de Andes in en om de hoofdstad Mendoza. De wijnbouw vindt op de hellingen plaats en tot relatief grote hoogte. De koude nachten zorgen voor een relatief lange rijpingsperiode. De meeste neerslag valt ten westen of in de Andes en de wijngaarden moeten geïrrigeerd worden om voor voldoende water te zorgen. 

Mendoza kent een woestijnklimaat, volgens de klimaatclassificatie van Köppen BWh of BWk. Er valt weinig neerslag, minder dan 200 millimeter per jaar. De meeste neerslag valt in de zomer tussen november tot maart. De winters zijn koud, maar omdat het een droge periode is valt er nauwelijks sneeuw. Voor de druiven zijn vorst in het voorjaar een probleem en ook hagel is een voorkomend probleem waardoor de druiven worden beschadigd. Door het droge weer en de grote hoogte waarop de druiven worden geteeld kan hier met minder bestrijdingsmiddelen worden volstaan.

De Medoza wijnstreek is veruit het grootste wijnbouwgebied van Argentinië. Hier liggen iets meer dan 70% van alle wijngaarden van het land gemeten naar areaal.

Traditioneel kwam de Criolla druif veel voor in dit gebied, maar deze levert geen bijzondere wijnen op. De komst van Europese druivenrassen zorgen voor een verbetering. Vooral de Malbec doet het erg goed en heeft een aandeel van een vijfde in het totaal areaal. Verder komen de Cabernet Sauvignon, Pedro Ximénez en Chardonnay veel voor. Er wordt ongeveer even veel witte als rode wijn geproduceerd.

De wijnbouw is vooral geconcentreerd rond de hoofdstad van de provincie. Het belangrijkste wijndepartement is San Martin waar ruim een kwart van alle druiven worden geoogst, gevolgd door Maipú en Rivadavia met allebei ongeveer een achtste. In zowel Luján de Cuyo als Junín komt ongeveer 10% van de oogst binnen.

De wijnbouw in de regio werd al geïntroduceerd in de 16e eeuw voor de productie van missiewijn, maar de grote doorbraak kwam aan het einde van de 19e eeuw toen Mendoza een spoorwegverbinding kreeg met de hoofdstad Buenos Aires. De reistijd tussen de twee plaatsen werd teruggebracht naar enkele dagen in plaats van maanden voor de spoorlijn gereed kwam. De afzetmogelijkheden voor de wijn werden aanzienlijk vergroot.



</doc>
<doc id="4433774" url="https://nl.wikipedia.org/wiki?curid=4433774" title="PrEP">
PrEP

PrEP, afkorting van "Pre-Expositie Profylaxe" (of vaak ook Engels pre-exposure prophylaxis), is het gebruik van hiv-remmers om een hiv-infectie te voorkomen. De naam verwijst naar preventie (profylaxe) vóór blootstelling aan een mogelijk risico (pre-expositie). Deze preventiemethode is bedoeld voor mensen die geen hiv hebben, maar wel een verhoogd risico lopen. De effectiviteit van PrEP is bijzonder hoog; studies tonen aan dat het bij consistent gebruik het risico op hiv-overdracht met meer dan 90% vermindert. PrEP is niet te verwarren met PEP ("post"-expositie profylaxe), dat wordt ingezet om de kans op infectie te verkleinen nádat men risico heeft gelopen.

Het enige middel dat is toegelaten voor gebruik als PrEP is de combinatie van de hiv-remmers tenofovir disproxil en emtricitabine, in de Westerse wereld op de markt als combinatietablet met de merknaam "Truvada" (Gilead Sciences). De Verenigde Staten waren in 2012 het eerste land waar PrEP als preventiemethode werd toegelaten. Begin 2016 was PrEP bovendien beschikbaar in Frankrijk, Kenia en Zuid-Afrika. Zowel in Nederland als in België startten in 2015 implementatieprojecten voor PrEP, gericht op hoogrisicogroepen.

Ondanks de nog beperkte beschikbaarheid van PrEP wereldwijd is de WHO een groot voorstander van het uitrollen van deze preventiemethode. In november 2015 breidde de WHO haar aanbeveling voor de toepassing van PrEP onder risicogroepen andermaal uit. Ook het Amerikaanse CDC pleit sterk voor een bredere toepassing van PrEP om de hiv-epidemie in te dammen.

De meest toegepaste (en meest onderzochte) wijze om PrEP te gebruiken is dagelijkse inname. Gebruik bij behoefte, dat wil zeggen volgens een vast schema direct voor en een paar dagen na een risicomoment blijkt echter ook effectief te zijn. PrEP wordt uitsluitend verstrekt op voorschrift van en onder begeleiding van een arts. Vast onderdeel van deze begeleiding zijn een hiv-test vooraf, en een driemaandelijks onderzoek tijdens het gebruik. Bij dit onderzoek horen tests op soa's en hiv, en monitoring van mogelijke bijwerkingen. Aangezien PrEP weliswaar uitstekende bescherming tegen hiv biedt, maar niet tegen andere soa's, adviseren de meeste gezondheidsorganisaties PrEP te combineren met condoomgebruik.

PrEP hoeft (in tegenstelling tot middelen om een hiv-infectie te behandelen) niet voor het leven gebruikt te worden. Een persoon kan ervoor kiezen PrEP te gebruiken in een levensfase met verhoogd risico, en het gebruik zonder problemen stoppen op het moment dat hij of zij het niet meer nodig acht.

De effectiviteit van PrEP in het voorkomen van hiv-infecties is onomstreden. Toch laten verschillende onderzoeken verschillende getallen zien als het gaat om het verminderen van het aantal infecties. Deze verschillen zijn toe te schrijven aan de mate waarin deelnemers aan de studies het middel daadwerkelijk en volgens voorschrift gebruikten. Therapietrouw is doorslaggevend bij het succes van PrEP. Als een deel van de groep die het middel krijgt het niet consistent of zelfs helemaal niet gebruikt, neemt het risicoverminderende effect op de totale studiegroep af. In de publicatie van onderzoeken wordt altijd het effect van de inzet van het middel op de totale groep vermeld. Zo kwamen twee Europese PrEP-studies begin 2015 beide tot een totale vermindering van het aantal hiv-infecties van 86%, terwijl er geen enkel nieuw geval van hiv werd vastgesteld bij personen met een goede therapietrouw. Een in San Francisco uitgevoerd onderzoek in de klinische praktijk vond eind 2015 geen enkele nieuwe hiv-infectie onder PrEP-gebruikers.


</doc>
<doc id="4433822" url="https://nl.wikipedia.org/wiki?curid=4433822" title="Aalborg Academisch ziekenhuis">
Aalborg Academisch ziekenhuis

Aalborg Academisch ziekenhuis ("Aalborg Universitetshospital") is een academisch ziekenhuis in Aalborg verbonden aan de Universiteit van Aalborg.

Dit ziekenhuis is de grootste in de noordelijke regio van Denemarken en heeft ongeveer 6500 medewerkers.



</doc>
<doc id="4435080" url="https://nl.wikipedia.org/wiki?curid=4435080" title="Stoeien">
Stoeien

Stoeien (of ook wel ravotten, in het Engels: "playfight") is een manier van spelen waarbij men doet alsof men vecht, meestal tussen jongens onderling (vanaf peuterleeftijd tot jong adolescenten) of tussen de vader en zijn (jonge) zonen. Elkaar verwonden of pijn doen is niet het doel van stoeien, maar gebeurt soms wel; wegens de vrijgekomen hormonen wordt het dan zelfs vaak in eerste instantie tijdens het stoeien niet eens opgemerkt.

Door het intense fysieke contact (en de daarbij vrijgekomen hormonen als adrenaline, endorfinen en dopamine) wordt de onderlinge familie- of vriendschapsband versterkt. Ook verbetert hiermee de motoriek van de kinderen die deelnemen in het stoeien, en worden speels de grenzen opgezocht én vastgesteld vanuit een veilige/vertrouwde omgeving en vertrouwde deelnemers. Daarmee worden voorts ook sociale vaardigheden aangeleerd (verbale en non-verbale commicatie, zoals lichaamstaal). Tevens is het daarmee een gecontroleerde uitlaatklep voor natuurlijk voorkomende agressie (die door de aanmaak van testosteron kan ontstaan).


Bij allerlei jonge roof-zoogdieren treft men ook veel stoeien aan (zoals bijvoorbeeld bij kittens van alle katachtigen, pups van honden, berenjongen en dergelijke). De functie is hierbij tevens om spelenderwijs het jachtinstinct te ontwikkelen en/of de rangorde (dominantie en onderwerping) binnen de familie, roedel of leefgemeenschap gaandeweg op natuurlijke wijze vast te stellen tijdens het opgroeien en volwassen worden van de jonge dieren. Bij sommige gedomesticeerde gezelschapsdieren (zoals katten en honden) die niet opgroeien met hun leeftijdsgenoten (uit het nest) "stoeien" de jonge dieren dan wel eens plaatsvervangend met poppen, speeltjes of knuffeldieren. Op meer natuurlijke wijze spelen jonge (roof)dieren vaak met een prooi dat dan al dan niet al verwond, verzwakt of gedood is.



</doc>
<doc id="4435740" url="https://nl.wikipedia.org/wiki?curid=4435740" title="Wollige beukenluis">
Wollige beukenluis

Wollige beukenluis ("Cryptococcus fagisuga") is een schildluis, die op beuken voorkomt. Het insect is schadelijk, doordat door de door de luis met hun zuigsnuit gemaakte gaatjes schimmels de bast kunnen binnendringen zoals "Nectria coccinea var. faginata" en soms het bloedkankermeniezwammetje ("Nectria galligena"). Met hun zuigsnuit zuigen ze floëemsap op. Bij sterke aantasting zijn de aangetaste bomen al van verre te zien door een witte waas en een slijmachtig sap op de stam. Bij deze bomen kan na 4 - 12 jaar kankerachtige woekeringen ontstaan.

Van de wollige beukenluis zijn geen mannetjes bekend. De 0,75 - 1 mm grote, geelkleurige vrouwtjes zijn halfkegelvormig en planten zich voort door parthenogenese. Ze hebben geen poten en vleugels. Op de rug zit witte, wolachtige was.

Van juni tot oktober leggen de vrouwtjes tot 50 onbevruchte eitjes. Uit de eitjes komen larven, die dan nog poten hebben. Ze laten zich door de wind verspreiden naar andere beukenbomen. In het volgende voorjaar ontwikkelen ze zich tot volwassen luizen.

De wollige beukenluis komt van oorsprong op de beuk voor in Europa van zuid-Zweden tot in Turkije. Rond 1890 verspreidde de wollig beukenluis zich met planten naar Nova Scotia in het noordoosten van Canada, waar de Amerikaanse beuk ("Fagus grandifolia") werd aangtast. In 1932 was de luis met de schimmel "Nectria" al verspreid over vele gebieden van New Brunswick, Nova Scotia, Prince Edward Island en delen van oost- en zuid-centraal Maine. Ze blijft zich verder verspreiden en komt nu ook voor in Quebec, New England, New York, New Jersey, Pennsylvania en West Virginia. In 1984 werd de luis ook gevonden in het Holden Arboretum in Lake County (Ohio) en in latere jaren ook in andere delen van Ohio.


</doc>
<doc id="4436862" url="https://nl.wikipedia.org/wiki?curid=4436862" title="Frederick Twort">
Frederick Twort

Frederick William Twort (Camberley, 22 oktober 1877 – 20 maart 1950) was een Engels bacterioloog die bekend werd als de ontdekker van bacteriofagen in 1915. Hij studeerde medicijnen aan het St Thomas's Hospital in Londen. Daarna werkte hij bij het Brown Institute for Animals (een pathologisch onderzoeksinstituut) en werd vervolgens hoogleraar bacteriologie aan de University of London. Hij deed onderzoek aan paratuberculose (zoekte van Johne) een chronische ingewandsinfectie bij vee en ontdekte dat vitamine K is nodig voor de groei van leprabacteriën.


</doc>
<doc id="4436917" url="https://nl.wikipedia.org/wiki?curid=4436917" title="Bianca Del Rio">
Bianca Del Rio

Roy Haylock (27 juni 1975), beter bekend als Bianca Del Rio, is een Amerikaanse kostuumontwerper, acteur en dragqueen, die bekend werd als winnaar van het zesde seizoen van RuPaul's Drag Race in 2014.

Haylock groeide op in Gretna (Louisiana en begon op de high school met acteren en ontwerpen van kostuums. Hij werkte korte tijd bij Bloomingdale's in New York voor hij weer terugkeerde naar Louisiana en aan de slag ging als kostuumontwerper. Op zijn zeventiende won hij zijn eerste "Big Easy Entertainment Award for Best Costume Design", hij werd inmiddels meer dan tien maal genomineerd en nam de prijs een aantal malen opnieuw in ontvangst.

In 1996 debuteerde Haylock in het theater in New Orleans als travestiet in het stuk "Pageant". Hij speelt sindsdien in diverse theaterstukken en musicals, waaronder Cabaret (2002) en Grease (2004). Na de orkaan Katrina (2005) verhuisde Haylock naar New York, waar hij kostuums ontwerpt voor Broadwayshows, ballet en opera en speelde in onder meer Cabaret en Rent (2008).

In 1998 ontwikkelde Haylock zijn alter ego Bianca Del Rio, waarmee hij aanvankelijk vooral optrad in het nachtclubcircuit. Hij noemt haar een creatieve uitlaatklep en zichzelf 'clown in een jurk' of een 'man met een pruik'. Del Rio draagt overdreven veel make-up en is een scherpe comédienne, die alles en iedereen beledigt. The New York Times noemde haar "The Joan Rivers of the Drag World". Haylock was drie jaar New Orleans Gay Entertainer of the Year en zes jaar New Orleans Gay Bitch of the Year.

In 2010 werkte Del Rio mee aan de documentaire "The Sons of Tennessee Williams", over de homocultuur in New Orleans in de jaren vijftig en zestig. In 2012 verscheen zij op televisie in de variété "She's Living for This". Een bredere bekendheid kreeg Haylock / Del Rio door de deelname in 2014 aan het zesde seizoen van "RuPaul's Drag Race", waarin RuPaul op zoek ging naar "America's Next Drag Superstar". De gedeelde tweede plaats was voor Adore Delano (Danny Noriega) en Courtney Act (Shane Jenek), Del Rio won de titel. Zij werkte ook mee aan een aantal afleveringen van het zevende seizoen, dat werd gewonnen door Violet Chachki (Jason Dardo). In 2015 gaf Del Rio in de documentaire " This Is Drag", met onder anderen Adore Delano, Courtney Act en Alyssa Edwards, een kijkje achter de schermen van de dragscene.

Van 2014 tot 2016 maakt Bianca Del Rio een wereldwijde theatertour "Rolodex of hate", waarin zij opnieuw geen blad voor de mond neemt. 

In 2016 kwam de film "Hurricane Bianca" uit. Haylock speelt daarin de hoofdrol als een leraar (Richard) die wordt ontslagen omdat hij homo is en terugkeert als vrouw (Bianca) om wraak te nemen.





</doc>
<doc id="4437285" url="https://nl.wikipedia.org/wiki?curid=4437285" title="Preutsheid">
Preutsheid

Preutsheid is een menselijke houding die zich kenmerkt door een afwijzing van alles wat met seksualiteit in verband gebracht kan worden. Dit betreft zowel expliciete naaktheid in het openbaar als aanduidingen van naaktheid, seksualiteit en erotiek in beeld, woord en geschrift en kan ook het ervaren van het eigen lichaam in een privéomgeving betreffen. Het begrip is negatief beladen. De positieve tegenhangers zijn onder meer deugdzaamheid en kuisheid.

Het begrip komt vermoedelijk uit het Frans (preux = deugdzaam).

In de loop van de eeuwen en decennia zijn de maatschappelijke opvattingen over wat preuts is veranderlijk. In het begin van de eenentwintigste eeuw wordt door sommige commentatoren in de samenleving een tendens naar meer preutsheid gesignaleerd die onder meer tot uiting komt in het afwijzen van naturisme, topless baden en dergelijke; vormen van openbare naaktheid die in de 70'er tot 90'er jaren van de twintigste eeuw in Noordwest-Europa gebruikelijker waren. Zij signaleren een sterke invloed van Noord-Amerikaanse puriteinse opvattingen via de media en sociale netwerken.

De periode voor de Eerste Wereldoorlog alsook het interbellum werden onder meer gekenmerkt door een grote seksuele vrijheid en openheid, tenminste onder kunstenaars en in de grote steden van Europa. Zie ook FKK.

In de 17de eeuw wordt het onbedekte lichaam als pijnlijk ervaren en als teken van armoede gezien. Ten tijde van de verlichting wordt het verschil tussen het verstand en de wilde natuur, waartoe ook het eigen lichaam behoort, uitgewerkt met als gevolg een verpreutsing, juist van de verlichte mens.

De Middeleeuwen kunnen niet als preuts gekarakteriseerd worden. Beelden van de hel waren vol naakte vrouwen, gedoopt werd soms met meerdere naakte personen in een doopbekken.

Preutsheid in Europa vindt zijn oorsprong vooral in de tijd van het Oude Testament en de patriarchale samenlevingen in die tijd, waar het uiterst belangrijk was te weten hoe de familiaire verwantschappen lagen en al het seksuele strikt taboe of geritualiseerd was. Overigens vormt het Hooglied een uitzondering met zijn plastische beschrijving van de liefde tussen man en vrouw.

Preutsheid buiten Europa en de abrahamitische religies is herkenbaar in de maatschappelijke normen van onder andere Han-Chinezen en Indiërs.



</doc>
<doc id="4437510" url="https://nl.wikipedia.org/wiki?curid=4437510" title="Ascitespunctie">
Ascitespunctie

Een ascitespunctie is een onderzoek waarbij vocht uit de buikholte wordt afgenomen. Dit gebeurt door met een punctienaald links of rechts onder in de buikholte te prikken. Ascites betekent vochtophoping in de vrije buikholte.


</doc>
<doc id="4439400" url="https://nl.wikipedia.org/wiki?curid=4439400" title="Stop Darmkanker (vzw)">
Stop Darmkanker (vzw)

Stop Darmkanker is een Belgische vzw die als missie het vroegtijdig opsporen en voorkomen van darmkanker heeft. Dit wil zij bereiken door het verspreiden van kennis en voorlichting over darmkanker. 

De oprichting vond plaats in februari 2010 door maag-darmspecialist dr. Luc Colemont en 3 studenten. De officiële start vond plaats op 19 juli 2012 toen de statuten van Stop Darmkanker vzw verschenen in het Belgisch Staatsblad. 

Sinds de zomer van 2014 is Stop Darmkanker geassocieerd met de internationale organisatie EuropaColon.

Op 1 december 2015 kreeg Stop Darmkanker de steun van ondernemer Marc Coucke. De vzw ontving daarbij een gift van 2.5 miljoen euro voor de verdere professionalisering van de organisatie.

Oprichter en maag-darmspecialist dr. Luc Colemont geeft lezingen in binnen- en buitenland over darmkanker en de preventie ervan. In maart 2014 werd hij uitgenodigd door TEDxFlanders om zijn wens uit te spreken. Later dat jaar, op 8 december 2014, verscheen het boek “STOP DARMKANKER, kennis delen kan levens redden” in samenwerking met uitgeverij LannooCampus.

Jaarlijks worden campagnes en acties georganiseerd. Deze worden vaak gesteund door Bekende Vlamingen waaronder Tom Waes, Goedele Liekens, Davy Brocatus en diverse politici. Een voorbeeld hiervan is ‘Dear Brad Pitt’. Op Brad Pitts 50ste verjaardag stuurde Stop Darmkanker een open brief aan Brad Pitt waarin hij werd opgeroepen om zichzelf te testen op darmkanker. De campagne won een prijs voor de “Best Online Non-Profit Campaign“ op de IAB Mixx-award.



</doc>
<doc id="4439472" url="https://nl.wikipedia.org/wiki?curid=4439472" title="Jacobus Schoondermark">
Jacobus Schoondermark

Jacobus Schoondermark (Eck en Wiel, 19 augustus 1849 – Amsterdam, 24 oktober 1915) was een Nederlands medicus en auteur van diverse boeken en brochures op dat gebied.

Hij is vernoemd naar zijn vader, die docent was op de lagere school in Eck en Wiel en die gehuwd was met Dirkje de Rooy uit Maurik. Hij was de derde van tien kinderen, waarvan er meerdere in de medische wereld terechtkwamen met name op het gebied van tandarts.In 1864 vertrok Jacobus Schoondermark jr. naar Haarlem. Hij studeerde aan de universiteit van Amsterdam, Leiden en Utrecht in de periode van 1873 tot en met 1881, maar in geen van zijn studies natuurkunde, filosofie en geneeskunde is een afstudeerproject teruggevonden. In 1882 huwde hij Catharina Hendrika van Loghem (overleden op 7 oktober 1927 op 74-jarige leeftijd, aldus het Algemeen Handelsblad van 9 oktober 1927). Uit dat huwelijk is Anna Schoondermark geboren. In 1886 verschenen van zijn hand diverse advertenties dat hij een tandartspraktijk had geopend aan de Stadhouderskade 97. Hij gaf advies op zowel tandheelkundig en massagegebied, een onwaarschijnlijke combinatie. Rond de eeuwwisseling verschenen zijn publicaties, maar in 1897 en 1902 ging hij toch ook failliet. In 1909 had hij zijn praktijk aan de Ruyschstraat in Amsterdam. Hij overleed op 24 oktober 1915 in Amsterdam na een kortstondig ziektebed.

Schoonermark voerde als titulatuur Prof. Dr. Med., maar het is twijfelachtig of hij een academische graad heeft gehaald. Zijn naam wordt genoemd in de "Who’s who in gay and lesbian history; from antiquity to world war II"; maar werd daarin aangeduid met "quack" (kwakzalver) . In 1907 werd bij zijn pamflet over homoseksualiteit als titels aangevoerd:

Enkele publicaties:


</doc>
<doc id="4439476" url="https://nl.wikipedia.org/wiki?curid=4439476" title="Anna Schoondermark">
Anna Schoondermark

Anna Schoondermark (Leiden, 19 september 1884 – Schaarsbergen, Arnhem, 3 september 1938) was een Nederlands medicus.

Ze was de dochter van Jacobus Schoondermark en Catharina Schoondermarck-van Loghem. Zij doorliep de lagere school en het stedelijk gymnasium in Amsterdam, maar leerde verder in Utrecht. Van 1905 tot en met 1913 studeerde ze aan de Universiteit van Amsterdam en werd op 19 november 1917 bevorderd tot doctor in de geneeskunde op basis van het proefschrift "Over gevoelsstoorrnissen bij een aantal klinische gevallen van periphere zenuwlaesies". In 1907 had ze al een propadeuse afgelegd. Ze was toen al aan het werk als geneeskundige aan het gasthuis voor vallende ziektes en assistente van de neurologische kliniek van het Binnengasthuis te Amsterdam (1914-1919). Op 1 januari 1918 aanvaardde zij de baan als afdelingsgeneeskundige van het Rijkskrankzinnigen Gesticht (R.K.G.) te Woensel, waar zijn in 1932 werd gepromoveerd tot waarnemend geneeskundig directrice.

In 1937 werd ze benoemd in de Officier in de Orde van Oranje Nassau. Zij schreef diverse werken op het gebied van de behandeling van psychiatrische patiënten. Ze bleef zelf ongehuwd.


</doc>
<doc id="4440486" url="https://nl.wikipedia.org/wiki?curid=4440486" title="Tianeptine">
Tianeptine

Tianeptine is een anti-depressivum, met angstremmende en noötropische neveneffecten.
Het middel zou gunstiger zijn dan de gebruikelijke anti-depressiva omdat het veel minder sederend werkt, en minder andere ongunstige bijwerkingen zou hebben. Hoewel het nog niet in Nederland verkrijgbaar is, wordt het al wel in verschillende andere EU-landen op recept voorgeschreven (oa. in Frankrijk: "Stablon", en Duitsland: "Tianeurax").

Tianeptine is een zogenaamde TCA (tricyclisch anti-depressivum), een klasse anti-depressiva uit de jaren '60, waarvan sommigen (zoals Clomipramine) nog steeds gebruikt worden. De meeste TCA's werken als serotonine heropname-remmer (SSRI). De werking van tianeptine is echter geheel anders. Tianeptine werkt als een serotine heropname-"versneller" (SSRE, "selective serotonin reuptake enhancer"). Daarmee werkt de stof precies tegenovergesteld aan bijna alle huidige anti-depressiva, die bijna allemaal SSRI zijn. Als zodanig kan het soms emoties versterken in plaats van afvlakken, zoals de meeste SSRI's doen. Bovendien zorgt tianeptine voor een toename in de afgifte van dopamine. 

De anti-depressieve werking wordt waarschijnlijk mede veroorzaakt doordat tianeptine als agonist bindt aan de μ-opioïde receptor . Van selectieve μ-opioïde agonisten is bekend dat zij een gevoel van (lichte) euforie veroorzaken. Tianeptine werkt bij hogere concentraties ook als agonist voor de δ-opioïde receptoren, welke zich oa. in de amygdala bevinden, een onderdeel van de hersenen dat een grote rol speelt bij de regulatie van angst.
Ook is aangetoond dat tianeptine invloed heeft op de activiteit van glutamaat-receptoren, hoewel daar geen directe interactie mee is.

Het feit dat tianeptine minder versuffend werkt dan andere anti-depressiva komt mogelijk omdat de stof niet of nauwelijks affiniteit heeft met κ-opioïde receptoren. Bovendien zorgt de stof voor een gematigde toename van dopamine-afgifte, hetgeen eerder opwekkend werkt dan versuffend.

De veronderstelde noötropische werking is onder andere gebaseerd op het feit dat tianeptine een effect heeft op de glutamaat-receptoren, welke een rol spelen bij de synaptische plasticiteit, dwz. het versterken of verzwakken van zenuwbanen. Ook zou het de afgifte van het eiwit BDNF (Brain-Derived Neurotrophic Factor) bevorderen, een van de "groeihormonen" van de hersenen die een rol spelen bij neurogenese. Zowel door de neuroplasticiteit als de neurogenese zou tianeptine een bevorderend effect hebben op het leervermogen en het geheugen. Een en ander is echter nog niet onomstotelijk bewezen.


</doc>
<doc id="4440584" url="https://nl.wikipedia.org/wiki?curid=4440584" title="Catharina Cool">
Catharina Cool

Catharina (“To”) Cool (Wormerveer, 19 augustus 1874 – Leiden, 20 juni 1928) was een Nederlandse mycoloog. Ze heeft veel betekend voor de “populaire paddestoelenstudie in Nederland”; daarnaast propageerde ze in Nederland ook het eten van paddenstoelen.

Catharina Cool was lid van de familie Cool en de dochter van een doopsgezinde predikant te Wormerveer; ze droeg dezelfde namen als haar in 1871 op eenjarige leeftijd overleden zusje, een andere zus zou in 1881 op tienjarige leeftijd overlijden. Na de lagere school ging ze naar de “Fransche School” (vergelijkbaar met de MAVO). Daarna volgde ze een opleiding tot apothekersassistente.

Haar hele leven kampte Catharina met een slechte gezondheid. Vermoedelijk ging het om klachten van neurastenische aard.

In 1899 verhuisde ze, na het emeritaat van haar vader in datzelfde jaar, met haar ouders naar Nijmegen. Ze was ongelukkig, en ging te rade bij een bevriend echtpaar, waarvan de man zenuwarts was. Die raadde haar aan “de natuurstudie ter hand te nemen”. In de tijd van de opkomende belangstelling voor natuurstudie - vooral geïnspireerd door Eli Heimans en Jac. P. Thijsse - was dat niet ongebruikelijk. De periode wordt wel het 'biologisch réveil' genoemd.

In 1904 overleed haar vader. Catharina verhuisde met haar moeder naar Haarlem en ging in Amsterdam biologie studeren. Van 1905 tot 1909 liep ze college. Ze kon geen examens afleggen, omdat haar daarvoor de vereiste vooropleiding ontbrak. Daarna werkte ze twee jaar aan het Phytopathologisch Laboratorium 'Willie Commelin Scholten', waar Johanna Westerdijk directeur was. In Haarlem sloot ze zich ook aan bij de Nederlandse Natuurhistorische Vereniging en al snel had ze een functie in het bestuur van de afdeling Haarlem. Ze raakte geïnteresseerd in paddenstoelen, en toen in 1908 de Nederlandse Mycologische Vereniging werd opgericht was ze van de partij.

Van 1914 tot 1922 was Catharina conservator voor de paddenstoelencollectie van de NMV bij het Rijksherbarium in Leiden op een honorarium van fl. 50 per jaar. In 1920 verhuisde ze naar Leiden. In 1922 werd ze benoemd als vaste assistente bij het Rijksherbarium.

Van december 1922 tot maart 1923 maakte ze samen met mevr. Den Tex-Boissevain een reis naar de Canarische eilanden. Daarover heeft ze later op twee plaatsen gepubliceerd.

Na haar terugkeer verslechterde haar gezondheid. In 1923 en in 1927 werd ze geopereerd. Haar toestand verslechterde echter. In juni 1928 werd ze opgenomen in het Diaconessenhuis in Leiden.
Daar overleed ze op 20 juni.

Ze werd op 25 juni begraven in Nijmegen, op de begraafplaats Rustoord.

In 1908 was ze, samen met o.a. Johanna Westerdijk - haar latere leidinggevende op het Phytopathologisch Laboratorium 'Willie Commelin Scholten' in Amsterdam - aanwezig op de oprichtingsvergadering van de Nederlandsche Mycologische Vereniging (NMV). 
In het comité dat de bijeenkomst had georganiseerd zat behalve de initiatiefnemer Joh. Ruys o.a. Eli Heimans.

Van 1912 tot 1914 was ze penningmeester van de vereniging.

In 1910 startte de NMV met een herbarium, dat werd ondergebracht bij het Rijksherbarium in Leiden. Al snel werd hiervoor een conservator benoemd. Dat was in 1912 van der Lek. In 1914 werd hij opgevolgd door Catharina Cool. Ze zou tot het eind van haar leven bij het Rijksherbarium blijven werken. Haar werk bestond uit het conserveren van de collectie en uit het determineren van materiaal dat haar werd toegezonden. Ze publiceerde de resultaten van haar werk jaarlijks in het mededelingenblad van de NMV.

Catharina Cool ontdekte - in haar functie van conservator - een nieuwe paddenstoel, de odeur-zwam, die haar in 1916 was toegezonden en die zij in 1918 beschreef onder de naam "Lepiota odorata". Tegenwoordig heet deze schimmel "Squamanita odorata".

Naast haar werk bij het herbarium verrichtte ze allerlei andere activiteiten om de studie van paddenstoelen in Nederland te bevorderen.

Bij haar overlijden in 1928 liet ze fl. 2500 aan de NMV na.

De door Catharina Cool ontdekte Odeurzwam (tegenwoordig) "Squamanita odorata" (oorspronkelijk "Lepiota odorata") werd door Huijsman in 1943 in een nieuw genus geplaatst dat hij "Coolia" noemde en ging dus "Coolia odorata" heten. Ook "Coolia macrocephala" (Schulzer) Huijsman ( tegenwoordig "Leucopaxillus macrocephala") en Coolia schreieri Huijsman droegen enige tijd haar naam.
Andere schimmels, die naar Catharina Cool werden genoemd, zijn: "Mycena cooliana" Oort en
"Mycenella cooliana" (Oort) Singer.

Catharina Cool's naam leeft sinds 1954 voort in de naam van het tijdschrift "Coolia" van de Nederlandse Mycologische Vereniging (NMV). Van 1964 tot 1977 prijkte op de omslag van het tijdschrift ook nog een tekening van de door haar ontdekte Odeurzwam "Squamanita odorata".

Sinds 1989 reikt de Nederlandse Mycologische Vereniging de 'Cool en Van der Lek-prijs', die genoemd is naar de beide auteurs van "Het paddenstoelenboekje" uit 1913. De prijs wordt toegekend aan een persoon die een grote prestatie in de mycologie of een belangrijke bijdrage tot het realiseren van de doelstellingen van de Nederlandse Mycologische Vereniging heeft geleverd.

Jac. P. Thijsse eerde Catharina Cool door in Thijsse's Hof een gedenksteen te plaatsen met een uitspraak van haar:
Door het plaatsen van de steen gaf hij uitdrukking aan de waardering voor de grote belangstelling die ze steeds voor Thijsse's Hof had getoond, en vooral voor de paddenstoelententoonstellingen die ze in 1926 en 1927 inrichtte in het Pannenkoekenhuisje naast de Hof.

"Het paddenstoelenboekje" door Cath. Cool en H.A.A. van der Lek verscheen voor het eerst in 1913 als deel VI en VII van de "Bibliotheek van “De Levende Natuur”". Er verschenen verschillende herdrukken.

Het boekje valt uiteen in twee delen: het “algemeene deel” en het “bijzondere deel”.
In het algemene deel (ca. 140 pgs.) vinden we hoofdstukjes over “Wat zijn paddenstoelen?”, “Hoe de paddenstoelen te leeren kennen en onderscheiden”, “Bouw der hoogere paddenstoelen”, “De verzaameling”, “Paddenstoelen eten”, enz.
In het bijzondere deel (ca. 200 pgs.) is de doelstelling om de meest voorkomende paddenstoelen op naam te brengen. In totaal worden hier ongeveer 280 soorten behandeld. Dit deel bevat een groot aantal illustraties, zowel tekeningen, als foto's. Er zijn lijsten opgenomen van paddenstoelen die heel erg opvallen (door grootte, vorm, geur etc.), tabellen voor het bepalen van geslachten van een aantal families, en lijst van paddenstoelen naar voorkomen.



De gekleurde platen zijn anders dan die in de eerste drukken. Er wordt nu niet meer gerept over de "Bibliotheek van “De Levende Natuur”."




</doc>
<doc id="4440804" url="https://nl.wikipedia.org/wiki?curid=4440804" title="Viktor von Weizsäcker">
Viktor von Weizsäcker

Viktor von Weiszäcker (21 april 1886, Stuttgart - 9 januari 1957, Heidelberg) was een Duitse geneeskundige. Hij geldt als grondlegger van de psychosomatische geneeskunde en van de medische antropologie. Hij stamt uit de familie "Weizsäcker" uit Württemberg. Hij is de zoon van de Württembergse politicus Karl von Weizsäcker en een broer van Ernst von Weizsäcker en hierdoor ook een oom van de Duitse bondspresident Richard von Weizsäcker en van de natuurkundige Carl Friedrich von Weizsäcker.

Als neuroloog-internist werkte Viktor von Weizsäcker een "antropologisch-medische" theorie uit, een discipline die gesteund is op de dialectiek van het neurologisch-experimenteel onderzoek en zijn medische praktijk. Hierbij reserveerde hij een belangrijke plaats voor psychosomatiek, door hem genoemd: ”somatose”. Deze theoretische constructie is verder uitgebouwd door zijn bijdrage in een voortdurende dialoog met de filosofie, zijn engagement in de geneeskunde van het werk en het oprichten van een sociaal verzekeringssysteem in Duitsland, na de Eerste Wereldoorlog.

Viktor von Weizsäcker werd in 1941 benoemd, in opvolging van Otfrid Foerster, als hoogleraar neurologie en directeur van het Neurologisch Instituut van de Universiteit van Breslau in Silezië. In het neuropathologisch laboratorium in dat instituut werden de hersenen van kinderen, die vermoord waren in de "Kinderfachabteilung" ("kindervakafdeling", een Nazi-eufemisme voor een afdeling waar kinderen met bijv. een handicap onvrijwillig "euthanasie" toegepast kregen) van het psychiatrisch hospitaal van Loben (Lubliniec), onderzocht door Hans Joachim Scherer. Het lukte hem om ervandaan te vluchten in januari 1945, en in de maand augustus werd hij tijdelijk directeur van het Fysiologisch Instituut van de Ruprecht-Karls-universiteit in Heidelberg.

"Pathosofie" is de naam die hij geeft aan zijn algemene klinische werk. Het gaat over een weten over het lijden, eerder dan een wetenschap over de ziekte. Pathos verwijst daarbij minder naar een pijnlijke passiviteit dan naar “datgene dat ervaren wordt”. Zoals bij de Grieken, een vraag in de zin van “Wat is er met jou aan het gebeuren?”. Het accent ligt op de actieve dimensie van dat wat er bij ons gebeurt. Het gaat over een ervaring zowel uitgevoerd als ondergaan.

Het “pathische zijn” is uiteindelijk in staat zijn om pijn of plezier te ervaren. In filosofische termen hernomen gaat het over een kracht om geraakt te kunnen worden, van toestand te kunnen veranderen. Waarom zo denken, als het niet is om over de ziekte te spreken als een gebeurtenis, eerder dan als een deficit, een gebeuren die onze toestand verandert. Indien de ziekte een vorm van leven is, tezelfdertijd actief als passief, veronderstelt ze een geheel denken van het levende hernomen als pathisch, voor en voorbij elke vorm van nosografie. Leven komt neer op te lijden hebben, met alle geïmpliceerde singuliere modulaties: willen, kunnen, moeten,…

Begrippen van Weizsäcker zijn overgenomen door denkers als Henri Maldiney, Jacques Schotte, Jean Oury of Bin Kimura.





</doc>
<doc id="4441136" url="https://nl.wikipedia.org/wiki?curid=4441136" title="Klinisch onderzoek">
Klinisch onderzoek

Een klinisch onderzoek, klinische studie of klinische trial (Engels: "clinical trial") is het testen van behandelingen of andere medische 'interventies' op menselijke proefpersonen. Zulke onderzoeken zijn bijvoorbeeld nodig om de werkzaamheid en veiligheid van (potentiële) nieuwe geneesmiddelen aan te tonen. Een geneesmiddel wordt alleen toegelaten wanneer uit klinisch onderzoek blijkt dat het middel werkzaam is en geen ernstige bijwerkingen vertoont.

Een "trial" wordt vaak opgezet als gerandomiseerd onderzoek met controlegroep: een deel van de patiënten/vrijwilligers krijgt de beoogde behandeling en een deel een placebo. Wanneer mogelijk (en bij geneesmiddelen vrijwel altijd) wordt het onderzoek ook dubbelblind uitgevoerd: noch de patiënten, noch de artsen die de toediening verzorgen, weten wie het echte middel krijgt toegediend en wie een placebo.

Onderzoeken kunnen worden uitgebreid of stopgezet wanneer daar reden toe is. Soms blijkt een behandeling zo succesvol dat het onethisch zou zijn de behandeling nog langer te onthouden aan de controlegroep. Maar het kan ook blijken dat de bijwerkingen zo ernstig zijn en zo vaak voorkomen dat de (mogelijke) werkzaamheid daar niet tegen opweegt.

Klinische onderzoeken vormen een van de pijlers onder de zogeheten "evidence-based medicine".

Voor onderzoek naar nieuwe geneesmiddelen geldt dat er meestal al vele jaren van preklinisch onderzoek zijn voorafgegaan aan het eerste klinische onderzoek. Daarbij is onder meer de werking van het geneesmiddel "in vitro" vastgesteld, en is er zowel "in vitro" als bij dieren al gekeken naar de toxicologie van het middel.

In het traject om een geneesmiddel op de markt te brengen, worden vijf fasen van klinische onderzoeken onderscheiden:

Klinische onderzoeken werden geregeld door de richtlijn 2001/20/EG, intussen vervangen door verordening 536/2014. Er is echter een ruime overgangsperiode van drie jaar voorzien. 


</doc>
<doc id="4441390" url="https://nl.wikipedia.org/wiki?curid=4441390" title="Singoalla">
Singoalla

Singoalla is een roman van de Zweedse schrijver Viktor Rydberg uit 1857 over de verboden liefde tussen een ridder en een zigeunermeisje.

De roman werd eerst als feuilleton in delen gepubliceerd in de krant Aurora in het jaar 1857, met de ondertitel "Romantisch sprookjesverhaal" (Zweeds: "Romantisk sagodikt"). In 1865 werd het voor het eerst als boek uitgegeven, maar met een bewerkt einde. In 1949 werd het boek verfilmd onder de naam "Singoalla".

"Singoalla" speelt zich af in de veertiende eeuw in het Zweedse landschap Småland. Het verhaal gaat over Erland, de zoon van een ridder, die verliefd wordt op Singoalla, de dochter van een zigeunerhoofdman die met zijn volk een paar dagen op het grondgebied van het slot verblijft. Erland en Singoalla ontmoeten elkaar voor het eerst bij de beek die door het bos stroomt dat bij het slot van Erlands vader hoort. Diezelfde avond trekt het zigeunervolk weer verder, maar Erland kan Singoalla niet vergeten. Een jaar later keren de zigeuners weer terug en Erland en Singoalla ontmoeten elkaar meerdere keren bij de beek. Ze trouwen met elkaar door elkaar een heilige lofte te doen en een druppel van elkaars bloed te drinken. Wanneer het zigeunervolk verder trekt gaat Erland mee, maar hij weet niet dat de zigeuners een aantal kostbare voorwerpen uit het klooster hebben gestolen. Wanneer Erlands vader en zijn gevolg de zigeuners inhalen, moeten zij de zigeuners laten ontkomen in ruil voor de gegijzelde Erland. Assim, Singoalla's jaloerse verloofde, heeft er ondertussen voor gezorgd dat Erland vergiftigd is en neemt Singoalla mee met de overige zigeuners.

Erland overleeft zijn vergiftiging ternauwernood maar kan zich zijn liefde voor Singoalla niet goed meer herinneren. Hij vertrekt voor bijna tien jaar naar Duitsland om daar als ridder de koning te dienen en trouwt na terugkomst met het meisje Helena, met wie hij al sinds kind verloofd is. Samen krijgen ze een zoon. 

Na deze tien jaren keert Singoalla terug, samen met Assim, met wie zij inmiddels getrouwd is, en Sorgbarn (Smartenkind), de zoon die ze kreeg van Erland. Sorgbarn zegt dat hij een pelgrim is en mag honderd dagen lang Erlands persoonlijke bediende zijn. 

Na een tijdje begint Sorgbarn Erland 's nachts te hypnotiseren en neemt hem mee naar Singoalla, die verborgen in het bos woont. 's Nachts, in zijn hypnose, herinnert Erland zich dat hij van Singoalla houdt en noemt Sorgbarn zijn zoon, maar overdag haat hij Singoalla en Sorgbarn steeds meer. Op een nacht raakt Erland niet onder hypnose en doodt hij Sorgbarn in het bos. Wanneer hij Singoalla gevonden heeft, realiseert Erland zich dat hij zijn eigen zoon vermoord heeft en dat hij eigenlijk altijd van Singoalla gehouden heeft. Hij belooft Singoalla dat hij, om boete te doen, voor de rest van zijn leven in het bos zal leven zonder een dak boven zijn hoofd.Ondertussen wordt de omgeving getroffen door de pest. Bijna iedereen sterft, ook Erlands vrouw Helena. Erland hoort dat zijn jonge zoon meegenomen is door een meisje met een bruine huid en realiseert zich dat dit Singoalla moet zijn geweest. Jarenlang leeft Erland als kluizenaar in het bos. Op een dag komt een jongeman aan bij Erlands woning en praat met hem, omhelst hem en vertrekt dan weer. Er wordt geïmpliceerd dat deze jongeman Erlands zoon is. Hier eindigt het verhaal over Singoalla en Erland.



</doc>
<doc id="4441469" url="https://nl.wikipedia.org/wiki?curid=4441469" title="Faux bois">
Faux bois

Faux bois of rustiekcement is artistiek nagemaakt imitatiehout of houtstructuren in diverse materialen. Het dient om een replica het uiterlijk te geven van echt hout. De stijl heeft wortels in de Renaissance met trompe-l'oeil. Het werd waarschijnlijk voor het eerst gemaakt van beton met een ijzeren armatuur door Franse tuinlieden die "rocailleurs" werden genoemd. Dezen gebruikten hiervoor ijzeren staven, vathoepels en kippengaas. Vroege voorbeelden werden gebruikt in het Parc des Buttes-Chaumont bij een expositie in Parijs in 1867. In 1873 gebruikte de uitvinder van ferrocement, Joseph Monier, zijn patenten om faux bois in bruggen te verwerken. Hij ontwierp de eerste brug van gewapend beton over de slotgracht van kasteel Chazelet in Frankrijk. Het werd gebruikt om de leuningen en balken het uiterlijk van houten palen en balken te geven.

Faux bois werd aangebracht als mengsel van beton, mortel en specie op een stalen frame of armatuur waarop levensechte voorstellingen van houten voorwerpen werden gebeeldhouwd. Het uiteindelijke beeldhouwen gebeurde terwijl het mengsel nat was, ongeveer ter dikte van stopverf. Ambachtslieden gebruikten hiervoor verschillende technieken. De techniek was populair tussen het eind van de 19e eeuw en de jaren 1940. Een voorbeeld van faux bois is in Nederland te zien bij de leuningen van een bruggetje in het park achter Paleis Soestdijk.Een ander voorbeeld van cementrustiek is een tuinornament bij Paleis Soestdijk als folly in de vorm van een afgezaagd stuk boomstam.


</doc>
<doc id="4441836" url="https://nl.wikipedia.org/wiki?curid=4441836" title="Jan Derksen (psycholoog)">
Jan Derksen (psycholoog)

Jan J.L. Derksen (1953) is een Nederlands klinisch psycholoog. Hij is als universitair hoofddocent psychodiagnostiek verbonden aan de Radboud Universiteit Nijmegen en als hoogleraar psychodynamische psychotherapie aan de Vrije Universiteit Brussel.

Derksen studeerde tot 1973 journalistiek aan de School voor Journalistiek in Utrecht. In Nijmegen studeerde hij psychologie, sociologie en filosofie. In 1978 studeerde hij af aan de Radboud Universiteit Nijmegen, waar hij in 1983 een doctoraat behaalde met een proefschrift over indicatiestelling voor psychotherapie. In 2013 behaalde hij nog een master in de psychofarmacologie aan de New Mexico State University in Las Cruces.

Na zijn studie klinische psychologie vond Derksen werk aan de Radboud Universiteit, eerst als docent en daarna als universitair hoofddocent. Vanaf 1998 werd hij ook hoogleraar de Vrije Universiteit Brussel. Naast zijn universitaire bezigheden is hij werkzaam in een eigen privé-psychologenpraktijk en schrijft hij over actuele wetenschappelijke en maatschappelijke onderwerpen voor NRC-Handelsblad, de Volkskrant en Trouw. Verder is hij actief voor diverse discussiefora en geeft hij adviezen in het populairwetenschappelijk tijdschrift Psychologie Magazine.

Derksen was betrokken bij de groei van de eerstelijnspsychologie in Nederland. Hij is eveneens gespecialiseerd in de descriptieve en structurele diagnostiek van de borderline persoonlijkheidsstoornis. In de jaren 1980-90 deed hij onderzoek naar persoonlijkheidsstoornissen. Hij leidde ook het normerings- en valideringsonderzoek van de MMPI-2, de MMPI-A, de MMPI-RF en de Bar-On eq-i-test voor emotionele intelligentie.

In de pers verkondigt Derksen regelmatig eigenzinnige opvattingen. Zo kantte hij zich tegen de natuurwetenschappelijke benadering van de psychologie en pleitte hij voor meer ruimte voor de filosofie. Ook leverde hij kritiek op de toegenomen interesse van psychologen voor hersenonderzoek ten koste van theorieontwikkeling over psychische patronen. Over de geestelijke gezondheidszorg stelt hij dat er te veel mensen hulp zoeken en bovendien voor minder ernstige stoornissen dan voorheen. Het wegvallen van vertrouwde structuren zoals de kerk of andere ideologische kaders en het minder uiten van emoties zouden hierbij een rol spelen. Volgens Derksen is de klassieke psychoanalyse achterhaald, maar hij is wel voorstander van kortdurende therapievormen die eruit zijn voortgekomen. Daarbij zet hij zich af tegen andere eigentijdse benaderingen zoals de cognitieve gedragstherapie, de oplossingsgerichte therapie, EMDR en de acceptance and commitment therapy, die in zijn ogen te weinig met emoties werken.



</doc>
<doc id="4441869" url="https://nl.wikipedia.org/wiki?curid=4441869" title="Celstrekking">
Celstrekking

Onder celstrekking verstaat men de groei van cellen ten gevolge van het vergroten van de vacuolen door de opname van water met de daarin opgeloste mineralen. Deze vorm van celgroei komt voor bij planten en wordt beïnvloed door het plantenhormoon auxine, dat in de wortel de celstrekking remt, maar in de stengel de celstrekking juist stimuleert.

Andere vormen van groei zijn celdeling en celdifferentiatie, waarbij een weinig gespecialiseerde cellen (zoals stamcellen) veranderen in een meer gespecialiseerde cellen. Dit komt voor tijdens de ontwikkeling van meercellig organismen. Bij planten vindt dit vooral plaats na de celdelingen in een meristeem, wat dan gevolgd wordt door celstrekking.


</doc>
<doc id="4442474" url="https://nl.wikipedia.org/wiki?curid=4442474" title="Egyptisch blauw">
Egyptisch blauw

Egyptisch blauw is een blauw pigment, dat voor het eerst in het Oude Egypte werd gemaakt en tot het einde van de Romeinse tijd één van de belangrijkste blauwe pigmenten was.

De chemische formule is CaCuSiO, calcium-koper-silicaat. Het natuurlijke mineraal cuprorivaïet heeft dezelfde samenstelling maar werd niet voor het pigment gebruikt. De Romeinse schrijver Vitruvius ("de Architectura" VII,11,1) beschrijft hoe het, door hem "caeruleum" genoemde, pigment gemaakt werd uit kopervijlsel, zand en natron. Het zand moest dan wel kalk bevatten. Het mengsel werd verhit in een oven, tot boven de 800°C. Zo ontstonden glazige klompen die gemalen konden worden tot een pigment. Het poeder kon ook opnieuw verhit en vermalen worden wat de zuiverheid van het pigment verbeterde. In later tijden werd in plaats van een kopererts kennelijk ook wel vijlsel van brons gebruikt, aangezien een tincomponent is aangetroffen. Oude Egyptische bronnen over de fabricage zijn niet bekend. In het Egyptisch heette het pigment "hsbd-iryt", "kunstmatige lapis lazuli ("hsbd")". Het werd dus gezien als een goedkope imitatie van deze dure en gewilde halfedelsteen.

Egyptisch blauw wordt wel het eerste synthetische pigment genoemd. Sinds de 4e Dynastie van Egypte werd het voor allerlei doeleinden gebruikt waaronder schilderingen, faience en keramiek. Ten tijde van het Romeinse Rijk werd het pigment ook buiten Egypte toegepast. Tegen de middeleeuwen raakte de productiemethode in vergetelheid. De laatste objecten die met Egyptisch blauw gekleurd zijn, dateren uit de vierde eeuw. Na die tijd was het meest gebruikte blauwe pigment azuriet. Humphry Davy herontdekte het procedé voor de fabricage van Egyptisch blauw in 1815.

De lichtechtheid van Egyptisch blauw is uitstekend. Het pigment is licht giftig. In de "Colour Index" heeft het de code PB 31. De verzadiging van het pigment is matig maar verbetert in een glazuur.



</doc>
<doc id="4443120" url="https://nl.wikipedia.org/wiki?curid=4443120" title="Zikavirus">
Zikavirus

Het zikavirus is een flavivirus dat de ziekte zikakoorts veroorzaakt. Het virus wordt voornamelijk overgebracht door vrouwelijke steekmuggen. De zikakoorts is over het algemeen een milde aandoening waar geen behandeling voor is. Er zijn echter aanwijzingen dat besmetting met het virus ernstige gevolgen voor de menselijke gezondheid kan hebben, met name voor de foetus. Het kind zou als gevolg van het virus microcefalie kunnen ontwikkelen, een te kleine schedelomvang met grote gevolgen voor de verdere ontwikkeling.

Het virus is bekend sinds 1947, toen het in het in Oeganda gelegen Zikawoud werd vastgesteld bij een resusaap. Hieraan is de naam "zika"virus te danken. In 1954 werd een besmetting met het virus voor het eerst gevonden bij de mens. Daarna bleef het virus tot 2007 buiten beeld.

Het zikavirus is in 1947 voor het eerst waargenomen in het Zikawoud (Entebbe, Oeganda), bij een onderzoek naar de transmissie van gele koorts bij resusmakaken. Een besmetting met het zikavirus bij de mens werd in 1954 voor het eerst aangetoond, in Nigeria. De ziekte gaat vaak vanzelf weer over.

Eind 2013 werd het zikavirus bij ongeveer 10.000 patiënten gevonden in Frans-Polynesië.

In de periode 2010 t/m 2015 werden in Brazilië minder dan 100 geboortes van baby's met microcefalie per jaar gemeld, maar in 2015 waren dit er meer dan 1200., hetgeen een verband met het Zikavirus deed vermoeden. De virusuitbraak van mei 2015 in Brazilië verspreidde zich over andere landen in Zuid- en Midden-Amerika. 

Op 20 januari 2016 werd het eerste geval op Curaçao bevestigd. In Suriname komen eveneens besmettingen voor. 

Gezien de omvang van het gebied wordt in 2015 en 2016 van een pandemie gesproken. In januari 2016 waren zoveel ziektegevallen in Zuid-Amerika vastgesteld dat overheden in verschillende landen vrouwen met een kinderwens afraadden om zwanger te worden. 

Op 3 september 2016 maakte de Wereldgezondheidsorganisatie bekend dat er tijdens de Olympische Zomerspelen (die waren gehouden in Rio de Janeiro) geen nieuwe gevallen van besmetting zijn geweest, iets waarvoor eerder was gevreesd.

Meldingen van de ziekte waren er begin 2016 ook uit de Maldiven, Thailand, Kaapverdië, de Salomonseilanden, Fiji en Nieuw-Caledonië. 

Op 22 maart 2016 werd het eerste geval van het virus in Zuid-Korea gemeld.

Begin september 2016 doken er 27 nieuwe besmettingsgevallen op in Singapore. Het totale aantal besmettingen in Singapore kwam hiermee op 242.

Tussen oktober 2015 en januari 2016 werden in Duitsland vijf gevallen geconstateerd. Het waren zover bekend de eerste waarnemingen in Europa. Op 4 februari 2016 werd het virus vastgesteld bij een zwangere vrouw in Noordoost-Spanje die daarvoor in Colombia was geweest.

Op 6 mei 2016 werd in Spanje melding gemaakt van een uit een met het zikavirus besmette vrouw geboren baby, die reeds bij de geboorte afwijkingen (microcefalie) vertoonde. Het was het eerste concrete geval in Spanje waarbij een baby werd geboren met dergelijke afwijkingen die naar alle waarschijnlijkheid met het virus verband houden.

Eind juli 2016 werden er voor het eerst gevallen van besmetting met het virus binnen de VS geconstateerd. Het ging om drie mannen en een vrouw uit Florida, die in de nabijheid van Miami besmet zouden zijn geraakt. De Amerikaanse regering nam een ongebruikelijke maatregel: er werd een negatief reisadvies afgegeven dat alleen gold voor een deel van de stad Miami.

Braziliaanse onderzoekers stelden dat een besmetting met het virus mogelijk het syndroom van Guillain-Barré kan veroorzaken.

Eind juli 2016 beweerden Amerikaanse onderzoekers bij proeven op muizen antilichamen tegen het virus te hebben gevonden. Dezelfde antistoffen zouden ook helpen tegen knokkelkoorts.

In augustus 2016 kwam het reeds bestaande niclosamide in beeld als middel tegen het zikavirus.



</doc>
<doc id="4444218" url="https://nl.wikipedia.org/wiki?curid=4444218" title="Resiniferatoxine">
Resiniferatoxine

Resiniferatoxine is een stof die voorkomt in de wolfsmelksoorten "Euphorbia resinifera" in Marokko en "Euphorbia poissonii" in Nigeria.

Resiniferatoxine ("RTX") is een factor 1000 heter dan capsaïcine (de stof die pepers heet maakt) en zorgt dus voor een waarde van 16 miljard op de Scovilleschaal.


</doc>
<doc id="4444449" url="https://nl.wikipedia.org/wiki?curid=4444449" title="Adrianus Johannes Maria Kanters">
Adrianus Johannes Maria Kanters

Adrianus Johannes Maria Kanters (Dongen, 29 oktober 1883 – Grave, 31 maart 1966), was een Nederlands arts.

Kanters behaalde in februari 1907 op 23 jarige leeftijd zijn artsendiploma aan de Universiteit van Amsterdam en werd in juli van dat jaar arts in Grave. In die tijd deed een arts nog alles alleen, van operaties tot bevallingen; het ziekenhuis in Grave, Sint Catharina's Gasthuis, werd door hem ingericht. In november van dat jaar trouwde hij met Cornelia Maria Gezina Wolgast. Samen kregen ze twee zonen en een dochter.

In 1925 werd hij benoemd tot gemeentegeneesheer in Reek, als opvolger van dokter Filipsen. In deze functie was hij ook belast met vaccinatie, lijkschouw en armenpraktijk. Hij reed rond met een auto waarbij op de treeplank een fiets stond, zodat hij ook op moeilijk bereikbare plaatsen kon komen. 

Naast zijn functie als arts, bekleedde hij enkele bestuursfuncties. Onder meer was hij van 1939 tot december 1941 lid van het hoofdbestuur van de Maatschappij-Ziekenfonds Omstreken van Nijmegen. Verder had hij bestuursfuncties bij de Koninklijke Nederlandsche Maatschappij tot bevordering der Geneeskunst afdeling Nijmegen.

In 1947 werd hij benoemd tot Ridder in de Orde van de Nederlandse Leeuw en in 1949 ging hij met pensioen. In 1975 werd in Grave een nieuwbouwstraat naar hem vernoemd, de Dokter Kanterslaan. Saillant detail is dat de dokter begraven ligt op de Algemene Begraafplaats Gemeente Grave, die naast c.q. in het verlengde van de naar hem vernoemde laan ligt.


</doc>
<doc id="4444804" url="https://nl.wikipedia.org/wiki?curid=4444804" title="Reumachirurgie">
Reumachirurgie

De reumachirurgie houdt zich bezig met de chirurgische behandeling van patiënten met reumatische aandoeningen. Het doel is om de ziekte-activiteit te beperken, de pijn te verzachten en een algehele verbetering van de functies te bereiken. 

Reumachirurgie richt zich met name op de behandeling van door reuma aangedane gewrichten (artritis). Er zijn raakvlakken met de orthopedie.



</doc>
<doc id="4444859" url="https://nl.wikipedia.org/wiki?curid=4444859" title="Wilfried Van Craen">
Wilfried Van Craen

Wilfried Van Craen (Leuven, 7 juni 1951) is een Belgisch psychotherapeut en seksuoloog (KU Leuven, 1980) en specialiseerde zich in de cognitieve gedragstherapie (KU Leuven, 1985) en hypnotherapie (Vlaamse Wetenschappelijke Hypnose Vereniging). Later integreerde hij deze benaderingen met Mindfulness Based Cognitive Therapy (MBCT).

Als auteur heeft hij met zijn vier eerste boeken psychotherapeutische referentiekaders uit de academische isolatie gehaald door ze voor een breder publiek te vertalen naar de herkenbare dagelijkse praktijk.
Nadien volgden boeken over relaties en seksualiteit.
Ten slotte schreef hij enkele boeken over het verruimen van de levenskwaliteit.




</doc>
<doc id="4444925" url="https://nl.wikipedia.org/wiki?curid=4444925" title="Ophiocordyceps sinensis">
Ophiocordyceps sinensis

Ophiocordyceps sinensis is een schimmel die als een parasitoïde, entomopathogene schimmel leeft in de larven van de hopwortelboorder. Deze schimmel maakt een vruchtlichaam aan dat gebruikt wordt in de kruidengeneeskunde in de bergachtige gebieden van Nepal en Tibet.

De schimmel ontkiemt in levende larven, doodt ze en mummificeert ze vervolgens. Een boonvormig vruchtlichaam komt vervolgens uit de stoffelijke resten tevoorschijn. Informeel staat het bekend als de "rupsschimmel", of de meer algemene naam Yartsa Gunbu (Tibetaans: དབྱར་རྩྭ་དགུན་འབུ, Wylie: dbyar rtswa dgun 'bu, letterlijk "winterworm, zomergras") of Dōng chóng xià cǎo (Chinees: 冬虫夏草). Van alle entomopathogene schimmels wordt "Ophiocordyceps sinensis" het langst gebruikt in de kruidengeneeskunde, waarschijnlijk al meer dan 2000 jaar. De helende gaven toegeschreven aan deze schimmel zijn veelvoudig: er wordt verondersteld dat deze schimmel verscheidene long- en nierziekten kan helen, alsook erectiestoornissen. De schimmel wordt nog niet op grote schaal verbouwd. Wel zijn een aantal gistvormende stammen van "Ophiocordyceps sinensis" door Chinese wetenschappers geïsoleerd. Roofbouw en overexploitatie hebben ertoe geleid dat "O. sinensis" is ingedeeld als bedreigde soort in China. Verder onderzoek moet nog uitgevoerd worden naar de morfologie en groeigewoontes van deze schimmel om deze zo goed mogelijk te beschermen en te kunnen gebruiken voor geneeskundige toepassingen.

De gastheren waarin "O. sinensis" groeit worden ietwat vaag omschreven als "ghost moths" (""geestmotten"") in de Engelse wetenschappelijke literatuur, wat zowel op een enkele soort als het geslacht "Thitarodes" kan slaan: deze omschrijving kan duiden op elk van de verschillende "Thitarodes" wiens leefgebied het Tibetaanse Plateau (Tibet, Qinghai, West-Sichuan, Zuidwest-Gansu en Noordwest-Yunnan) en de Himalaya (India, Nepal, Bhutan) beslaan.

"O. sinsensis" staat bekend als geneeskrachtige schimmel in de Westerse wereld en het wordt al zeer lang gebruikt in traditionele Chinese en Tibetaanse geneeswijzen. Kruidengeneeskundigen hebben grote belangstelling voor de met de hand geoogste, intacte schimmellichamen. Het is tevens een statussymbool. Het wordt gebruikt als een middel om de geslachtsdrift te bevorderen, een afrodisiacum. Ook wordt het in de alternatieve geneeskunde gebruikt om aandoeningen zoals chronische moeheid en kanker te behandelen, ook al rust het bewijs voor de doelmatigheid van dit soort geneeswijzen voornamelijk op anekdotische ervaringen en traditionele Chinese geneeswijzen.

Net als andere "Cordyceps"-soorten bestaat "O. sinsensis" uit twee gedeeltes: een endosclerotium en een stroma. De stroma is het bovenste schimmelgedeelte en is donkerbruin of zwart, maar kan ook een gelige kleur hebben als zij wat verser is. Dit gedeelte is langer dan de rups zelf waarop "O. sinsensis" parasiteert, meestal zo'n 4 tot 10 centimeter. Het ontspruit enkelvoudig vanuit het hoofd van de rups, en is knotsvormig, bijna lansvormig of spinrokkenvormig, en afzonderlijk van de steel. De steel zelf is slank, haarloos, en overlangs met groeven of richels bezet.

Het vruchtbare gedeelte van de stroma is het hoofd. Het hoofd is korrelvormig vanwege de huidmondjes van de ingelegde peritheciën. De peritheciën zijn in rijen gerangschikt en eivormig. De sporenzakjes zijn cilindervormig of licht taps toelopend aan beide uiteinden, en kunnen recht of gebogen zijn, met een hoofdvormig uiteinde en een toppunt dat eruitziet als een halve bol. De sporenzakjes hebben twee of vier sporen. De ascosporen zijn glasachtig, draadvormig, en bestaan uit meerdere kamertjes. De ascosporen hebben een lengte van 5 tot 12 μm (micrometer) en komen bijna tot een lange, dunne punt samen aan beide zijden. De eigenschappen van de peritheciën, sporenzakjes en ascosporen in de vruchtlichamen zijn de belangrijkste eigenschappen waaraan "O. sinsensis" geïdentificeerd kan worden.

"Ophiocordyceps"-soorten maken volledige ascosporen aan en delen deze niet op in sporengedeeltes, wat verschilt van andere "Cordyceps"-soorten, die ingebedde of op het oppervlak liggende peritheciën aanmaken die haaks op het oppervlak van de stroma staan, en waar de volgroeide acosporen ontleden tot sporengedeeltes. Over het algemeen beschikken "Cordyceps"-soorten over felgekleurde, vlezige stromata, maar "O. sinensis" heeft donkergepigmenteerde en moeilijk buigzame stromata, wat een typische eigenschap is van de meeste "Ophiocordyceps"-soorten.

De soort werd voor het eerst wetenschappelijk beschreven door Miles Berkeley in 1843 onder de naam "Sphaeria sinensis"; Pier Andrea Saccardo hevelde de soort over naar het geslacht "Cordyceps" in 1878. De wetenschappelijke naam is afkomstig van het Latijn "cord" "knots", "ceps" "hoofd", and "sinensis" "van China". De schimmel stond bekend als "Cordyceps sinensis" tot 2007, toen moleculaire analyse gebruikt werd om de indeling van de Cordycipitaceae en de Clavicipitaceae aan te passen, wat leidde tot de invoering van een nieuwe familienaam, de Ophiocordycipitaceae en de overheveling van een aantal "Cordyceps"-soorten naar het "Ophiocordyceps"-geslacht.

Gebruikmakend van een moleculair fylogenetisch onderzoek, onderverdeelden Chinese wetenschappers (Sung et al, 2007) het megageslacht "Cordyceps" in in vier geslachten, namelijk de "Cordyceps" (40 soorten), "Ophiocordyceps" (146 soorten), "Metacordyceps" (6 soorten) en "Elaphocordyceps" (21 soorten), terwijl de overgebleven 175 soorten in het megageslacht "Cordyceps" werden gelaten. Als gevolg hiervan werd "C. sinensis" overgeheveld naar de "Ophiocordyceps", en zodoende hernoemd naar "O. sinensis".

De schimmel staat in Tibet bekend als དབྱར་རྩྭ་དགུན་འབུ (Wylie: dbyar rtswa dgun 'bu, ZYPY: yarza g̈unbu, Lhasa dialect IPA: [jɑ̀ːt͡sɑ kỹ̀pu], "zomergras winterinsect"). Dit is de oorsprong van de Nepali benaming voor de soort: यार्चागुन्बू ("yarshagumba", "yarchagumba", of "yarsagumba"). In Nepali staat de soort ook wel bekend als "keera jhar", "keeda jadi", "keeda ghas" of "ghaas fafoond". De transliteratie van de naam voor de soort in Bhutan is "Yartsa Guenboob". In het Chinees heet de soort Dōng chóng xià cǎo (冬蟲夏草), wat "winterworm, zomergras" betekent, oftewel "een worm in de winter, [wordt] een plant in de zomer". De Chinese naam is een letterlijke vertaling van de oorspronkelijke Tibetaanse naam, die voor het eerst opgetekend werd in de 15e eeuw door de Tibetaanse dokter Zurkhar Namnyi Dorje. De naam "Yartsa gunbu" wordt in informeel Tibetaans vaak afgekort tot gewoonweg "bu" of "yartsa".

De naam wordt vaak afgekort tot "chong cao" (蟲草, 'insectenplant') in de traditionele Chinese geneeskunde. Deze naam wordt ook gebruikt voor andere "Cordyceps"-soorten, zoals "C. militaris". In Japans wordt de soort "tōchūkasō" (冬虫夏草) genoemd, wat afkomstig is van de Japanse uitspraak van de oorspronkelijke Chinese karakters.

Vreemd genoeg wordt "Ophiocordyceps sinensis" soms "aweto" genoemd in uit China afkomstige Engelstalige teksten, wat de Māori-naam is voor "Ophiocordyceps robertsii", een soort afkomstig uit Nieuw-Zeeland.

De Engelstalige benaming ""vegetable caterpillar"" ("groenterups") is een verkeerde benaming, want de parasiet in de rupsen is een schimmel en niet een plant. ""Caterpillar fungus" ("rupsschimmel") is dan ook de gewenste term voor deze soort.

De rupsen die vatbaar zijn voor infectie door "O. sinensis" leven over het algemeen 15 centimer onder de grond in bergachtige gras- en struiklanden op het Tibetaans Plateau en in de Himalaya op een hoogte van 3000 tot 5000 meter. De schimmel is aangetroffen in de noordelijke bergen in Nepal, Bhutan en de noordelijke staten van India, en in noordelijk Yunnan, oostelijk Qinghai, oostelijk Tibet, westelijk Sichuan, en zuidwestelijk Gansu.

De schimmel eet de gastheer van binnenuit op terwijl deze overwintert in de bergachtige weiden. De larven zijn meestal kwetsbaarder in de nazomer, nadat ze hun huid hebben afgeworpen. Het schimmelvruchtlichaam verspreidt sporen die de rups besmetten. De besmette larven neigen ernaar om haaks op het grondoppervlak onder de grond te blijven staan, met hun hoofd naar boven gericht. De schimmel ontkiemt dan in de levende larve, doodt deze, en mummificeert daarna de larve. Daarna komt een stengelvormig vruchtlichaam tevoorschijn uit het hoofd, en de schimmel komt uiteindelijk tevoorschijn uit de grond in het begin van de lente. 57 taxa van verschillende genera (37 "Thitarodes", 1 "Bipectilus", 1 "Endoclita", 1 "Gazoryctra", 3 "Pharmacis" en 14 andere nog bij een juist geslacht in te delen soorten) zijn tot dusver erkend als potentiële gastheren voor "O. sinensis".

"Ophiocordyceps sinensis" kent zowel teleomorfe als anamorfe fases.

De "Thitarodes"-rups, waar "O. sinensis" op parasiteert, heeft soms tot wel vijf jaar nodig om zich te ontpoppen en is gedurende deze tijd kwetsbaar voor infectie door de schimmel. "O. sinensis" valt ze aan terwijl de rupsen zich voeden met plantenwortels. Het is tot op heden niet duidelijk hoe de schimmel zich toegang verschaft tot het lichaam van de rups. Mogelijk wordt de rups tijdens het voeden door een schimmelspore via de mond geïnfecteerd, of door een zwamvlok via één van de ademporiën. Het donkerbruin tot zwart gekleurde vruchtlichaam van de schimmel ontspruit daarna uit het geïnfecteerde lichaam van de gedode gastheerrups, en komt in de lente of de vroege zomer uit de grond zetten. Het langwerpe, kolomvormige vruchtlichaam bereikt een hoogte van 5 tot 15 centimeter boven de grond en zet vervolgens sporen af.

Chemische stoffen op de huid van de rupsen reageren met de schimmelsporen aan het einde van de herfst, waardoor de schimmelsporen de zwamvlokken uitscheiden, die vervolgens de rupsen infecteren. De schimmel verspreidt zich vervolgens door het lichaam van de gastheer en doodt deze uiteindelijk. Het lichaam van de overleden gastheer wordt gaandeweg stijf, doordat de schimmel sclerotia aanmaakt. Deze sclerotia zijn bouwsels die uit vele vastgeklitte schimmeldraden bestaan. De sclerotia verkeren enige tijd in een soort rustfase, waarna ze ontkiemen en sporen aanmaken. De schimmel brengt de winter door in de rups en doorboort aan het einde van de winter het hoofd van de rups. De schimmel vormt een sporenvormend geslachtsgedeelte (het zogeheten peritheciaal stroma), dat vastzit aan de onder de grond gelegen sclerotia, en vanuit het hoofd van de rups naar boven toe groeit, waarna het uit de grond tevoorschijn komt. "O. sinensis" groeit langzaam en -voor een schimmel- onder relatief koude omstandigheden (lager dan 21 °C). Deze groeisnelheden en de temperatuurvereisten zijn belangrijke eigenschappen waarmee "O. sinsensis" van andere, gelijksoortige schimmels kan worden onderscheiden.

De schimmel wordt in de Chinese, Tibetaanse en zuid-Aziatische volksgeneeskunde veel gebruikt. Het wordt door beoefenaars van deze volksgeneeskundige tradities vele heilzame en nuttige werkingen toegedicht: er wordt beweerd dat de schimmel baat biedt bij een eindeloze reeks ziektes, waaronder kanker, long- en nierproblemen, ademhalingsziektes, hartritmestoornissen, en leverziekte. Ook wordt er verondersteld dat de schimmel veroudering kan tegen gaan, een te lage bloedglucosespiegel (hypoglykemie) kan verhelpen, en baat kan bieden bij vermoeidheid en zwakheid door langdurige ziekte. Verder wordt de schimmel gebruikt als afrodisiacum. Geen van deze veronderstelde heilzame eigenschappen van de schimmel is tot nu toe door wetenschappelijk onderzoek bevestigd.

"O. sinensis" werd als geneeskrachtig middel voor het eerst in Nepal en Tibet gebruikt. De oudst bekende tekst die het medicinale gebruik van deze schimmel beschrijft, is "Man ngag bye ba ring bsrel" ("Aanwijzingen voor een Verscheidenheid aan Medicijnen"). Deze tekst werd in de 15e eeuw door de Tibetaanse dokter Zurkhar Nyamnyi Dorje (Wylie: "Zur mkhar mnyam nyid rdo rje", 1439-1475) geschreven.

De schimmel wordt een aantal keer in historische Chinese teksten genoemd. De eerste keer dat "Ophiocordyceps sinensis" in een tekst over de traditionele Chinese geneeskunde vermeld wordt, is in "Ben Cao Bei Yao", een in 1694 door Wang Ang geschreven handboek over materia medica. De Chinese schrijver Wu Yiluo noemt in de 18e eeuw de schimmel in zijn boek "Ben cao cong xin" ("Nieuwe compilate van materia medica").

Het verzamelen en verkopen van "O. sinensis" is de belangrijkste bron van inkomsten op het Tibetaanse platteland. De verkoop was in 2004 goed voor zo'n 40% van de jaarlijkse inkomsten van de lokale bevolking. In dit jaar bestond het bruto nationaal product van de lokale economie voor 8,5% uit handel in "O. sinensis". De prijzen voor de schimmel nemen al jaren toe. Een kilo rupsschimmels kostte in 2008 omgerekend $3.000 tot $18.000 dollar, afhankelijk van de kwaliteit en grootte van de rupsen. De geschatte grootte van de jaarlijkse oogst was in 2009 zo'n 80.000 tot 175.000 kilo.

De geschatte waarde van een kilo rupsschimmels was in 2004 zo'n 30.000 tot 60.000 roepie in Nepal, en 100.000 roepie in India. Dit was in 2011 toegenomen tot een waarde van 350.000 tot 450.000 roepie per kilo in Nepal. De BBC berichtte in 2012 dat één enkele rups in dorpjes in het noorden van India 150 roepie kostte, omgerekend zo'n 3 euro. Dit bedrag is hoger dan het gemiddelde dagloon van een Indiase arbeider. Een halve kilo rupsschimmels van zeer hoge kwaliteit kostte in 2012 zo'n $50.000.

De waarde van met "O. sinensis" geïnfecteerde rupsen is volgens onderzoeker Daniel Winkler tussen 1998 en 2008 op het Tibetaanse Plateau met zo'n 900% gestegen. Dit komt neer op een jaarlijkse prijstoename van meer dan 20% (inflatie meegerekend). De waarde van grote rupsen is veel sneller gestegen dan de waarde van kleine rupsen.

De hoge waarde en de zeldzaamheid van de rupsschimmel leidt geregeld tot geschillen tussen dorpsbewoners in de gebieden waar "O. sinensis" voorkomt. Geregeld breken conflicten uit over wie welke weide mag gebruiken voor het oogsten van de rupsschimmels. 19 dorpelingen werden in november 2011 door een Nepalese rechtbank veroordeeld voor het vermoorden van een groep boeren tijdens een geschil over de kostbare rupsschimmel. De zeven boeren werden in juni 2009 tijdens een zoektocht naar rupsschimmels in Manang vermoord.

Tijdens de Nepalese Burgeroorlog probeerden zowel de Nepalese Maoïsten als de overheid de lucratieve schimmelhandel in handen te krijgen tijdens het oogstseizoen in juni en juli. Het oogsten van "O. sinensis" is pas in 2001 in Nepal gelegaliseerd. Tegenwoordig is de vraag naar rupsschimmels uit Nepal het grootst in China, Thailand, Vietnam, Zuid-Korea en Japan.




</doc>
<doc id="4445086" url="https://nl.wikipedia.org/wiki?curid=4445086" title="Johannes Zorn">
Johannes Zorn

Johannes Zorn (1739, Kempten - 1799) was een Duits apotheker, botanicus en botanisch illustrator.

Zorn werd apotheker in zijn woonplaats na zijn opleiding tot farmaceut. Hij maakte uitgebreide reizen door Europa op zoek naar geneeskrachtige planten, en tussen 1779 en 1790 publiceerde hij het zesdelige ""Icones plantarum medicinalium"" in Neurenberg, waarin hij 600 geneeskrachtige planten van beschrijvingen en zelfgemaakte illustraties had voorzien. Nadien werd dit in 1796 uitgegeven als het eveneens zesdelige ""Afbeeldingen der Artseny-Gewassen met Derzelver Nederduitsche en Latynsche Beschryvingen"" in Amsterdam door J. C. Sepp & Zoon. De illustraties bestonden uit 600 met de hand ingekleurde etsen, en de Nederlandse beschrijvingen kwamen uit ""Natuurlijke Historie"" van Martinus Houttuyn. Een zeldzame aanvulling uit 1813 gemaakt door Adolphus Ypey bevat nog eens 100 illustraties. Later werden hier nog 12 illustraties en 12 pagina's tekst aan toegevoegd.

Hij had een voorliefde voor flora afkomstig uit de Nieuwe Wereld en gaf hier een boek over uit getiteld ""Dreyhundert auserlesene amerikanische Gewachse"". Dit boek bevat 250 ingekleurde illustraties, waarvan het merendeel is gemodelleerd naar illustraties uit ""Selectarum Stirpium Americanarum Historia"" van Nikolaus Joseph von Jacquin. De in de tuinen van het Schloss Schönbrunn werkzame Jacquin werd door keizer Keizer Frans I Stefan erop uitgestuurd naar Amerika om daar exotische planten te verzamelen voor de paleistuinen. Honderden planten uit de Caraïben werden door Jacquin naar het paleis gebracht, en hij publiceerde zijn prachtig geïllustreerde boek hierover in 1763. Het boek was echter nogal prijzig, en de meer schappelijk geprijsde editie van Zorn bevat met de hand ingekleurde illustraties die kleiner zijn dan de oorspronkelijke etsen.

Hij is vereeuwigd in het geslacht "Zornia". Men gebruikt de auteursafkorting "Zorn" wanneer men een botanische naam citeert.



</doc>
<doc id="4446858" url="https://nl.wikipedia.org/wiki?curid=4446858" title="Gaius Stertinius Xenophon">
Gaius Stertinius Xenophon

Gaius Stertinius Xenophon (ca. 10 v.Chr. - 54 n.Chr.), was lijfarts van de Romeinse keizer Claudius I. Xenophon is voornamelijk bekendgeworden vanwege zijn vermeende betrokkenheid bij en medewerking aan de gifmoord op Claudius.

Xenophon werd geboren op het eiland Kos, waar hij opgeleid werd als arts, voor hij naar Rome vertrok. Daar groeide zijn reputatie als arts en werd erg rijk. Hij leefde goed en bezat een landhuis op Coelius.
Later bracht Xenophon een tijd door in het leger van Claudius en krreg deze lucht van zijn reputatie als arts. Zo werd hij uiteindelijk lijfarts van Claudius.

Xenophon is altijd een verdachte gebleven in de vermeende vergiftiging van Claudius op 12-13 oktober 54 (over de exacte datum is geen uitsluitsel), omdat hij een van de weinige mensen was die een groot deel van de dag met de keizer door had gebracht. Bovendien was hij aanwezig op het banket waarop Claudius het gif binnengekregen zou hebben en zou hij de onwel geworden keizer mee naar zijn kamer hebben genomen. Sommigen beweren dat het gif dat Claudius had ingenomen niet onmiddellijk fataal was geweest en spreken het vermoedne uit dat Xenophon een vergiftigde veer of vergiftigde pap zou hebben toegediend, officieel om Claudius te dwingen zijn maaginhoud uit te braken, maar in werkelijkheid de moordpoging te voltrekken. Of Xenophon werkelijk betrokken was bij de moord op de noodlijdende Claudius in zijn slaapkamer blijft een bron van discussie. 

Xenophon stierf in hetzelfde jaar als Claudius. Hoe hij is overleden, is onbekend; of zijn dood gerelateerd is aan het incident, is niet gedocumenteerd.




</doc>
<doc id="4446984" url="https://nl.wikipedia.org/wiki?curid=4446984" title="Kris Janssens">
Kris Janssens

Kris Janssens is een Belgisch voormalig politicus voor Open VLD. Janssens is dierenarts.

in 2001 werd hij districtsvoorzitter in Merksem en van 2007 tot 2012 was hij districtsschepen. Nadien besliste hij oorspronkelijk niet meer op te komen. Enerzijds omwille van interne strubbelingen bij de Merksemse VLD-afdeling, waarbij onder meer Ludo Van Campenhout en Luc Bungeneers overstapten naar N-VA, en Peeters moeite had geschikte kandidaten had om de lokale VLD-lijst samen te stellen. Anderzijds kon hij zich naar eigen zeggen niet vinden in de "obsessieve en dogmatische" vernieuwingsoperatie van Antwerps boegbeeld Annemie Turtelboom. Na bemiddeling trok hij uiteindelijk toch terug de lijst bij de Belgische lokale verkiezingen 2012

Wegens een tegenvallende verkiezingsuitslag belandde Open VLD in 2013 in de oppositie, met Janssens als enige verkozene voor zijn partij. Janssens zetelde tot november 2013 nog als districtsraadslid. Hij diende die maand zijn ontslag in omdat hij naar een andere gemeente verhuisde. De overweging dat hij zich als rechts-liberaal niet meer thuisvoelde in de partij speelde mee een rol in de beslissing.


</doc>
<doc id="4447550" url="https://nl.wikipedia.org/wiki?curid=4447550" title="Michel Leyers">
Michel Leyers

Michel Leyers was een Belgische arts die op 4 januari 1971 met mede-AMADA geneeskundige Kris Merckx de eerste vestiging van Geneeskunde voor het Volk oprichtte in Hoboken. Ze kozen Hoboken omdat hier de scheepswerven van Cockerill Yards waren gelegen.

Leyers studeerde in 1970 af als arts aan de Katholieke Universiteit Leuven. In de nasleep van de Parijse studentenrevolte van 1968, die overwaaide naar België, was hij in zijn studientijd reeds sociaal geëngageerd. De oprichting van Geneeskunde voor het volk was een uiting van dit engagement en vanaf de start was het de bedoeling het huisartsenwerk een politieke dimensie te geven.

Leyers ijverde voor de afschaffing van de Orde van geneesheren. In 1971 legden een aantal huisartsen uit de omgeving van Hoboken een klacht neer bij de Orde omdat Geneeskunde voor het Volk gratis geneeskunde verstrekte door te werken tegen terugbetalingstarieven. Leyers (en Merckx) werden hierop in januari 1973 voor acht dagen geschorst door de Orde. Ze legden deze schorsing echter naast zich neer en bleven doorwerken.

Leyers raakte in onmin met Merckx die het marxisme-leninisme als een te volgen ideologie zag, terwijl Leyers de studie van communistische literatuur enkel zag als een onderdeel van intellectuele zelfvervolmaking. Leyers stopte na verloop deel te nemen aan acties van AMADA. 

In 1976 verliet Leyers Geneeskunde voor het volk en richtte een privé-praktijk op. Volgens François Vercammen van de RAL stuurde AMADA na Leyers' vertrek brieven naar de patiënten waarin het vertrek ideologisch werd ingekleed. Vercammen noemde dit “één van de ergste voorbeelden van stalinistische smeerliteratuur”.

Michel Leyers werd uiteindelijk politiek actief binnen de liberale partij PVV.


</doc>
<doc id="4447697" url="https://nl.wikipedia.org/wiki?curid=4447697" title="Bernard Premsela">
Bernard Premsela

Bernard Premsela (Amsterdam, 28 september 1889 – Auschwitz, 1 september 1944) was een Nederlands arts.

Benedictus Premsela werd geboren binnen het gezin van diamantsnijder Benjamin Premsela (Amsterdam, 1861 – Bergen-Belsen, 1944) en Sara Italiaander (Amsterdam, 1862 – Amsterdam, 1941). Zijn broer Meijer Jacob Premsela (Amsterdam 1891 – Oranienburg, 1945) trad voor korte tijd in de voetsporen van zijn vader.

Bernard Premsela was verloofd (1912), ondertrouwd (1913) en getrouwd met Rosalie de Boers (Amsterdam, 9 december 1888 – Auschwitz, 6 oktober 1944). Zij kregen drie kinderen:

Tijdens de Tweede Wereldoorlog werd de familie Premsela als Joodse familie op de verboden lijst gezet. Het echtpaar dook onder, maar door verraad werden Benjamin en Rosalie in april 1943 gearresteerd. Vervolgens werden ze op transport gezet naar Theresienstadt en van daar uit naar Auschwitz gedeporteerd en daar omgebracht. Dochter Elly werd even later ook samen met haar man opgepakt in Zaanstad, gedeporteerd naar en omgebracht in Auschwitz.

Benedictus Premsela begon rond 1913 zijn huisartsenpraktijk in Assendelft. In 1928 verhuisde hij (terug) naar Amsterdam. Nadat hij daar enige jaren zijn praktijk had, ging hij werken in het Dr. Aletta Jacobshuis aan de Stadhouderskade 146. Hij was namelijk geïnteresseerd in de seksuele ontwikkelingen van de crisisjaren. In genoemd huis konden vrouwen en werklozen raad vragen omtrent geboortebeperking en huwelijksproblemen. Er werden geen abortussen verricht, men gaf alleen advies. Het consultatiebureau werd populairder dan verwacht. Men verwachtte het eerste jaar 600 "patiënten" maar men kreeg er 3000. In 1934 haalde het bureau de tweede kamer toen minister Henri Marchant werd gevraagd of het allemaal wel in de katholieke ogen door de beugel kon. Dat kon, want in 1935 was het bureau nog werkzaam. Saillant detail daarbij was wel, dat indien het Dr. Aletta Jacobshuis gesloten moest worden Marchant tegen zijn voormalige partijgenote Aletta Jacobs in moest gaan. Premsela was ook te horen op de Nederlandse radio met lezingen over seksualiteit. Op 12 november 1933 gaf Premsela een toespraak over het onderwerp "Het moderne standpunt van de kerk inzake de kinderbeperking" voor Vrijdenkersvereniging De Dageraad. In 1938 volgde wederom een aanval. Dit keer was het het blad Volk en Vaderland (weekblad van de Nationaal-Socialistische Beweging), dat Premsela in een hoek zette als ongewenst persoon in de functie van:

In datzelfde jaar richtte hij een fonds op (B. Premsela Fonds) voor het bevorderen van Seksuologie.

Als gevolg van de bezetting door Nazi-Duitsland mocht Premsela als Joodse arts alleen nog Joden behandelen. Deze behoorden niet tot de doelgroep voor geboortebeperking. Hij was op slag werkloos. 


</doc>
<doc id="4449428" url="https://nl.wikipedia.org/wiki?curid=4449428" title="Duane-syndroom">
Duane-syndroom

Het Duane-syndroom, ook wel retractiesyndroom of Stilling-Türk, is een stoornis van de oogbeweging in een of beide ogen. Doorgaans komt het in een oog voor, en vaker in het linker- dan in het rechteroog. Deze afwijking komt vaker bij vrouwen dan bij mannen voor. Meestal is de beweging enkel in horizontale richting beperkt, waardoor de patiënt niet goed in de ooghoeken kan kijken. Om dit te compenseren zal de patiënt het hoofd daarom vaak zo draaien, dat beide ogen weer samen goed zicht hebben. Deze afwijking, die vanaf de geboorte aanwezig is, is blijvend en zal in de loop der tijd niet erger worden noch verminderen. De oorzaak ligt in de aansturing van de oogspieren, waardoor een behandeling niet mogelijk is.

Er worden drie "typen" van het Duane-syndroom onderscheiden:

Het oog met de afwijking kan niet goed naar buiten draaien (esotropie), waarbij de ooglidspleet zich verwijdt. Het naar binnen draaien, naar de neus, lukt doorgaans wel (bijna helemaal) goed, waarbij de ooglidspleet wordt vernauwd.

Het oog met de afwijking kan niet goed naar binnen draaien(exotropie), waarbij de ooglidspleet zich verwijdt. Het oog naar buiten draaien richting het oor lukt doorgaans wel (bijna helemaal) goed, waarbij de ooglidspleet wordt vernauwd.

Het oog met de afwijking kan zowel niet naar binnen als naar buiten draaien, waarbij de ooglidspleet verwijdingen en vernauwingen laat zien.


</doc>
<doc id="4451024" url="https://nl.wikipedia.org/wiki?curid=4451024" title="Zurkhar Nyamnyi Dorje">
Zurkhar Nyamnyi Dorje

Zurkhar Nyamnyi Dorje (Wylie: "Zur mkhar mnyam nyid rdo rje", 1439-1475) was een 15e-eeuws Tibetaans dokter, schrijver, en botanicus. Hij is de auteur van een invloedrijk geschrift over Tibetaanse volksgeneeskunde en de geneeskrachtige werking van verscheidene planten en schimmels, getiteld "Man ngag bye ba ring bsrel" ("Aanwijzingen voor een Verscheidenheid aan Medicijnen"). Dit is de oudst bekende tekst die het medicinale gebruik van de geneeskrachtige schimmel "Ophiocordyceps sinensis" (Tibetaans: དབྱར་རྩྭ་དགུན་འབུ, Wylie: dbyar rtswa dgun 'bu) beschrijft.

Hij werd in 1439 geboren. Zijn vader was Rigzin Phuntsok en zijn moeder was de dochter van Kunkyen Tashi Namgyal. Hij kreeg les in de boeddhistische filosofie en volksgeneeskunde. Toen hij 16 jaar oud was, schreef hij "Man ngag bye ba ring bsrel". 



</doc>
<doc id="4451244" url="https://nl.wikipedia.org/wiki?curid=4451244" title="Operatietafel">
Operatietafel

De operatietafel is de tafel waar de patiënt op ligt tijdens een operatie. Deze tafel is onmisbaar in de operatiekamer. De operatietafel heeft een centrale poot. 

Tijdens een operatie is de juiste werkhoogte voor een chirurg van belang. Mede om deze reden is de operatietafel verstelbaar in hoogte en om logistieke redenen verrijdbaar. Daarnaast moet de tafel in staat zijn een bepaald gewicht te dragen.

Een operatietafel is ongeveer zestig centimeter breed en minstens twee meter lang. Het blad van de operatietafel dient doorlaatbaar te zijn voor röntgenstraling en een directe verstelling in een noodpositie (positie van Trendelenburg) te bezitten. Een appendagerail is bij iedere operatietafel aanwezig en in Europa ISO-genormeerd. 

De metalen onderdelen van een operatietafel zijn gemaakt van roestvast staal, dat bestand is tegen roesten en de inwerking van chemisch agressieve middelen. Belangrijk, om voor de hand liggende redenen, is verder dat een operatietafel goed te reinigen is. Vaak is de operatietafel bekleed met een zachte, vervormbare bekleding. 

Boven de tafel hangt een onderzoeks- of operatielamp. Deze lamp bestaat uit meerdere lichtpunten, om er zo voor te zorgen dat er zo weinig mogelijk schaduw op het operatiegebied valt. 


</doc>
<doc id="4451432" url="https://nl.wikipedia.org/wiki?curid=4451432" title="Carel Samuel Stokvis">
Carel Samuel Stokvis

Carel Samuel Stokvis (Amsterdam, 12 augustus 1869 – aldaar, 18 april 1930) was een Nederlands medicus.

Carel Samuel Stokvis werd geboren binnen het gezin van medicus Barend Joseph Stokvis en Julia Elisabeth Wertheim. Hij is de oudere broer van Rachel Stokvis. Hijzelf huwde in 1904 met zijn nicht Barbara Sophia Kohnstamm (nazaat van Mayer Kohnstamm en Sarah Wertheim) Het stel kreeg een zoon Max Stokvis (geboren 1906). Hij is op 22 april 1930 begraven op Zorgvlied. Na zijn dood werd zijn uitgebreide bibliotheek, inclusief die van zijn vader, geveild via Menno Hertzberger. 

Hij was in de leer geweest bij Rudolph Hendrik Saltet en deed onderzoek in het Wilhelminagasthuis. Hij ging vervolgens werken bij de Gezondheidsdienst in Amsterdam. Hij was echter het bekendst vanwege zijn werk als arts in het Binnengasthuis. Als arts was hij gespecialiseerd in besmettelijke ziekten, waarover hij ook publiceerde. Van zijn hand verscheen in 1899 "Bijdrage tot verklaring der zwavelwaterstofvorming in het Amsterdamse grachtwater" en in 1912 "De verspreiding van besmettelijke ziekten door de school en het gezin en de daartegen te nemen maatregelen". Van hem is voorts een briefwisseling uitgegeven met Maurits Benjamin Mendes da Costa en met Frederik Willem van Eeden. 

In 1911 hield hij lezingen over de verspreiding en beteugeling van de pest en cholera in Nederlands-Indië. In 1913 zat hij in het bestuur van de Schoolcommissie Amsterdam. Hij was rond 1915 enige tijd voorzitter van het Nederlands Vrijdenkersfonds. Hij was tevens betrokken bij de Eerste Hulp bij Ongevallen, Amsterdam. 


</doc>
<doc id="4451443" url="https://nl.wikipedia.org/wiki?curid=4451443" title="Barend Joseph Salomonson">
Barend Joseph Salomonson

Barend Joseph Salomonson (Amsterdam, 12 april 1894- Scheveningen, 23 oktober 1965 was een Nederlands medicus.

Barend Joseph Salomonson werd geboren binnen het gezin van koopman Joseph Lion Salomonson en Rachel Stokvis. De familie kende al een traditie binnen de medische wetenschap. De vader van Rachel Stokvis is de medicus Barend Joseph Stokvis, wiens vader Joseph Barend Stokvis ook al arts was. Barend Joseph Salomonson huwde met Anna Elisabeth Jacoba Reddingius. Uit dat huwelijk kwam onder andere voort de advocaat Edgar Floris Salomonson (1930-1995).

Joseph Barend Salomonson was internist in Den Haag alwaar hij gespecialiseerd was maag- en darmklachten. De appel viel hier niet ver van de boom. Zijn moeder spande zich rond 1890 in voor voldoende kindervoeding, zwager Carel Samuel Stokvis onderzocht besmettelijke ziekten. 


</doc>
<doc id="4452458" url="https://nl.wikipedia.org/wiki?curid=4452458" title="Moxetumomab Pasudotox">
Moxetumomab Pasudotox

Moxetumomab Pasudotox is een experimenteel (fase 3)-medicijn voor de behandeling van haarcelleukemie en acute lymfatische leukemie. Het is een monoclonaal antilichaam dat zich richt op CD22, een molecuul aan het oppervlak van afwijkende B-cellen. Moxetumomab Pasudotox bindt zich aan CD22, gaat de cel binnen en laat een toxine los, dat de cel doodt.


</doc>
<doc id="4452561" url="https://nl.wikipedia.org/wiki?curid=4452561" title="Frits Rosendaal">
Frits Rosendaal

Frits Richard Rosendaal (Rotterdam, 5 oktober 1959) is een Nederlandse arts-epidemioloog en trombose-expert. Hij is verbonden aan het LUMC en de Universiteit Leiden. Rosendaal wordt als onderzoeker naar stollingsfactoren van bloed (onder meer "Factor V Leiden") veel geciteerd. Hij ontving in 2002 de Spinozapremie, een prestigieuze Nederlandse onderzoeksprijs.

Rosendaal studeerde tot 1985 geneeskunde aan de Erasmus Universiteit Rotterdam. In 1989 promoveerde hij in Leiden op een proefschrift over hemofilie. In het begin van zijn carrière onderzocht hij voornamelijk risicofactoren voor trombose. Later kreeg zijn onderzoek een bredere opzet, waarbij Rosendaal onder meer hart, hersenen, genetische mutaties en omgevingsfactoren betrok. Daarmee kwamen nieuwe risicofactoren voor trombose naar voren. 

Voor trombose zijn er diverse risicofactoren. Een daarvan is een afwijkend gen dat zorgt voor de aanmaak van een bepaalde stollingsfactor. Onderzoek van Rosendaal en collega’s maakte duidelijk dat dit een specifieke afwijking was, die "Factor V Leiden" werd gedoopt. Vrouwen met dit gen hebben een zeven keer zo grote kans op trombose als normaal.

Rosendaal publiceert zeer veel en hoort op zijn vakgebied tot de wereldtop. In dat kader paste de Spinozapremie die Rosendaal in 2002 ontving, alsmede zijn verkiezing tot lid van de Koninklijke Nederlandse Akademie van Wetenschappen en de Duitse Academie Leopoldina, en het eredoctoraat dat hij van de universiteit van Parijs ontving. 




</doc>
<doc id="4453041" url="https://nl.wikipedia.org/wiki?curid=4453041" title="Ceftriaxon">
Ceftriaxon

Ceftriaxon, merknaam Rocephin, is een breedspectrumantibioticum en behoort tot de groep van de cefalosporines. Ceftriaxon is werkzaam tegen zowel grampositieve en gramnegatieve aerobe en sommige anaerobe bacteriën. Hierdoor is het antibioticum werkzaam tegen veel verschillende Infecties. Ceftriaxon is een reservemiddel en wordt alleen gebruikt wanneer andere antibiotica niet werken of dat de infectie zo ernstig is dat er een snelle behandeling nodig is. Voordat er gestart wordt met ceftriaxon worden er vaak kweken afgenomen, bijvoorbeeld bloedkweken, urinekweek of een sputumkweek. Hierdoor kan de bacterie bepaald worden die de infectie veroorzaakt. Zodra de bacterie bekend is kan de therapie worden aangepast aan de gevoeligheid van die bacterie. 

Een van de indicaties voor het gebruik van ceftriaxon is een bloedvergiftiging (sepsis) waarvan de bacteriële verwekker niet bekend is. Een bloedvergiftiging ontstaat meestal omdat er ergens in het lichaam een infectie is die zich heeft uitgebreid naar het bloed. Infecties waarvoor ceftriaxon soms gegeven wordt zijn: longontsteking (pneumonie), infecties in de buik (zoals buikvliesontsteking (peritonitis), infecties van de galwegen en diverticulitis), botontsteking, gewrichtsontsteking, ontsteking van de bovenste urinewegen (waaronder nierbekkenontsteking (pyelonefritis), gonorroe, ontsteking van de huid (bijvoorbeeld fasciitis necroticans), bacteriële hersenvliesontsteking (meningitis), ziekte van Lyme (stadium II en III) en ter voorkoming van ontstekingen na een operatie (profylaxe).

Veel voorkomende bijwerkingen zijn klachten van het maag-darmstelsel zoals misselijkheid, braken, diarree en ontsteking van de mond, tong en keel. Ook huidafwijkingen zoals uitslag, jeuk en netelroos en afwijkingen in het bloed (eosinofilie, trombocytopenie, leukopenie en granulocytopenie) kunnen voorkomen. 


</doc>
<doc id="4453179" url="https://nl.wikipedia.org/wiki?curid=4453179" title="Maria Roepaan">
Maria Roepaan

Maria Roepaan is een voormalig kloostercomplex gelegen ten oosten van Gennep, op het grondgebied van de voormalige gemeente Ottersum, dat onder meer dienstdeed als weeshuis en instelling voor verstandelijk gehandicapte mensen.

In 1881 kochten de Zusters van de Goddelijke Voorzienigheid uit Münster, het huis "Roepaan", dat omgedoopt werd tot Maria Roepaan. Eerder hadden ze een pensionaat in de nabijgelegen Duitse plaats Kessel. Deze zusters moesten wijken voor de Kulturkampf, die in die tijd in Duitsland plaatsvond. Roepaan lag op nog geen twee kilometer van de Duitse grens (Hommersum) en aanvankelijk kwamen er vanuit dit land Duitse weeskinderen naar dit huis, die er onderwijs genoten, evenals Nederlandse kinderen. Ook kwamen er kinderen van rijkere Duitsers in pensionaat. Zo groeide het aanvankelijk als handwerkschool opgezette instituut uit tot een groot complex. Van 1897-1899 werd een groot schoolhuis onder mansardekap gebouwd naar ontwerp van de Duitse architect Th. Jaspers. Verdere uitbreiding vond plaats van 1908-1909 naar ontwerp van Caspar Franssen. Toen werd de bijbehorende boerderij gesloopt. Er kwam een neogotisch hoekblok, een schoolvleugel met een neogotische kapel, met fraaie gebrandschilderde ramen, en een zusterhuis. Ook zieke zusters uit Duitsland werden hier opgevangen.

In 1945 liep het complex grote oorlogsschade op, die in 1949 gedeeltelijk werd hersteld. In 1951 werd het ingericht als verblijf voor verstandelijk gehandicapte kinderen. In 1970 werd het complex echter verlaten, want de Stichting Maria Roepaan heeft toen een nieuw complex geopend bij de Looi. In 1997 fuseerde Stichting Maria Roepaan met de Sint Augustinusstichting tot Saamvliet en na meerdere fusies valt ze sinds 2006 onder Stichting Dichterbij.

Het oude complex Maria Roepaan wisselde enkele malen van eigenaar, en werd uiteindelijk ingericht als congrescentrum, cultureel centrum en locatie voor bedrijfsfeesten, onder de naam "Roepaen".

De kapel en de gangen van dit complex worden als rijksmonument beschermd.

De Amerikaanse band Woven Hand bracht 13 april 2012 het album "Live at Roepaen" uit wat een liveopname is van een concert in oktober 2010 bij "Cultureel Podium Roepaen".


</doc>
<doc id="4454296" url="https://nl.wikipedia.org/wiki?curid=4454296" title="Sint Augustinusstichting">
Sint Augustinusstichting

De Sint Augustinusstichting is een instelling voor verstandelijk gehandicapten gelegen aan de Stiemensweg te Gennep.

Nadat de nabijgelegen instelling Maria Roepaan verstandelijk gehandicapte vrouwen en meisjes opnam, pleitte men voor een soortgelijke instelling voor jongens en mannen. Hiertoe werden de leegstaande gebouwen van het voormalige sanatorium "Zonlichtheide", met bijbehorend 8 ha grond, gekocht. Dit sanatorium werd gesticht in 1930 en beheerd door de Paters Augustijnen, welke daar in 1934 een kloosterkerk bouwden. Het was een buitenstichting van het in de stad gelegen Sanatorium Mariaoord. Op 28 augustus 1957 werd de oprichtingsacte ondertekend. Toevallig was dit de naamdag van de Heilige Augustinus, waardoor de stichting zijn naam verkreeg.

Door de specifieke inrichting van het sanatorium konden wooneenheden van 16 personen worden gerealiseerd, wat voor die tijd betrekkelijk kleinschalig was.

In 1997 fuseerde de Sint Augustinusstichting met Stichting Maria Roepaan tot Saamvliet en na meerdere fusies valt ze sinds 2006 onder Stichting Dichterbij.

Vanaf de jaren '90 van de 20e eeuw werden de grote instellingen afgebouwd en vervangen door kleinschaliger wooneenheden. In 2006 werd een groot deel van de terreinen van de Sint Augustinusstichting gesloten en afgestoten.


</doc>
<doc id="4455175" url="https://nl.wikipedia.org/wiki?curid=4455175" title="Dacryocystitis">
Dacryocystitis

Dacryocystitis is een infectie van de traanzak, die meestal veroorzaakt wordt door een blokkering van de traanbuis. De aandoening wordt gekenmerkt door hevig tranen (epiphora) en plotseling opkomende pijn, roodheid en zwelling ter hoogte van de binnenste ooghoek van het onderste ooglid. Het wordt vaak veroorzaakt door "Staphylococcus aureus" en "Streptococcus pneumoniae". De aandoening wordt over het algemeen behandeld met antibiotica en warme kompressen. Als de aandoening blijft aanhouden wordt er een chirurgische ingreep toegepast, een zogeheten dacryocystorinostomie.

De naam van de aandoening is afgeleid van de Griekse woorden "dákryon" (traan), "cysta" (zak) en het achtervoegsel "-itis" (ontsteking).

Dacryocystitis kan verschillende oorzaken hebben. Gewoonlijk stromen tranen vanuit de traanklier over de oogbol, door de traanpunten naar de traankanalen, en dan verder naar de traanzak en de traanbuis. Het komt bij dacryocystitis vaak voor dat traanvocht vast komt te zitten omdat de traanbuis geblokkeerd is geraakt. Dit vastzittende traanvocht raakt snel geïnfecteerd. Meestal wordt deze infectie veroorzaakt door een bacterie, bijvoorbeeld door "Staphylococcus aureus"-bacteriën. Soms wordt dacryocystitis veroorzaakt door calculi in de traanklier. Er hebben zich dan minerale verhardingen gevormd in de traanklier die zorgen voor steeds terugkerende aanvallen van dacryocystitis. Deze vorm komt vooral voor bij vrouwen. 

Geslacht, erfelijke aandoeningen en leefstijl spelen geen rol van betekenis bij een eventuele verhoogde kans op het oplopen van de aandoening. Enkel de leeftijd kan van invloed zijn: dacryocystitis komt veel voor bij baby's en ouderen. De traanbuisjes van baby's zijn pas na een jaar volledig ontwikkeld, waardoor de kans op blokkeringen in deze traanbuisjes groot is. Bij ouderen treedt de aandoening over het algemeen vanuit het niets op, hoewel de ontsteking ook samen kan hangen met een eerder opgelopen ontsteking of verwonding. 

Patiënten met dacryocystitis hebben ter hoogte van de traanzak en in de buurt van de binnenste ooghoek last van pijn, zwelling en roodheid. De aandoening wordt verder gekenmerkt door tranen, korstvorming, en koorts. Als men met de vingers druk uitoefent op de traanzak, dan kan er pus uit het traanpunt komen. Dit pus kan in het oog terechtkomen.

Dacryocystitis wordt meestal door een huisarts vastgesteld aan de hand van een lichamelijk onderzoek. De behandeling bestaat bij volwassenen uit het toedienen van orale antibiotica. Ook het opleggen van warme kompressen op de ontsteking kan bijdragen aan het verlichten van de aandoening. Bij baby's kan een lichte massage van het gebied rond de traanzak soelaas bieden. Als dit geen baat biedt, kan zowel bij volwassenen als bij kinderen en baby's een sonde worden gebruikt om een endoscopische dacryocystorinostomie, een soort chirurgische ingreep, uit te voeren. 


</doc>
<doc id="4455189" url="https://nl.wikipedia.org/wiki?curid=4455189" title="Dacryocystorinostomie">
Dacryocystorinostomie

Dacryocystorinostomie (afgekort: DCR) is een chirurgische ingreep waarbij er een passage tussen de traanzak en de neusholte wordt gemaakt. Deze ingreep zorgt ervoor dat traanvocht weer op normale wijze van de traanzak naar het neusslijmvlies wordt afgevoerd. De ingreep wordt ingezet als de traanbuis niet meer naar behoren functioneert en als andere, minder ingrijpende behandelingen geen baat hebben geboden. 

Aan de zijkant van de neus, tussen het oog en de neus, wordt een kleine insnijding gemaakt en een klein beetje bot wordt verwijderd om een verbinding tussen de traanzak en de neusholte te maken. De chirurg kan ervoor kiezen om een stent, een soort kunststof buisje, te plaatsen om te voorkomen dat het gat zich weer sluit. 

Bij deze vorm van de ingreep wordt gebruikgemaakt van een endoscoop. In tegenstelling tot de traditionele methode wordt er geen insnijding gemaakt, maar wordt de verbinding tussen de traanzak en de neusholte via het neusgat gemaakt met behulp van een endoscoop en speciale medische instrumenten. Deze manier van ingrijpen heeft als voordeel dat er geen opzichtig litteken ontstaat in het aangezicht. 

Een aantal medewerkende omstandigheden kunnen reden zijn voor het niet uitvoeren van een dacryocystorinostomie. De behandeling kan niet uitgevoerd worden als de patiënt lijdt aan ozaena ontstaan uit een atrofische rinitis, een aanhoudende infectie van het slijmvlies van de neus, waarbij het slijmvlies dunner wordt en verhardt. Bij plotseling opgekomen dacryocystitis wordt er gewacht met het uitvoeren van dacryocystorinostomie en eerst antibiotica en warme kompressen toegediend. Als deze geen baat bieden, kan er overgegaan worden op het uitvoeren van de ingreep. Bij oudere patiënten, boven een leeftijd van 70 jaar, heeft het de voorkeur om een dacryocystectomie uit te voeren in plaats van een dacryocystorinostomie, omdat ouderdom van nature leidt tot een verminderde hoeveelheid neusslijmvlies. Die ingreep houdt in dat de traanzak door middel van een chirurgische ingreep geheel verwijderd wordt.


</doc>
<doc id="4455199" url="https://nl.wikipedia.org/wiki?curid=4455199" title="Traanzak">
Traanzak

De traanzak is het meest bovenliggende verwijde uiteinde van de traanbuis. Het ligt ingebed in een diepe uitholling die gevormd wordt door het traanbeen en het bovenste uitstekende gedeelte van het bovenkaakbeen. Het verbindt de traankanalen, die traanvocht afwateren van het oppervlak van het oog, en de traanbuis, die dit traanvocht vervolgens afvoert naar de neusholte.

Een traanzak is ovaalvormig en 12 tot 15 millimeter lang. Het bovenste einde is gesloten en rond, terwijl het onderste eind doorloopt in de traanbuis. 

De binnenwand van de traanzak is, net als de traanbuis, bedekt met een zeldzaam soort dekweefsel dat meerlagig cilindrisch epitheel wordt genoemd. In dit dekweefsel bevinden zich slijm afscheidende slijmbekercellen die omringd worden door bindweefsel. 


</doc>
<doc id="4455615" url="https://nl.wikipedia.org/wiki?curid=4455615" title="Ligamentum palpebrale mediale">
Ligamentum palpebrale mediale

Het ligamentum palpebrale mediale is een ligament dat vastzit aan de oogleden. Het is ongeveer 4 millimeter lang en 2 millimeter breed. Van voren zit het vast aan het bovenste uitstekende gedeelte van het bovenkaakbeen, en van achteren zit het vast aan het traanbeen. Zijdelings zit het vast aan de tarsi van de bovenste en onderste oogleden. Het ligt over de traanzak heen en het splitst zich op in twee delen, een onderste en een bovenste gedeelte, die elk vastzitten aan de bijbehorende oogleden, daar waar de oogleden samenkomen. Vanuit het achterliggende gedeelte van het ligament ontspruit een plat, wit vlies (aponeurose), dat zich over de traanzak uitspreidt. Dit vlies zit vast aan de achterste richel van het traanbeen. 



</doc>
<doc id="4455715" url="https://nl.wikipedia.org/wiki?curid=4455715" title="Cri-du-chatsyndroom">
Cri-du-chatsyndroom

Het cri-du-chatsyndroom, ook wel 5p-deletiesyndroom, 5p-syndroom, of syndroom van Lejeune genoemd, is een zeldzame aangeboren afwijking die veroorzaakt wordt door een missend gedeelte (deletie) van chromosoom 5. De naam van het syndroom is afkomstig van de Franse uitdrukking voor "kattengejank", die verwijst naar het kenmerkende katachtige gehuil van kinderen met de aandoening. Het syndroom werd voor het eerst beschreven in 1963 door de Franse kinderarts en wetenschapper Jérôme Lejeune. Er wordt geschat dat ongeveer 1 op de 50.000 levendgeborenen aan deze aandoening lijdt. De aandoening komt voor onder alle bevolkingsgroepen, en komt iets vaker voor onder vrouwen: de verhouding is ongeveer 4:3.

De naam van het syndroom verwijst naar het kenmerkende gehuil van baby's die aan de aandoening lijden. Dit gehuil lijkt op hoog kattengejank, wat veroorzaakt wordt door afwijkingen aan het strottenhoofd en het zenuwstelsel. Ongeveer 1 op de 3 kinderen met de aandoening stopt met op deze manier huilen als ze twee jaar oud zijn. Andere kenmerken die bij het cri-du-chatsyndroom kunnen voorkomen, zijn:

Andere kenmerken zijn spierhypotonie, een rond gezicht met bolle wangen, epicanthale plooien, afwijkende handlijnen, schuinstaande ogen, scheelzien, een platte neusbrug, naar beneden staande mondhoeken, laagstaande oren, en korte vingers. Ook hebben mensen met deze aandoening vaak aangeboren hartafwijkingen, zoals ventrikelseptumdefect (VSD), atriumseptumdefect (ASD), tetralogie van Fallot of een openblijvende ductus arteriosus. Cri-du-chatsyndroom veroorzaakt geen onvruchtbaarheid, en eventuele onvruchtbaarheid bij mensen met deze aandoening staat dan ook los van dit syndroom.

Mensen met deze aandoening hebben over het algemeen zware mentale problemen. Gedragsproblemen zoals hyperactiviteit, agressiviteit, woedeaanvallen, en repetitieve bewegingen komen veel voor. Spraakproblemen zijn ook een kenmerkende eigenschap: ze vinden het dan ook moeilijk om met anderen te communiceren. Vaak komen kinderen met deze aandoening in eerste instantie niet verder dan een paar woorden tot een paar korte zinnen. Het wordt dan ook door zorgverleners aangeraden aan ouders om hun kind naar een logopedist te sturen. Deze logopedist kan het kind helpen om zich beter te leren uiten en om verstaanbaarder te praten. Ondanks de beschikbare zorg blijven mensen met de aandoening ook op volwassen leeftijd zware verstandelijke beperkingen houden.

Over het algemeen doorlopen mensen met de aandoening op redelijk normale wijze de puberteit. De ontwikkeling van secundaire geslachtskenmerken is vrijwel normaal en gelijktijdig vergeleken met die van gezonde kinderen. Meisjes met de aandoening beginnen op het normale tijdstip te menstrueren. Ook de ontwikkeling van het vrouwelijk voortplantingssysteem is over het algemeen normaal, hoewel er wel een enkele keer afwijkingen in de baarmoeder voorkomen. Mannen met de aandoening hebben vaak kleine teelballen, maar men gaat ervan uit dat de zaadproductie wel gewoon normaal verloopt. 

In de puberteit en op volwassen leeftijd kan er sprake zijn van diepliggende ogen, een onderontwikkelde neusbrug, zijdelingse verkromming van de rug (scoliose), een ernstige beetanomalie (het niet juist op elkaar sluiten van de kaken), een prominent voorhoofd, en ruwe gelaatstrekken. 

Minder vaak voorkomende problemen zijn een hazenlip, fistels en goedaardige huidgezwelletjes op de voorkant van de oorschelp, een afwijkende of onderontwikkelde zwezerik, een verkeerde ligging van de darmen (malrotatie), megacolon, liesbreuk, ontwrichting van de heup, een niet ingedaalde of afwezige teelbal (cryptorchisme), en hypermobiliteit van de gewrichten. Het kan bij jongens voorkomen dat de plasbuis aan de onderkant van de eikel of zelfs halverwege of aan de basis van de penis uitmondt (hypospadie). Soms zijn er afwijkingen aan de vingers, de tenen, of de voeten. Zo kan de pink gebogen zijn. Ook kunnen de wijsvinger en de middelvinger of de tweede en derde tenen aan elkaar vastgegroeid zijn (syndactylie). Verder komen klompvoeten en platvoeten wel eens voor bij deze aandoening. Soms zijn de nieren samengegroeid of ze liggen op de verkeerde plek. De nieren kunnen ook onderontwikkeld zijn (nierhypoplasie), of er kan sprake zijn van een waterzaknier. 

Cri-du-chatsyndroom wordt veroorzaakt door het gedeeltelijk ontbreken (deletie) van de p-arm van chromosoom 5. Dit wordt "5p-monosomie" of "gedeeltelijke monosomie" genoemd. Ongeveer 90% van de gevallen ontstaat door een willekeurige "de novo"-deletie, een mutatie die niet is overgeërfd van een van beide ouders. 

Kinderen met de aandoening worden gediagnosticeerd aan de hand van het kenmerkende, katachtige huilen en de bijbehorende fysieke problemen. Deze eigenschappen zijn duidelijk waar te nemen bij baby's die aan de aandoening lijden. Meestal wordt een kind met de aandoening al bij de geboorte door een dokter of verpleegkundige gediagnosticeerd. Eventueel kunnen genetische counseling en genetische screening aangeboden worden aan families met een familielid dat aan dit syndroom lijdt. 

Voor de geboorte kan er al aangetoond worden of het ongeboren kind aan cri-du-chatsyndroom lijdt: een specifiek gedeelte van de p-arm van het vijfde chromosoom ontbreekt in dit geval. Het ontbreken van dit specifieke gedeelte veroorzaakt het cri-du-chatsyndroom. Dit kan aangetoond worden door het vruchtwater te onderzoeken of een vlokkentest uit te voeren. Er wordt dan met behulp van Giemsa-kleuring een karyotype gemaakt, waaraan afgelezen kan worden of er sprake is van cri-du-chatsyndroom bij het ongeboren kind. 

Op latere leeftijd kan het nodig zijn dat het kind spraaktherapie, bewegingstherapie of bezigheidstherapie krijgt. De spraakgebreken van een kind met deze aandoening vereisen vaak een logopedist, die het kind leert om zich goed uit te kunnen drukken. Ook hebben kinderen met deze aandoening vaak hartafwijkingen, die door middel van chirurgische ingrepen kunnen worden verholpen. 



</doc>
<doc id="4455751" url="https://nl.wikipedia.org/wiki?curid=4455751" title="Ooglidspleet">
Ooglidspleet

De ooglidspleet of rima palpebrarum is de ovaalvormige ruimte tussen de binnenste en buitenste ooghoek van de geopende oogleden van het oog. Het is de medische benaming voor het zichtbare gedeelte van het oog, tussen de twee oogleden. Bij volwassenen heeft de ooglidspleet een verticale hoogte van zo'n 10 millimeter, en een horizontale breedte van zo'n 30 millimeter. 

De horizontale breedte van de ooglidspleet kan korter zijn dan normaal bij mensen die aan foetaal alcoholsyndroom of het syndroom van Williams lijden. De chromosomale afwijkingen trisomie 9 en trisomie 21 (syndroom van Down) kunnen ervoor zorgen dat de ooglidspleet naar de neus toe schuin naar beneden helt.. Bij het syndroom van Marfan helt de ooglidspleet naar de slapen toe naar beneden. 

De verticale hoogte van de ooglidspleet is groter bij de ziekte van Graves. In andere woorden, de afstand tussen de twee oogleden is dan groter, waardoor er meer van de oogbol zichtbaar is. Dit wordt het teken van Dalrymple genoemd. 


</doc>
<doc id="4455753" url="https://nl.wikipedia.org/wiki?curid=4455753" title="Teken van Dalrymple">
Teken van Dalrymple

Het teken van Dalrymple is een begrip uit de oogheelkunde. Het is de benaming voor abnormaal ver opengesperde oogleden. Bij het teken van Dalrymple is de verticale hoogte van de ooglidspleet, het zichtbare gedeelte van het oog, groter dan normaal. Doordat het bovenste ooglid abnormaal ver ingetrokken is, is het oogwit zichtbaar aan de bovenkant van het hoornvlies als men recht naar voren kijkt. Het is een belangrijke aanwijzing dat iemand aan hyperthyreoïdie lijdt. Voorbeelden van hyperthyreoïdische aandoeningen waarbij het teken van Dalrymple optreedt, zijn de ziekte van Graves en exoftalmische schildkliervergroting. Het teken is vernoemd naar de Britse oogarts John Dalrymple (1803–1852).

Andere oogheelkundige tekens die wijzen op de ziekte van Graves zijn het teken van Stellwag (abnormaal weinig knipperen), het teken van Rosenbach (trillende oogleden), en het teken van Jellinek (hyperpigmentatie van de oogleden). 


</doc>
<doc id="4455754" url="https://nl.wikipedia.org/wiki?curid=4455754" title="Teken van Stellwag">
Teken van Stellwag

Het teken van Stellwag is een begrip uit de oogheelkunde. Het is de benaming voor onregelmatig of abnormaal weinig knipperen, wat samenhangt met exoftalmus en de ziekte van Graves. Samen met het teken van Dalrymple, waarbij de ooglidspleet (het zichtbare gedeelte van het oog) door intrekking van de oogleden abnormaal groot is, is het een belangrijke aanwijzing dat iemand aan de ziekte van Graves lijdt. Het teken is vernoemd naar de Oostenrijkse oogarts Karl Stellwag von Carion (1823-1904).


</doc>
<doc id="4455755" url="https://nl.wikipedia.org/wiki?curid=4455755" title="Teken van Rosenbach">
Teken van Rosenbach

Het teken van Rosenbach is een begrip uit de oogheelkunde. Het teken van Rosenbach houdt in dat de oogleden ongebruikelijk veel trillen, wat samenhangt met ziektes die veroorzaakt worden door een teveel aan thyroxine (T), een prohormoon dat geproduceerd en afgescheiden wordt door de schildklier. Het is een belangrijke aanwijzing dat iemand lijdt aan hyperthyreoïdie of de ziekte van Graves. Het teken van Rosenbach wordt vaak aangetroffen in combinatie met het teken van Dalrymple (abnormaal ver opengesperde oogleden), het teken van Stellwag (abnormaal weinig of onregelmatig knipperen) en het teken van Jellinek (hyperpigmentatie van de oogleden).


</doc>
<doc id="4455756" url="https://nl.wikipedia.org/wiki?curid=4455756" title="Teken van Jellinek">
Teken van Jellinek

Het teken van Jellinek is een begrip uit de oogheelkunde. Het verwijst naar hyperpigmentatie van de oogleden. Het kan een belangrijke aanwijzing dat iemand aan hyperthyreoïdie lijdt, maar het kan ook veroorzaakt worden door zonnebrand. Normaal gesproken is het teken van Jellinek goedaardig, maar het kan ook een teken zijn van hyperthyreoïdie in een vergevorderd stadium. Samen met het teken van Dalrymple, het teken van Rosenbach, en het teken van Stellwag kan het een aanwijzing zijn dat iemand aan de ziekte van Graves lijdt.


</doc>
<doc id="4456170" url="https://nl.wikipedia.org/wiki?curid=4456170" title="Traanapparaat">
Traanapparaat

Het traanapparaat is een fysiologisch systeem dat bestaat uit de delen in het menselijk lichaam die zich bezighouden met het produceren en afvoeren van tranen. Het bevindt zich in de oogkassen. 

Het bestaat uit:


</doc>
<doc id="4456171" url="https://nl.wikipedia.org/wiki?curid=4456171" title="Traankanalen">
Traankanalen

De traankanalen (Latijn: "canaliculus lacrimalis") zijn de kleine kanaaltjes in het menselijk lichaam, die zich in beide oogleden bevinden. Elk mens heeft er in totaal vier, twee in elk oog. De traankanalen maken deel uit van het traanapparaat. De beginpunten van de traankanalen worden gevormd door kleine openingen, die traanpunten worden genoemd. Deze traanpunten bevinden zich in de binnenste ooghoek, op de toppen van de traanpapillen. Deze traanpapillen liggen op hun beurt weer op de randen van de oogleden aan het uiteinde van het traanmeer, aan weerszijden van de traanheuvel. Als men met het oog knippert, dan duwen de oogleden traanvocht over het oog heen, en dan door de traanpunten in de traankanalen. De traankanalen komen uit op de traanzak, die vervolgens uitkomt op de traanbuis. De traankanalen vormen zo de eerste stap in de weg die traanvocht aflegt van het oog naar de neus.

Elk oog heeft twee traankanalen:

De traankanalen zijn verwijd ("ampullæ") op de punten waar ze zich afbuigen. De slijmvlieswanden van de traankanalen zijn bedekt met meerlagig afgeplat niet-verhoornd plaveiselcelepitheel. Achter deze wanden ligt een laag dwarsgestreept spierweefsel, die onderdeel is van het traangedeelte ("pars lacrimalis") van de oogkringspier.

De traankanalen kunnen ontstoken raken. Dit wordt canaliculitis genoemd.


</doc>
<doc id="4456296" url="https://nl.wikipedia.org/wiki?curid=4456296" title="Imitatiebont">
Imitatiebont

Imitatiebont – ook wel namaakbont, nepbont of kunstbont genoemd – is materiaal dat uiterlijk lijkt op het bont van dieren. Het wordt vooral veel gebruikt bij confectiekleding, zoals kragen van jassen. Ook in voorwerpen als kussens wordt het gebruikt. Meest toegepaste materialen voor de productie zijn kunststoffen als acrylvezel, polyamide en/of polyester.

Niet altijd wordt met imitatiebont een dieren-patroon geëvenaard. Er kunnen ook wel fantasieprints en -kleuren mee worden geuit. Dan wordt met “bont” het harige en zachte van de stof bedoeld.


</doc>
<doc id="4456355" url="https://nl.wikipedia.org/wiki?curid=4456355" title="Persistent postural-perceptual dizziness">
Persistent postural-perceptual dizziness

Persistent postural-perceptual dizziness (PPPD) is de term die gebruikt wordt bij het bestaan van duizeligheidsklachten, langer dan drie maanden, waar geen andere oorzaak voor is gevonden. De aandoening is voor het eerst beschreven in 2000 door Jeffrey Staab, Michael Ruckenstein ea en door hen "chronic subjective dizziness" genoemd. PPPD is de term waaronder de aandoening is opgenomen in de ICD-11 en DSM-5.

In 2014 werd consensus verkregen over de belangrijkste symptomen en diagnose van "Persistent postural-perceptual dizziness".
De Wereld Gezondheidsorganisatie heeft PPPD opgenomen in de ontwerplijst van diagnoses van de volgende editie van de International Classification of Diseases (ICD-11), als een ziekte van het binnenoor. In de tot standkoming van de consensus rond PPPD spelen CSD (Chronic subjective dizziness) een PPV (Phobic postural vertigo) een belangrijke rol.

PPPD wordt gezien als een somatoforme stoornis die zich bevindt tussen de otoneurologie en psychiatrie. Mogelijk bestaat er een verbinding tussen het "angstgebied" in de hersenen en het evenwichtsoorgaan (vestibulaire systeem).





</doc>
<doc id="4456524" url="https://nl.wikipedia.org/wiki?curid=4456524" title="Stifttand">
Stifttand

Haasachtigen hebben achter de snijtanden in de bovenkaak nog twee tanden, de zogenoemde stifttanden. Deze stifttanden zijn aan de voorkant van het gebit niet zichtbaar, ze zijn korter dan de voorste snijtanden en vallen er helemaal achter weg. De stifttanden vormen een van de verschillen tussen haasachtigen en knaagdieren. 

De stifttanden groeien gedurende het hele leven door, net als de overige tanden en kiezen. Bij een haasachtige met een gezond gebit sluiten de stifttanden naadloos aan op de snijtanden in de onderkaak. Bij het eten slijten de snijtanden hierdoor netjes op elkaar af. Dit is ook nodig, want de snijtanden groeien ongeveer 2 mm per week. 

Bij tamme konijnen met een slecht gebit kan er worden overgegaan tot het trekken van de snijtanden door een dierenarts. Het is daarbij heel belangrijk dat óók de stifttanden geheel worden getrokken. Wanneer dit niet of onzorgvuldig gebeurt, zullen de stifttanden weer terug groeien. Er zijn dan geen tanden meer om af te slijten, waardoor de stifttanden onbeperkt kunnen doorgroeien. In dit geval zullen de tanden opnieuw getrokken moeten worden.


</doc>
<doc id="4456827" url="https://nl.wikipedia.org/wiki?curid=4456827" title="Bendamustine">
Bendamustine

Bendamustine is een alkylerend middel. Het is een stikstofmosterd die als cytostaticum wordt ingezet bij chemotherapie tegen kanker, in het bijzonder bij chronische lymfatische leukemie en lymfoom. Het werkingsmechanisme is gebaseerd op het verstoren van de deling van cellen door alkylering van het DNA. Vooral de snel delende en afwijkende kankercellen zijn hiervoor gevoelig.


</doc>
<doc id="4457565" url="https://nl.wikipedia.org/wiki?curid=4457565" title="Botdichtheid">
Botdichtheid

Botdichtheid, ook wel botmineraaldichtheid genoemd, is de hoeveelheid botmineraal in botweefsel. Botdichtheid van een gegeven stuk bot wordt uitgedrukt in de massa van het botmineraal, gedeeld door de inhoud van het stuk bot. In andere woorden: botdichtheid geeft aan hoe broos het bot is. Daarmee hangt botdichtheid dus samen met het het natuurkundige begrip dichtheid. Botdichtheid wordt over het algemeen uitgedrukt in gram per milliliter. 

In de geneeskunde wordt de botdichtheid indirect afgelezen aan de hand van de optische dichtheid, waarbij met behulp van beeldvormend medisch onderzoek gekeken wordt hoeveel straling het oppervlak van het bot per vierkante centimeter doorlaat. Botdichtheidsonderzoek, ook wel densitometrie genoemd, is nodig om vast te stellen of er sprake is van osteoporose of een verhoogde kans op botbreuken. Dit soort onderzoek wordt meestal uitgevoerd op de radiologische of nucleaire afdeling van een ziekenhuis. De metingen zijn pijnloos en er wordt niet gesneden. Er wordt slechts gebruikgemaakt van een relatief lage hoeveelheid straling. De blootstelling aan schadelijke straling is dan ook verwaarloosbaar te noemen. De meting wordt normaal gesproken uitgevoerd ter hoogte van de lendenwervels en de heup, maar eventueel kan er ook een meting plaatsvinden op de onderarmen als de metingen op de lendenwervels en de heup geen goede beelden opleveren.

Statistisch gezien is er een verband tussen een lage botdichtheid –wat op broze botten wijst– en een hogere kans op botbreuken. Door een val veroorzaakte been- en bekkenbreuken zijn een groot probleem voor de volksgezondheid en komen vooral voor onder vrouwen op leeftijd. Deze botbreuken kunnen hoge medische kosten, een verminderd vermogen om zelfstandig te wonen, of zelfs het overlijden tot gevolg hebben. Het meten van botdichtheid is dan ook noodzakelijk bij oudere mensen, om vast te stellen of mensen aan osteoporose lijden, en dus mogelijk baat kunnen hebben bij behandelingen die als doel hebben de botdichtheid te verhogen.

Botdichtheidsonderzoek is niet nodig voor mensen die niet tot risicogroepen voor broze botten behoren. Onnodig onderzoek kan zelfs leiden tot overbehandeling in plaats van dat er een echt probleem wordt vastgesteld. 

De volgende groepen zijn risicogroepen voor lage botdichtheid, en kunnen wel baat hebben bij onderzoek:

De resultaten van een botdichtheidsonderzoek worden gewoonlijk op twee manieren uitgedrukt: de T-score en de Z-score. Deze scores geven aan in hoeverre de botdichtheid afwijkt van het gemiddelde. Een score lager dan nul betekent dat de botdichtheid lager is dan het gemiddelde.

De T-score is het meest bruikbaar als men probeert vast te stellen of er sprake is van osteoporose. De T-score geeft de botdichtheid van een patiënt weer ten opzichte van een referentiewaarde. Deze referentiewaarde is gelijk aan de gemiddelde botdichtheid van een gezonde 30-jarige. Anders gezegd wordt met de T-score het verschil weergegeven tussen de botdichtheidswaarde van de patiënt en een ideale waarde. Dit verschil wordt uitgedrukt in standaardafwijkingen van de verwachtingswaarde. Een T-score van 1 geeft dus een standaardafwijking van de verwachtingswaarde van 1 weer. 

In de Verenigde Staten wordt bij het bepalen van de T-score gebruik gemaakt van een referentiewaarde voor hetzelfde geslacht en dezelfde etniciteit als die van de patiënt, maar de Wereldgezondheidsorganisatie raadt aan om voor iedereen als referentiewaarde de gemiddelde waarden voor een gezonde, 30-jarige, blanke vrouw te gebruiken.

De T-scores worden als volgt uitgelegd:

De Z-score geeft het verschil tussen de botdichtheid van de patiënt en die van een gezonde leeftijdsgenoot weer. Deze score geeft de standaardafwijkingen van de verwachtingswaarde voor een persoon van hetzelfde geslacht en dezelfde leeftijd en etniciteit weer. De waarde wordt normaal gesproken alleen gebruikt voor mannen jonger dan 50 jaar, vrouwen die nog niet in de menopauze zijn, en kinderen. De Z-score wordt meestal toegepast als er sprake is van ernstige osteoporose. De score is het meest bruikbaar als het minder dan twee standaardafwijkingen van de verwachtingswaarde is. Het is dan vooral in gebruik om te kijken of er sprake is van andere ziektes die osteoporose veroorzaken of verergeren, zoals hyperparathyreoïdie of alcoholisme.



</doc>
<doc id="4457936" url="https://nl.wikipedia.org/wiki?curid=4457936" title="Dacryocystocele">
Dacryocystocele

Een dacryocystocele, soms ook wel dacryocele genoemd, is een goedaardig, blauwgrijzig gezwel middenonder de binnenste ooghoek. Het ontstaat doordat de traanbuis vernauwd of volledig geblokkeerd is geraakt. Dit gezwel ontstaat vooral bij baby's in de baarmoeder. Het komt voor bij ongeveer 1 op de 3800 levendgeborenen.

Voor de geboorte kan er al een diagnose gesteld worden met behulp van echografie (echo). Aan de hand hiervan kan de eventuele aanwezigheid van het kenmerkende dacryocystocele-bultje middenonder de oogbol vastgesteld worden. Dit bultje is op een echogram goed te onderscheiden, aangezien het weinig ultrasone geluidsgolven weerkaatst. Het is hierbij belangrijk dat er uitgesloten wordt dat er geen sprake is van een encefalocele, een soort neuralebuisdefect en een veel ernstigere aandoening dan een dacryocystocele.

Ook na de bevalling is het stellen van de diagnose van deze aandoening erg gemakkelijk. Slechts een kort lichamelijk onderzoek is hiervoor nodig, waarbij een arts bepaalt of het gaat om een dacryocystocele, of mogelijk om een meer ernstige aandoening. Na de geboorte kunnen dacryocystoceles uit zichzelf verdwijnen. Ook kan men met de vingers druk uitoefenen richting het neusje, om zo te proberen de dacryocystocele te laten verdwijnen. Als dit uiteindelijk ook de dacryocystocele niet verhelpt, kan het nodig zijn om door middel van een chirurgische ingreep de blokkering in de traanbuis te verwijderen. 

Een dacryocystocele is over het algemeen gevuld met steriel slijm, maar kan ontstoken raken. Dit wordt dan dacryocystitis genoemd.


</doc>
<doc id="4457956" url="https://nl.wikipedia.org/wiki?curid=4457956" title="Dacryoadenitis">
Dacryoadenitis

Dacryoadenitis of traanklierontsteking is een ontsteking van de traanklieren, die zich boven de buitenste ooghoeken bevinden. De aandoening wordt gedefinieerd als een door een ontsteking ontstane zwelling, en kent zowel een acute als een chronische variant. De acute variant komt plots op en gaat ook relatief snel weer voorbij. De chronische variant kan lang aanhouden en voor veel ongemak zorgen. De ontsteking kan zowel door een virale als een bacteriële infectie veroorzaakt worden. Verder kan er bij chronische dacryoadenitis een ernstige aandoening aan ten grondslag liggen, zoals sarcoïdose. Dacryoadenitis wordt door een huisarts of een oogheelkundige behandeld. Over het algemeen is de aandoening niet ernstig, maar het kan wel tot veel ongemak leiden. Vaak is er niet meer dan rust en warme kompressen voor nodig om volledig te herstellen van dacryoadenitis.

De bestudering van de eigenschappen die kenmerkend zijn voor levende wezens, wordt fysiologie genoemd. De fysiologie van de traanklier, het traanapparaat en het oog zijn van belang bij een goed inzicht in het ziekteverloop van dacryoadenitis. De traanklier bevindt zich in het bovenste gedeelte van de oogkas. De klier behoort tot het exocriene systeem en is verantwoordelijk voor het uitscheiden van de waterige laag van de traanfilm op de oogbol. Deze laag zorgt voor de afvoer van vuil en stof dat in het oog terecht is gekomen. Als de traanklier door ontsteking minder goed werkt, zal dat gelijk duidelijk zijn aan allerlei uiterlijk waarneembare symptomen, zoals zwelling, roodheid, en overmatig tranen. Ook speelt de traanklier dus zo'n belangrijke rol voor het oog dat dacryoadenitis kan leiden tot tijdelijk slechter zicht, vanwege overmatig tranen, en zwelling en de daarbij behorende druk op het oog.

De bestudering van ontstaan en verloop van een aandoening wordt in de geneeskundige wereld aangeduid met de benaming pathologie, ook wel ziekteleer genoemd. De tak van de wetenschap die zich bevindt op het spreekwoordelijke kruispunt van de pathologie en de fysiologie, wordt pathofysiologie genoemd. De volledige pathofysiologie van dacryoadenitis is nog niet volledig bestudeerd. Wel is bekend dat acute dacryoadenitis meestal veroorzaakt wordt door een virale of bacteriële infectie. De meest voorkomende veroorzakers zijn het bofvirus, het Epstein-barrvirus, stafylokokken, en "Neisseria gonorrhoeae" (gonorroe). Er wordt van uitgegaan dat dit soort ziekteverwekkers vanaf het bindvlies van het oog door de kanaaltjes van de traanklier zich naar boven voortbewegen, en -eenmaal in de traanklier zelf aangekomen- een ontsteking veroorzaken. Chronische dacryoadenitis daarentegen wordt meestal veroorzaakt door ontstekingsaandoeningen die niet door een infectie worden veroorzaakt, zoals sarcoïdose (ziekte van Besnier-Boeck), de oogziekte van Graves (een onderdeel van het ziektebeeld van de ziekte van Graves), en idiopathische orbitale ontsteking (IOI). 

De epidemiologie van een ziekte beschrijft het vóórkomen en de verspreiding van ziekten onder de bevolking. Er is niet heel veel bekend over de epidemiologie van dacryoadenitis. De aandoening is namelijk vrij zeldzaam. Ongeveer één op de 10.000 oogheelkundige patiënten lijdt aan deze aandoening. Hierdoor zijn er ook weinig gegevens over het voorkomen van de aandoening beschikbaar. Men neemt aan dat etniciteit, geslacht, en leeftijd zijn niet van invloed op de kans om dacryoadenitis te krijgen. Wel is het bekend dat de chronische variant van dacryoadenitis vaker voorkomt dan de acute variant van de aandoening. 

Slechts een beperkt aantal maatregelen kunnen getroffen worden om het oplopen van dacryoadenitis zoveel mogelijk te voorkomen. Deze hebben betrekking op dacryoadenitis die veroorzaak wordt door respectievelijk het bofvirus en de gonorroebacterie. Men kan een inenting krijgen tegen de bof, en gonorroe kan voorkomen worden door het dragen van condooms tijdens seks. 

De diagnose dacryoadenitis kan vastgesteld worden door middel van een lichamelijk onderzoek. Eventueel is een CT-scan benodigd om achter de oorzaak van de ontsteking te komen. Soms kan er besloten worden om een biopsie uit te voeren, om uit te sluiten dat er niet sprake is van een kwaadaardige tumor in de traanklier.

Dacryoadenitis wordt gekenmerkt door de volgende symptomen:

De traanklier bestaat uit twee kwabben, die de orbitale kwab en de palpebrale kwab worden genoemd. De palpebrale kwab is de kleinere van de twee, en ligt het dichtst bij het oog, langs de binnenkant van het ooglid. Als men het ooglid handmatig optilt en binnenste buiten keert, dan kan men de palpebrale kwab zien liggen. Als er sprake is van acute dacryoadenitis, dan steekt de palpebrale kwab uit en is opgezwollen. Acute dacryoadenitis komt vrijwel alleen maar in één van de twee ogen voor. Dit wordt in de geneeskundige wereld unilaterale dacryoadenitis genoemd. De acute vorm wordt verder gekenmerkt door roodheid, druk op het bovenste gedeelte van de oogkassen, en hevige pijn. De aandoening komt plotseling op. Vaak duurt het niet langer dan enkele uren of dagen voordat de aandoening op zijn hevigst is. Chronische dacryoadenitis daarentegen kan ook in beide tegelijkertijd voorkomen. Dit wordt dan weer bilaterale dacryoadenitis genoemd. Chronische dacryoadenitis wordt verder gedefinieerd als een vrijwel pijnloze zwelling van de traanklier die langer dan een maand aanhoudt. 

Symptomen bij acute dacryoadenitis bestaan uit een gezwollen bindvlies (chemose), rode ogen vanwege verwijding van de adertjes op het bindvlies, slijm- en pusachtige uitscheiding, rode oogleden (erytheem), opgezette lymfeklieren rond de onderkaakspeekselklier, uitpuilende ogen (exoftalmus), zwelling van een gedeelte van het bovenste ooglid, moeite met het bewegen van de ogen, en een verplaatste positie van de onderkant en het middelste gedeelte van de oogbol.

Als de ontsteking is veroorzaakt door een eenvoudige virale infectie, dan is er vaak niet meer dan rust en warme kompressen voor nodig om volledig van de ziekte te herstellen. Echter, als de aandoening veroorzaakt wordt door iets anders, dan hangt de behandeling samen met de oorzaak. Vaak lijkt die behandeling dan op de behandeling van enig ander lichaamsdeel waar men last van zou kunnen hebben door een en dezelfde bacteriële infectie of chronische ziekte.

De meeste patiënten herstellen volledig van de ziekte. De prognose voor patiënten waarbij de aandoening wordt veroorzaakt door een chronische ziekte, zoals sarcoïdose, is gelijk aan de prognose van deze onderliggende chronische ziekte. Dit kan betekenen dat dacryoadenitis in dit soort gevallen lang tot zeer lang kan aanhouden.


</doc>
<doc id="4458007" url="https://nl.wikipedia.org/wiki?curid=4458007" title="Machiel Noordeloos">
Machiel Noordeloos

Machiel Noordeloos (Machiel Evert Noordeloos) (Den Haag, 16 april 1949) is een Nederlandse mycoloog. Noordeloos heeft veel bijgedragen aan de taxonomie van schimmels zowel in Europa als in andere werelddelen. Hij is specialist in de taxonomie van de orden Agaricales en Boletales van de Basidiomycetes en ook in enkele groepen van de Fungi imperfecti.

Noordeloos studeerde biologie in Leiden en deed in 1975 doctoraalexamen (met bijvak Noorse taal en letterkunde). Hij werkte tussen 1975 en 1981 op de afdeling mycologie van het Leidse Rijksherbarium (in 1999 opgegaan in het Nationaal Herbarium Nederland) en promoveerde in 1981 op een studie naar de taxonomie en de geografische verspreiding van soorten en geslachten uit de familie van de Entolomataceae. Tussen 1981 en 1987 was hij op het Rijksherbarium betrokken bij de "Flora agaricina neerlandica", het begin van een lange termijnproject waarmee 2200 soorten paddenstoelen die in West-Europa voorkomen van een wetenschappelijke beschrijving zouden worden voorzien. In 1987 stokte de financiering van dit project. Tussen 1987 en 1991 was Noordeloos hoofd van de sectie mycologie van de Plantenziektenkundige Dienst (in 2012 onderdeel is van NVWA) in Wageningen. In 1991 keerde hij terug naar Leiden en werd wetenschappelijk hoofdmedewerker en leider van de afdeling mycologie van het Rijksherbarium. In 2008 nam hij afscheid van het herbarium.

Noordeloos publiceerde meer dan 200 artikelen, congrespapers en bijdragen aan boeken over paddenstoelen. Hieronder zijn 65 artikelen in peerreviewed wetenschappelijke tijdschriften.

Na zijn terugkeer naar het Rijksherbarium was hij opnieuw betrokken bij het "Flora agaricina neerlandica"-project waarvan in 2005 onder zijn leiding als hoofdredacteur het zesde deel verscheen. Verder was hij (hoofd)redacteur van de mycologische tijdschriften "Persoonia" en "Coolia".

Verder was hij (co-)auteur van monografieën over Entolomataceae in Europa, Noord-Amerika, Australië (Tasmanië) en Maleisië en daarnaast was hij betrokken bij het publiceren van monografieën over andere padddenstoelenfamilies met auteurs in Tsjechië en België. Verder heeft hij door het geven van colleges en cursussen veel bijgedragen aan de kennis over paddenstoelen in binnen- en buitenland. Hij was tussen 1994 en 2000 penningmeester van de International Mycological Association en drie termijnen bestuurslid (een termijn voorzitter) en inmiddels ook erelid van de Nederlandse Mycologische Vereniging (NMV). 

Noordeloos is de soortauteur van minstens 15 nieuwe soorten paddenstoelen en twee soorten uit het geslacht "Entoloma" ("E. noordeloosi" en "E. machieli" ) zijn als eerbetoon naar hem vernoemd. De officiële afkorting in de botanische nomenclatuur is Noordel.



</doc>
<doc id="4458027" url="https://nl.wikipedia.org/wiki?curid=4458027" title="Bloedvolume">
Bloedvolume

Het bloedvolume geeft de hoeveelheid bloed in het menselijk lichaam weer. Zowel rode bloedcellen als bloedplasma worden meegerekend.

Het bloedvolume van een gemiddelde gezonde volwassene is ongeveer vijf liter. Vrouwen hebben over het algemeen minder bloed dan mannen. Het bloedvolume wordt geregeld door de nieren.

Het bloedvolume kan uitgerekend worden aan de hand van twee waarden:

De formule voor het bloedvolume is:

Het bloedvolume kan ook per kilogram gegeven worden. Op deze manier kan het bloedvolume van dieren en mensen van verschillend gewicht vergeleken worden. Het vergelijken van de bloedvolumes per kilogram van een patiënt ten opzichte van de ideale standaardwaarde voor een mens van hetzelfde gewicht, geslacht, etniciteit en leeftijd is een goede manier om verschillende aandoeningen, zoals nierfalen, in de gaten te houden.

Het bloedvolume per kilogram van verschillende dieren, vergeleken met de mens, is als volgt: 


</doc>
<doc id="4458217" url="https://nl.wikipedia.org/wiki?curid=4458217" title="Eva van Hoogeveenhof">
Eva van Hoogeveenhof

Het Eva van Hoogeveenhof is een hofje aan de Doelensteeg 7, in de binnenstad van Leiden in de provincie Zuid-Holland. 

De bouw van het hofje werd gefinancierd uit de nalatenschap van Eva van Hoogeveen. Eva stamde uit een welgestelde familie. Zij was ongehuwd en in 1650 liet zij testamentair vastleggen dat zij wilde dat met haar geld gekocht zou worden: "een ledigh erff of te huysinge, daarop getimmerd ende gemaeckt sal werden een hoffken van twaalf of dertien huyskens ofte cameren, daer in elcx sall woonen een eerlijcke vroupersoon, tenminste 40 jaren out, geen man hebbende".
In 1652, na haar dood, kochten de executeurs-testamentair (haar broer en een neef) een aantal bouwpercelen, gelegen achter het Rapenburg, op de plek waar het Klooster Roma had gestaan.

Stadsarchitect Arent van 's-Gravesande maakte een eerste ontwerp voor de huisjes, en een geveltekening. De bouw werd voltooid in 1654. De poort aan de Doelensteeg werd pas in 1659 gerealiseerd. Het Latijnse opschrift boven de poort luidt (vertaald): "Eva van Hoogeveen, dochter van Albert (Aelbrecht), Heere van Hoogeveen, een zeer kuise en lofwaardige Maagd, heeft deze Huisjes ter ere van God voor kuise Maagden en eerbare Weduwen, in haar testament beschikt. Toeschouwer, loof de overledene en volg haar na". Bij dit opschrift is ook een schaap afgebeeld, zoals voorkomt in haar familiewapen. 
Het hof bestaat uit 12 huisjes, gelegen om een centrale binnentuin. In 1655 werd een poorthuis gebouwd met een regentenkamer op de eerste verdieping en een ingang aan de Doelengracht (Doelengracht 7a). Ook dit huis wordt momenteel als woning verhuurd en dient dus niet meer als vergaderruimte voor de regenten.
Opvallend aan de architectuur is de witte bovenlijst boven de ramen en deuren, gedragen door een rij pilasters van geel baksteen, in de stijl van Andrea Palladio. Ook de paden worden verlevendigd door in 2 kleuren gelegde bakstenen. Tegenwoordig staan naast de bloemtafeltjes onder de ramen gelijkvormige tuintafels en -stoelen.

Tot in de twintigste eeuw waren de regenten gerelateerd aan de familie Van Hoogeveen en de later aangetrouwde familie Van Roijen. Na bijna
drie eeuwen "erfopvolging" besloten de laatste regenten uit de familie Van Roijen in 1939 gedrieën afstand te doen van hun verantwoordelijkheden als regent. Hierna lag de zorg voor het hofje voor korte tijd in handen van de burgemeester van Leiden, Adriaan van de Sande Bakhuyzen. Momenteel bestaat het college uit vier regenten, wonend in Leiden en omgeving. De regenten hebben steeds als taak gezien de huisjes in goede staat te behouden.
De eerste renovatie vond plaats in 1739. In dat jaar ook werden er acht linden in de tuin geplant en werd de pomp geplaatst. De pomp is versierd met een natuurstenen schaap, zoals voorkomt in het familiewapen van de familie Van Hoogeveen. In 1782 vond een kleine renovatie plaats. Stevige herstelwerkzaamheden moesten worden uitgevoerd na de ontploffing van het kruitschip, dat lag aan het Steenschuur, in 1807 (de Leidse buskruitramp). De grootste renovatie van het hofje vond plaats tussen 1982 en 1985. 
De huisjes worden bewoond door eenpersoons huishoudens. Gezien de historische achtergrond van het hof worden de huisjes bij voorkeur verhuurd aan alleenstaande dames van middelbare leeftijd.

Het archief van het hofje bevindt zich bij het Regionaal Archief Leiden.



</doc>
<doc id="4458463" url="https://nl.wikipedia.org/wiki?curid=4458463" title="Carditis">
Carditis

Carditis is een verzamelnaam voor ontstekingen van de hartspier en de bij het hart behorende weefsels.

Het wordt over het algemeen door onderzoekers en medisch behandelaars ingedeeld in de volgende varianten:

Een specifieke vorm van carditis is lymecarditis. Deze vorm van carditis wordt teweeggebracht door bacteriën die de ziekte van Lyme veroorzaken. Deze bacteriën dringen het hartweefsel binnen en richten daar een ontsteking aan. Deze ontsteking kan het normaal verlopen van elektrische signalen van de bovenste hartkamer naar de onderste hartkamer verstoren, en zo het hartritme ontregelen. Deze aandoening kan snel verergeren. Mensen die aan deze lymecarditis lijden, kunnen last hebben van een licht gevoel in het hoofd, kortademigheid, pijn in de borst en hartkloppingen.


</doc>
<doc id="4458607" url="https://nl.wikipedia.org/wiki?curid=4458607" title="Eric Marshall">
Eric Marshall

Eric Marshall (Camden (Londen), 29 mei 1879 - Wight, 26 februari 1963) was een Brits poolonderzoeker, majoor en chirurg.

Marshall studeerde voor dokter. Hij werd chirurg in het St Bartholomew's Hospital in Londen. In 1906 ontmoette hij poolreiziger Ernest Shackleton. Shackleton wilde Marshall er graag bij voor de Nimrod-expeditie. Hij was één van de vier personen, die het zuidelijkste punt ooit bereikten tot dan toe, op 156 km van de Zuidpool. 

Tijdens de Eerste Wereldoorlog was Marshall lid van het Royal Army Medical Corps. Hij werd door Douglas Haig gevraagd om in Vlaanderen in de buurt van Ieper te dienen. In 1918 ontving hij de Military Cross. Bij het einde van de Eerste Wereldoorlog had hij de rang van majoor. Tijdens de Tweede Wereldoorlog diende hij opnieuw in het Royal Army Medical Corps. Hij bereikte in de Tweede Wereldoorlog de rang van luitenant-kolonel.

Na zijn pensioen verhuisde de familie Marshall naar Yarmouth, waar Marshall in 1963 overleed op 83-jarige leeftijd. 


</doc>
<doc id="4458717" url="https://nl.wikipedia.org/wiki?curid=4458717" title="Leucose">
Leucose

Leucose, ook gekend onder de afkorting FeLV, is een ziekte die bij katachtigen kan optreden ten gevolge van een infectie van het Feline leukemie virus.

De infectie kan optreden door bijtwonden, speeksel, ontlasting en neusvocht van een besmette kat. Een drachtige kat met het virus kan dit doorgeven aan haar ongeboren kittens in de baarmoeder. Ook bestaat de mogelijkheid dat ze dit doorgeeft via haar melk. 

In de meeste gevallen zullen gezonde katten het virus overwinnen. Indien niet zal het zich in het beenmerg nestelen en kan het bloedarmoede, een verminderde weerstand en lymfekliertumoren veroorzaken. Zieke katten zijn ongeneselijk en sterven meestal binnen de drie jaar. Niet-geinfecteede katten kunnen ingespoten worden met een jaarlijks vaccin, maar dit is geen 100% garantie.


</doc>
<doc id="4458830" url="https://nl.wikipedia.org/wiki?curid=4458830" title="Betaherpesvirinae">
Betaherpesvirinae

De subfamilie betaherpesvirinae behoort tot de familie "herpesviridae". Deze virussen besmetten enkel zoogdieren. Momenteel zijn er 18 geslachten bekend binnen deze subfamilie.


Virussen in de Betaherpesvirinae-subfamilie hebben een celenvelop, zijn sferisch pleomorfisch en hebben ronde geometrieën (T = 16). Hun diameter ligt tussen de 150 en 200 nm. Hun genomen zijn lineair en niet-gesegmenteerd, tussen de 140 en 240 kilobases in lengte.

Dit virus is "lysogenisch": het nestelt zich in de gastheercel zonder direct voor de dood van de cel te zorgen. 

Ingang in de gastheercel gebeurt door contact van het viraal erfelijk materiaal met de receptoreiwitten van de gastheercel, waarna endocytose aan de gang komt. Het virale erfelijk materiaal zal zich vermenigvuldigen en er worden nieuwe virussen gevormd. De virussen blijven echter in de gastheercel totdat ze kunnen uitbreken (als het immuunsysteem bijvoorbeeld verzwakt is).


</doc>
<doc id="4458844" url="https://nl.wikipedia.org/wiki?curid=4458844" title="Cyanovirus">
Cyanovirus

Een cyanovirus, beter bekend als de "cyanofaag", is een bacteriofaag die de cyanobacterie gebruikt om zichzelf voort te planten. De term cyanofaag is afgeleid van de cyanobacterie die dit virus aanvalt en het suffix -faag, wat wijst op een virus die bacteriën infecteren. Vanwege de belangrijke rol van cyanobacteriën als primaire producenten in de oceanen van de wereld, is de studie van hun faag ecologie belangrijk in de richting van het begrip globale koolstofcyclus.


</doc>
<doc id="4458995" url="https://nl.wikipedia.org/wiki?curid=4458995" title="Navicula">
Navicula

Navicula is een geslacht van algen, zo genoemd vanwege hun vorm, die lijkt op die van een bootje. Het geslacht behoort tot de diatomeeën of kiezelwieren. De wetenschappelijke naam is in 1822 gepubliceerd door Jean-Baptiste Bory de Saint-Vincent.

Het zijn microscopisch kleine, eencellige algen. Ze zijn langwerpig elliptisch, symmetrisch in de lengte, zodat ze in bovenaanzicht een bootvorm vertonen. Ze komen over de hele wereld voor, zowel in zoet water als in brak of zeewater.

Er zijn in de loop der jaren meer dan duizend "Navicula"-soorten beschreven. Vele daarvan zijn later ondergebracht in een tiental nieuwe geslachten, waarna het geslacht "Navicula" sensu stricto nog meer dan driehonderd soorten omvatte, waarvan vele kosmopolitisch zijn.

Er worden regelmatig nieuwe "Navicula"-soorten ontdekt. In 2015 werden nog twee nieuwe soorten beschreven uit West-Europa: "Navicula sanctamargaritae" Beauger, ontdekt in een aantal bronnen in het Franse Centraal Massief, en "Navicula flandriae" Van de Vijver & A. Mertens, ontdekt in de rivieren van het Meetjesland in Vlaanderen.


</doc>
<doc id="4459164" url="https://nl.wikipedia.org/wiki?curid=4459164" title="Alistair Mackay">
Alistair Mackay

Alistair Mackay (Schotland, 22 februari 1878 - Arctische Oceaan, februari 1914) was een Schots dokter en poolonderzoeker.

Mackay studeerde geneeskunde in Edinburgh. In 1907 werd hij door poolreiziger Ernest Shackleton uitgenodigd om deel te nemen aan de Nimrod-expeditie op Antarctica. In 1908 was hij een van de eerste personen ooit op de top van de Mount Erebus. Op 15 januari 1909 bereikte hij samen met Douglas Mawson en Edgeworth David als eerste personen ooit de magnetische zuidpool. Op de terugweg werd David ernstig ziek. Hij werd verzorgd door Mackay.

Mackay was ook de scheepsdokter van de Karluk-expeditie in 1913. De Karluk deed expeditie in de buurt van de Koningin Elizabetheilanden. Het schip botste tegen pakijs en zonk in de buurt van het eiland Wrangel. Mackay verdronk in de Arctische Oceaan.


</doc>
<doc id="4459661" url="https://nl.wikipedia.org/wiki?curid=4459661" title="Ligamenvirales">
Ligamenvirales

Ligamenvirales is een orde van lineaire virussen die archaea aanvallen. Ze bevatten dubbelstrengs DNA. De orde is in 2012 voorgesteld door D. Prangishvilli en M. Krupovic. De naam Ligamenvirales is afgeleid van het Latijnse 'ligamen', wat 'streng' of 'draad' betekent.

Er zijn twee families binnen deze orde: Lipothrixviridae en Rudiviridae. De virionen hebben een eiwitmantel met een helix-structuur.
De eiwitmantels van beide families hebben een speciale vier-helix-topologie en virussen van beide families delen 10 genen. De genomen zijn niet-gesegmenteerd lineair en hebben twee strengen.


</doc>
<doc id="4459664" url="https://nl.wikipedia.org/wiki?curid=4459664" title="Chemose">
Chemose

Chemose is een zwelling (oedeem) van het bindvlies, een slijmvlies dat de sclera van de oogbol en de binnenste zijde van de oogleden bedekt. De aandoening is een kenmerk van oogirritatie. De aandoening kan verschillende oorzaken hebben, zoals allergieën of virale infecties. Het ontstaat doordat wondvocht (exsudaat) uit de adertjes in het bindvlies ontsnapt. Dit wondvocht lekt uit het vaatstelsel omdat de adertjes ongewoon doorlaatbaar zijn geworden. Het bindvlies zwelt hierdoor op en ziet er geleiachtig uit. Vaak zwelt het gebied rond de oogbol zodanig op dat het moeilijk of zelfs onmogelijk wordt om de oogleden geheel te sluiten.

Het wordt meestal veroorzaakt door allergieën of virale infecties. Die zorgen ervoor dat men te veel in de ogen gaat wrijven, wat dan vervolgens chemose veroorzaakt. De eerste hulp die gegeven moet worden aan iemand die last heeft van chemose omdat hij of zij te veel in de ogen heeft lopen wrijven, is het toedienen van koud water. Echter, bij chemose die veroorzaakt wordt door een chronische aandoening biedt dit geen soelaas. 

Aandoeningen die chemose kunnen veroorzaken zijn:


</doc>
<doc id="4461314" url="https://nl.wikipedia.org/wiki?curid=4461314" title="Tubifera">
Tubifera

Tubifera of Buiskussen is een geslacht van protisten uit de familie Tubiferaceae. Het geslacht werd voor het eerst in 1792 wetenschappelijk beschreven door G.F.Gmel.. 



</doc>
<doc id="4461480" url="https://nl.wikipedia.org/wiki?curid=4461480" title="Medscape">
Medscape

Medscape is een website en online hulpmiddel voor dokters en medisch personeel. De website werd in 1995 opgericht en heeft een beursnotering op de NASDAQ, met als afkorting MSCP. Op de website zijn medisch nieuws, samenvattingen van belangrijke geneeskundige symposia, en peer-reviewed wetenschappelijke artikelen te vinden, alsook een aangepaste versie van de MEDLINE-database van de National Library of Medicine, een Amerikaanse medisch instituut. Verder bevat de website een medicijnendatabase, waarin uitleg wordt gegeven over allerlei geneesmiddelen, en een overzicht van interacties tussen verschillende geneesmiddelen. Het is verplicht een account aan te maken om toegang te krijgen tot de informatie die de website verstrekt. Hierbij moeten persoonlijke gegevens opgegeven worden. Aan het gebruik van de website zijn weliswaar geen kosten verbonden maar alle verzamelde gegevens kunnen voor reclamedoeleinden ingezet en verkocht worden.

De website werd in 1995 opgericht in New York door Peter Frishauf. In 1999 werd George D. Lundberg aangesteld als hoofdredacteur van de website, na eerst 17 jaar gewerkt te hebben als redacteur voor het medisch-wetenschappelijk tijdschrift "Journal of the American Medical Association". Hij richtte na zijn aanstelling een wetenschappelijk tijdschrift voor Medscape op, getiteld de "Medscape Journal of Medicine". In datzelfde jaar kreeg de website een beursnotering op de NASDAQ, de grootste aandelenbeurs van de Verenigde Staten. In 2000 ging de website samen met het bedrijf MedicaLogic, Inc. Anderhalf jaar daarna ging dit bedrijf failliet, en Medscape werd verkocht aan het medische bedrijf WebMD. In 2008 werd Lundberg ontslagen door Medscape, en in het jaar daarna werd de door hem opgerichte "Medscape Journal of Medicine" opgeheven.

Een wetenschappelijk onderzoek uit 2008, verschenen in "Annals of Pharmacotherapy", vergeleek artikelen over geneesmiddelen op Wikipedia en op Medscape, en concludeerde dat de artikelen op Medscape uitgebreider waren en dat op de artikelen op Wikipedia meer belangrijke informatie ontbrak. Hier werd vervolgens uitgebreid in de media verslag van gedaan.


</doc>
<doc id="4461908" url="https://nl.wikipedia.org/wiki?curid=4461908" title="Jean Iarchy">
Jean Iarchy

Jean Iarchy (Antwerpen, 4 mei 1939 - Auschwitz, 14 januari 1943) is een Belgisch-Joodse arts. 

Bij het uitbreken van de Tweede Wereldoorlog poogden zijn ouders vruchteloos te vluchten naar Groot-Brittannië, waarna ze terugkeerden naar Antwerpen. In 1942 beslisten zijn moeder en grootmoeder met hem onder te duiken. Ze verbleven in het voorjaar 1942 onder andere bij Eugène Cougnet. Zijn vader probeerde na te reizen, maar werd op 15 september gearresteerd 1942 in Mechelen en met het XII-e treinkonvooi gedeporteerd naar het concentratiekamp van Auschwitz, waar hij overleed op 14 januari 1943.

Omdat de Iarchy's het onderduikadres bij Cougnet te gevaarlijk vonden situatie, omdat hij tientallen mensen tegelijk verborg, beslisten ze op 24 oktober 1942 naar een ander onderduikadres te verhuizen. De volgende dag vielen de Duitsers binnen bij Cougnet en namen iedereen gevangen.

Iarchy en zijn moeder werden vervolgens opgevangen door Joseph Leboutte en daarna in een huis in Durbuy, waar ze bleven tot de bevrijding in september 1944. Jeans moeder Laja kocht in Durbuy een spinnewiel en maakte kousen en truien om het gezin te onderhouden. Jean Iarchi schonk in 2005 dit spinnewiel (en een collectie foto's) aan het United States Holocaust Memorial Museum.

De familie verhuisde na de bevrijding terug naar Antwerpen, waar Iarchy huisarts zou worden.

Iarchy is lid van het Forum van Joodse organisaties. Op 30 juni werden Iarchy en zijn echtgenote op privéaudiëntie ontvangen door paus Franciscus. De Iarchy's steunen onder meer kinderen in de staat Israël en zijn het er niet mee eens dat UNICEF enkel speelgoed inzamelt voor Palestijnse kinderen, terwijl in Israël ook een half miljoen ontheemde kinderen wonen.


</doc>
<doc id="4461991" url="https://nl.wikipedia.org/wiki?curid=4461991" title="Lipothrixviridae">
Lipothrixviridae

Lipothrixviridae is een familie virussen binnen de orde ligamenvirales. Er zijn momenteel 9 soorten, verdeeld in 4 geslachten bekend in deze familie.

Deze virussen zijn staafvormig en hebben een celenvelop, hun capside is tussen de 410 en 1950 nanometer lang en tussen de 24 en 38 nanometer breed; het bestaat uit twee eiwitten, nl. MCP1 en MCP2. Deze virussen hebben een dubbellagige structuur, bevatten glycolipiden en fosfolipiden. Zowel de capside als de kern hebben een helix-structuur.

Dit virus plant zich lytisch voort, toegang tot de gastheercel wordt behaald door adsorptie van de virale nucleïnezuren in de cel en dan start het zich te vermenigvuldigen wat zal zorgen tot de dood van de gastheercel.

De onderstaande geslachten worden onderscheiden:


</doc>
<doc id="4463095" url="https://nl.wikipedia.org/wiki?curid=4463095" title="Meteorisme">
Meteorisme

Met meteorisme (ook wel "tympanites") wordt een medische conditie aangeduid waarbij een bovenmatige hoeveelheid gas zich ophoopt in het spijsverteringsstelsel ("tractus digestivus"). Het betreft hier meestal de dikke darm ("meteorismus intestinalis"), maar ook de maag en de buikholte ("meteorismus peritonealis"). De medische term wordt van toepassing geacht wanneer de symptomen gepaard gaan met pijn of krampen. 

Daar deze gasophopingen zich vaak voordoen als gevolg van een functiestoring van de dikke darm en de daartoe betrekking hebbende organen, wordt het meteorisme vaak gelijkbeschouwd met flatulentie, en wordt er dan ook gekeken en geluisterd naar akoestische signalen uit de buik zoals geborrel.

Een gebruikelijke aanpak van meteorisme zijn dieetaanpassingen.

Naar verluidt leed Adolf Hitler aan meteorisme. Hij probeerde de aandoening tegen te gaan behulp van het geneesmiddel Mutaflor, waarvan het hoofdingrediënt bestond uit levende bacteriën, geoogst uit de fecaliën van een Bulgaarse boer met een uiterst levenskrachtige dispositie. 


</doc>
<doc id="4463554" url="https://nl.wikipedia.org/wiki?curid=4463554" title="Charlotte Jacobs">
Charlotte Jacobs

Charlotte Jacobs (Sappemeer, 13 februari 1847 – Den Haag, 31 oktober 1916) was een Nederlands feministe en de eerste vrouwelijke apotheker in Nederland en Nederlands-Indië.

Charlotte was het vijfde kind van elf kinderen in een Joods gezin. Zij was een dochter van Abraham Jacobs (1817-1881), heel- en vroedmeester en Anna de Jongh (1817-1887). Ze bezocht de naai- en breischool van 't Nut. Van 1869 tot diens huwelijk in 1873 had ze in Arnhem de zorg voor de huishouding van broer Sam, die daar een apotheek dreef. 

Op grond van Thorbeckes Wet op het Artsexamen (1865) konden aanvankelijk alleen mannen apotheker worden. Na een wetswijziging in 1868 werden ook vrouwen toegelaten tot het examen van leerling-apotheker, hulpapotheker en apotheker. Met steun van haar vader bereidde Jacobs zich voor op het examen. Nadat ze in 1874 haar diploma van leerling-apotheker haalde, keerde ze als medewerker naar haar broers apotheek terug.

In navolging van haar jongere zussen Aletta en Frederika ging Jacobs in 1875 als 28-jarige naar de RHBS in Sappemeer, waar ze scheikundelessen volgde. In 1877 werd ze de tweede studente aan de Groningse universiteit. Twee jaar later deed ze in Amsterdam, waar haar ouders inmiddels woonden, examen voor hulpapotheker. Nadat ze was geslaagd voor het apothekersexamen (1881), was ze enige tijd tweede apotheker in het Algemeen Ziekenhuis in Utrecht (1882-1884). Ze kwam vervolgens in dienst bij een apotheker in Batavia. Rond 1887 opende ze in de wijk Menteng een eigen apotheek, waar ze werkte met vrouwelijke assistenten. Ze was zo'n twintig jaar de enige apothekeres in Nederlands-Indië. In 1913 keerde ze definitief terug naar Nederland.

Net als haar zuster Aletta, was Jacobs actief in de vrouwenbeweging. Zij stond aan de wieg van een Indische afdeling van de Vereeniging voor Vrouwenkiesrecht in 1908 en richtte met onder anderen Marie van Zeggelen de Vereeniging Steun Onderwijs Vrouwelijke Inlandsche Artsen (SOVIA) op in 1912. Dankzij de SOVIA werden meisjes in staat gesteld lessen bij te wonen aan de School tot Opleiding van Inlandsche Artsen en werd een verpleegstersopleiding opgericht. Terug in Nederland werd Jacobs bestuurslid van de Haagse afdeling van de Vereeniging voor Vrouwenkiesrecht (1914-1916) en was ze actief in de vrouwenvredesbeweging. Ze was aanwezig bij het Internationaal Congres van Vrouwen in Den Haag in 1915.

Charlotte Jacobs overleed in 1916, op 69-jarige leeftijd. Ze had testamentair bepaald dat haar nalatenschap grotendeels diende te worden besteed aan een op te richten fonds om academische studies voor meisje te betalen. Het fonds draagt haar naam en bestaat nog steeds.


</doc>
<doc id="4464589" url="https://nl.wikipedia.org/wiki?curid=4464589" title="Kiel (anatomie)">
Kiel (anatomie)

Een kiel is een anatomisch kenmerk bestaande uit een opstaande rand.

Bij een gekield blad vormt de hoofdnerf van de bladschijf een scherpe uitstekende lijst.

Bij vlinderbloemigen bestaat de kiel van de bloem uit twee vergroeide kroonbladen.


</doc>
<doc id="4465177" url="https://nl.wikipedia.org/wiki?curid=4465177" title="Sadistische persoonlijkheidsstoornis">
Sadistische persoonlijkheidsstoornis

De sadistische persoonlijkheidsstoornis is een zeldzame persoonlijkheidsstoornis die zich kenmerkt door sadisme. De stoornis was opgenomen in de DSM-III-R en was ingedeeld bij het niet gespecificeerde cluster. In de herziende DSM-V is de stoornis niet opgenomen en kan daarom worden gezien als een persoonlijkheidsstoornis niet anderszins omschreven.

Sadisme gaat om het verkrijgen van plezier van het zien van anderen die ongemak of pijn ondergaan of het beleven van plezier aan het plegen van sadistische handelingen. Sadistische persoonlijkheden hebben de neiging om herhaaldelijk agressief en wreed gedrag te vertonen, al dan niet in combinatie met emotionele wreedheid, doelbewuste manipulatie van anderen en een preoccupatie met geweld.

De DSM-criteria voor de diagnose SPS zijn hieronder weergegeven:

A. Een diepgaand patroon van wreed, agressief en vernederend gedrag dat begint in de vroege volwassenheid, en gekenmerkt door het herhaaldelijk optreden van minimaal 4 van de volgende kenmerken:


1. De gedragspatronen onder A zijn niet gericht op één persoon en is geen onderdeel van seksueel sadisme.

2. Het gedrag is niet te wijten aan drugs, medicatie of een medische aandoening, bijvoorbeeld een hersenletsel.

3. De stoornis veroorzaakt ernstige problemen in het beroepsmatig of sociaal functioneren.

De sadistische persoonlijkheidsstoornis werd vaak gevonden bij niet-psychopathische individuen waarbij er meestal sprake was van alcoholmisbruik en een antisociale gedragsstoornis in de vroege kinderjaren of adolescentie. De aandoening is vrij ongebruikelijk en het is onbekend of de stoornis vaker voorkomt bij mannen of bij vrouwen of in bepaalde families. Ongunstige ervaringen in de kindertijd of in de vroege fasen van de seksuele ontwikkeling kunnen het risico op het ontwikkelen van de sadistische persoonlijkheidsstoornis sterk doen toenemen. Mogelijk spelen ook biologische factoren een rol.

De sadistische persoonlijkheidsstoornis kan het beste behandeld worden door een klinisch psycholoog of een psychiater. Medicatie kan werkzaam zijn wanneer er ook sprake is van depressiviteit of angst. Zelfonderzoek en psycho educatie kunnen de behandeling bevorderen.

In 1987 werd de sadistische persoonlijkheidsstoornis in de DSM-III-R opgenomen om verder onderzoek en klinische studie te vergemakkelijken, maar de "DSM-IV Werkgroep Persoonlijkheidsstoornissen" verwierp het idee van Theodore Millon om dit te doen en zo verdween de diagnose.



</doc>
<doc id="4496549" url="https://nl.wikipedia.org/wiki?curid=4496549" title="Laura Jane Grace">
Laura Jane Grace

Laura Jane Grace (geboren als Thomas James Gabel, Fort Benning, 8 november 1980) is een Amerikaanse muzikant en leadzanger en gitarist van de punkband Against Me!

Grace maakte in 2012 bekend dat ze een transseksuele vrouw is, waarbij ze ook haar naam liet veranderen.







</doc>
<doc id="4501113" url="https://nl.wikipedia.org/wiki?curid=4501113" title="Bronchodilatator">
Bronchodilatator

Bronchodilatatoren zijn een geneesmiddelengroep die de bronchiën doen verwijden (bronchodilatatie) als deze (om een of andere reden) vernauwd (bronchoconstrictie) waren. Bronchodilatatoren of luchtwegverwijders verwijden de luchtwegen waardoor de ademhaling gemakkelijker wordt. Deze geneesmiddelen worden aan mensen met COPD en astma voorgeschreven. 

Er zijn verschillende soorten luchtwegverwijders, met verschillende werkingsmechanismen en verschillende duur van het effect. 

Luchtwegverwijders kunnen worden ingedeeld naar werkingsduur en werkingsmechanisme. Kortwerkende luchtwegverwijders zijn bedoeld voor meermaal daagse toediening en dienen vooral voor zo nodig gebruik. De langwerkende luchtwegverwijders, met name de geneesmiddelen voor eenmaaldaagse toediening zijn geschikt voor onderhoudstherapie. Zowel de bèta-sympathicomimetica en parasympathicolytica verminderen de tonus van de gladde spieren in de longen, waardoor luchtwegverwijding ontstaat.


Het middel clenbuterol wordt als diergeneesmiddel ook ingezet als bronchodilatator.


</doc>
<doc id="4501187" url="https://nl.wikipedia.org/wiki?curid=4501187" title="Rupert Michell">
Rupert Michell

Rupert Michell (Perth, 18 oktober 1879 - Ottawa, 20 juli 1966) was een Canadees dokter en poolonderzoeker.

Michell studeerde geneeskunde in Toronto. In 1902 voltooide hij deze studie. In 1906 kreeg hij de kans om in Engeland te gaan werken als scheepsarts. Zo was hij scheepsarts in Democratische Republiek Kongo en Nigeria op tochten langs de Kongo en de Calabar. In 1907 werd hij door poolreiziger Ernest Shackleton uitgenodigd om deel te nemen aan de Nimrod-expeditie op Antarctica.

Na deze expeditie keerde Michell terug naar Canada, waar hij als arts werkte tot 1949. Michell overleed in 1966 op 89-jarige leeftijd.


</doc>
<doc id="4540619" url="https://nl.wikipedia.org/wiki?curid=4540619" title="Pyrofyt">
Pyrofyt

Pyrofyten zijn planten die relatief goed bestand zijn tegen brand en kunnen zo succesvol concurreren met andere planten. Er wordt onderscheid gemaakt tussen passieve en actieve pyrofyten. 

Passieve pyrofyten hebben een of meer voorzieningen om goed bestand te zijn tegen branden. Van sommige planten zijn de bovengrondse plantendelen voorzien van een dikke bast of vochtige plantvezels Voorbeelden zijn de kurkeik ("Quercus suber L."), de witte affodil ("Asphodelus albus"), diverse heidesoorten (Ericaceae) en coniferen als de grove den ("Pinus sylvestris") en de mammoetboom ("Sequoiadendron giganteum"). Sommige dennen hebben kegelvruchten die na een brand openbarsten, zodat de zaden kunnen ontspruiten in een omgeving met weinig concurrentie. Voorbeelden zijn de aleppoden ("Pinus halepensis"), de zwarte den ("Pinus nigra") en de draaiden ("Pinus contorta").

Andere passieve pyrofyten hebben een diep liggende of taaie wortelstructuur, zoals veel grassoorten (Gramineae). Hierdoor zijn deze planten in staat om na een brand snel opnieuw te ontspruiten.

Actieve pyrofyten zijn vuurbestendige planten die branden verder aan kunnen wakkeren of verspreiden. Sommige bomen en struiken produceren tijdens een brand licht ontvlambare oliën, zoals bijvoorbeeld sommige Eucalyptussoorten. Japans bloedgras ("Imperata cylindrica") is een licht ontvlambare grassoort in Papoea-Nieuw-Guinea die regelmatig branden veroorzaakt.


</doc>
<doc id="4541130" url="https://nl.wikipedia.org/wiki?curid=4541130" title="Longus capitis">
Longus capitis

De musculus longus capitis (Latijns voor lange spier van het hoofd), ook "rectus capitis anticus major", is breed en dik boven, smal onder, en ontstaat door een groep van vier pezen in de nek. De spier loopt van de voorste bolling van de dwarsuitsteeksels van de derde tot en met de zesde halswervel, waar hij stijgt en samenvoegt met de spiergroep aan de andere kant van de nek om vervolgens aan te sluiten op het ondervlak van het "os occipitale" (achterhoofdsbeen). 

De "musculus longus capitis" heeft de volgende functies:



</doc>
<doc id="4541813" url="https://nl.wikipedia.org/wiki?curid=4541813" title="Joni Eareckson Tada">
Joni Eareckson Tada

Joni Eareckson Tada (Baltimore, 15 oktober 1949) is een Amerikaanse evangelisch-christelijk auteur, spreker, radiopresentator en zangeres. Ze is de oprichter van de organisatie "Joni and Friends", die zich vanuit een christelijk perspectief met name op mindervaliden richt.

Joni Eareckson is de jongste uit een gezin met vier dochters. In haar tienerjaren bewoog ze veel; ze deed aan paardrijden, wandelen, tennis en zwemmen. Op 30 juli 1967 nam ze een duik in de Chesapeake Bay, waarbij ze echter niet doorhad dat ze in een ondiep gedeelte sprong. Als gevolg hiervan liep ze een fractuur op tussen de vierde en vijfde halswervel, en daarmee tetraplegie; ze raakte verlamd vanaf haar nek.

Volgens haar autobiografie ondervond ze tijdens haar twee jaar durende revalidatie gevoelens als woede, depressie, zelfmoordneigingen en geloofstwijfel. Niettemin leerde ze om te schilderen met een kwast tussen haar tanden, en ze verkocht deze werken. Ze heeft zo’n vijftig boeken geschreven, een aantal muziekalbums opgenomen, speelde de hoofdrol in een film over haar eigen leven, en geeft op verschillende wijzen steun aan mensen met een handicap.

Tada schreef over haar ervaringen in de autobiografie "Joni: The unforgettable story of a young woman's struggle against quadriplegia & depression", die in 1976 uitkwam, in verschillende talen werd uitgebracht (onder meer in het Nederlands als "Joni. Ontroerend verhaal van een invalide vrouw en haar levensstrijd"). In 1979 werd het boek verfilmd, waarbij ze zelf de hoofdrol speelde. 

In 1982 huwde ze Ken Tada. Zij wonen in Calabasas (Californië). In 2010 maakte ze bekend dat ze de diagnose borstkanker had gekregen. Ze onderging een succesvolle chirurgische ingreep hiervoor.

Tada richtte in 1979 Joni and Friends (JAF) op, een organisatie die uitgaande van het christelijk geloof ondersteuning wil bieden aan gehandicapten over de hele wereld. In 2006 werd in Californië het Joni and Friends International Disability Center opgericht. Deze organisatie verzorgt onder meer het dagelijkse, vijf minuten durende radioprogramma "Joni and Friends", dat via meer dan duizend kanalen wordt uitgezonden. In 2002 kreeg het de prijs voor "Radioprogramma van het Jaar" van National Religious Broadcasters. Het centrum heeft ook 'Wounded Warrior' opgezet, een project dat familiebijeenkomsten organiseert. Een ander project is 'Wheels for the World', dat tweedehands rolstoelen uit gevangenissen inzamelt en opknapt, waarna ze naar ontwikkelingslanden gaan, waar fysiotherapeuten ze koppelen aan een kind of volwassene met een specifieke behoefte.

In 2005 werd Tada benoemd als lid van het de Disability Advisory Committee van het Amerikaanse ministerie van Buitenlandse Zaken.

Joni Ereackson Tada spreekt op conferenties. In Nederland kreeg ze bekendheid via de Evangelische Omroep (EO). Zo sprak ze onder meer op de EO-Jongerendag van 1985. Artikelen van haar hand verschenen in "Christianity Today", "Today's Christian Woman", "The War Cry" (van het Leger des Heils) en in tijdschriften in verschillende landen. Ze verscheen ook vier keer in "Larry King Live". 

Tada heeft van de American Academy of Achievement de "Golden Plate Award" ontvangen. Van het Courage Rehabilitation Center kreeg ze de "The Courage Award", van de Patricia Neal Rehabilitation Center de "Award of Excellence", van de National Rehabilitation Hospital de Victory Award, van de International Bible Society de Golden Word Award. Ze werd opgenomen in de "Hall of Honor" van de Christian Booksellers Association. In 2002, kreeg ze van de National Religious Broadcasters' Association de "William Ward Ayer Award". In 2003 kreeg ze de Gold Medallion Award voor haar boek "When God Weeps" ("Als God huilt").

Ze ontving in 1993 de titel "Churchwoman of the Year" van de Religious Heritage Foundation en was de eerste vrouw die door de National Association of Evangelicals als hun "Layperson of the Year" werd betiteld. In 2009 werd Tada opgenomen in de "Society of World Changers" van de Indiana Wesleyan University.

Ze heeft ook de volgende titels gekregen:


Eareckson Tada is auteur van 48 boeken over invaliditeit en christendom. Enkele daarvan zijn kinderboeken, zoals "Tell Me The Promises" (bekroond in 1997) en "Tell Me The Truth" (bekroond in 1998).

Het levensverhaal van Joni Eareckson Tada werd door de Tsjechische componist Ivan Kurz gebruikt in zijn opera "Večerní shromáždění ketho".

Tada trok in 2014 aandacht van de media toen ze de titelsong van de christelijke film "Alone Yet Not Alone" zong. De schrijvers van het lied kregen aanvankelijk een nominatie voor een Academy Award. Maar deze nominatie werd later ingetrokken vanwege 'ongepast campagnevoeren' door de componist. Hierop volgde enige controverse, waardoor het lied een hit werd op YouTube.

Boeken van Joni Eareckson (Tada), met eventuele Nederlandse vertalingen.






</doc>
<doc id="4541879" url="https://nl.wikipedia.org/wiki?curid=4541879" title="Charlotte Hannik">
Charlotte Hannik

Charlotte Aafke "Lo" Hannik (Rotterdam, 3 november 1921 – Zeist, 4 februari 1996) was kinderarts en verantwoordelijk voor het Rijksvaccinatieprogramma.

Charlotte "Lo" Hannik studeerde geneeskunde in Amsterdam. Na haar opleiding werkte ze in het Amsterdamse Wilhelmina Gasthuis waar ze ervaring opdeed met difterie, kinkhoest, roodvonk en tuberculose. Ze specialiseerde zich tot kinderarts in Leiden.
Hannik organiseerde in 1957 bij de Geneeskundige Hoofdinspectie (GHI) in Den Haag het Nederlandse rijksvaccinatiecampagne tegen poliomyelitis, verkort polio. Sinds 1953 werd door het Rijksinstituut voor Volksgezondheid en Milieu (RIV) al een gratis vaccin ter beschikking gesteld tegen difterie, kinkhoest, roodvonk en tuberculose. Pas wanneer in 1957 de poliovaccinatiecampagne - gericht op alle kinderen tot vijftien jaar - van start gaat, is er sprake van een nationaal vaccinatieprogramma. Deze rijksvaccinatiecampagne onder leiding van inspecteur in algemene dienst Lo Hannik duurde tot 1960. 

In 1962 werd Hannik aangesteld bij het Rijksinstituut voor Volksgezondheid (RIV) als hoofd productie en kwaliteitscontrole van vaccins. Bij het RIV ging Hannik onderzoek doen naar de bijwerkingen van vaccins. Met name onderzoek naar het kinkhoestvaccin, een van de componenten van het DKTP-vaccin dat aan alle zuigelingen werd aangeboden in het Rijksvaccinatieprogramma, had haar aandacht. Hannink was een grote autoriteit in binnen- en buitenland op het gebied van bijwerkingen van vaccins. 
Hannik hield namens de Rijksinstituut voor Volksgezondheid (RIV) toezicht op de productie- en controleprotocollen van de laboratoria belast met de bereiding van vaccins. 

In 1982 werd Hannik benoemd tot officier in de Orde van Oranje-Nassau.



</doc>
<doc id="4542960" url="https://nl.wikipedia.org/wiki?curid=4542960" title="Meldonium">
Meldonium

Meldonium (ook Mildronate, THP, MET-88, Mildronāts en Quaterine) is een geneesmiddel tegen angina pectoris en myocardinfarct dat in 1970 in de Letse Socialistische Sovjetrepubliek werd ontwikkeld door Ivars Kalviņš om plantengroei te reguleren en als diergeneesmiddel. Het wordt gebruikt in enkele Oost-Europese landen van de Europese Unie en vooral in de landen die onderdeel uitmaakten van de Sovjet-Unie. Meldonium wordt geproduceerd in Letland en dus binnen de Europese Unie, maar is niet te koop in de Verenigde Staten. Meldonium beschermt het hart tegen ischemie en heeft een nog onbegrepen positieve werking op de stemming. Het middel vergroot het uithoudingsvermogen, waardoor het per 1 januari 2016 door WADA op de dopinglijst is geplaatst.

Het middel is werkzaam door de vorming van carnitine te remmen, waarmee de stof structuurverwant is. Als gevolg daarvan stijgt de spiegel van de voorloper van carnitine, die een beschermende werking op het hart uitoefent. Tevens bevordert het de glycolyse en remt het de afbraak van vetzuren. Het geneesmiddel voorkomt de oxidatie van vetzuren, waarbij er giftige producten in de hartspier kunnen worden gevormd. Dat gebeurt door remming van het γ-butyrobetaine hydroxylase, dat de vorming van L-carnitine uit γ-butyrobetaine (GBB) faciliteert. Uit proeven bleek dat de halfwaardetijd bij normaal gebruik ongeveer vijf tot vijftien uur is, maar tot enkele maanden na inname zijn er sporen van in de urine terug te vinden. De biologische beschikbaarheid is 78%. Zwangerschap en lactatie zijn gecontraindiceerd.

Het middel is een uitvinding van de Let Ivars Kalviņš. Volgens hem werd het in 1980 gegeven aan alle Sovjet-soldaten in Afghanistan. Het werd ze toegediend om hun weerstand te verbeteren en ter voorkoming van ischemie. Hij noemt zijn meldonium een verzekeringspolis voor het hart van de topatleet en is verdrietig wegens het plaatsen op de dopinglijst in 2016. Het beschermt de atleet volgens hem tegen hartdood.

Eerder onderzoek gaf aan dat het geneesmiddel veelvuldig opdook in de urine van sporters. Met een frequentie van 2,2% in de urinemonsters overtrof het de nummer twee op de lijst van stoffen in de urine van gecontroleerde sporters met meer dan 100%. Het middel werd op 16 september 2015, ingaande 1 januari 2016, door de WADA op de dopinglijst geplaatst.

Per 13 april 2016 waren sinds het verbod 172 atleten betrapt op het gebruik van meldonium, onder wie de Russische schaatser Pavel Kulizhnikov en de tennisster Maria Sjarapova. Beiden werden provisioneel geschorst. President Vladimir Poetin nam alle Russische atleten die betrapt waren in bescherming. De Russische officials hadden volgens hem hun huiswerk beter moeten doen. 

Op 13 april kwam de WADA gedeeltelijk terug op eerder genomen besluiten. Ondanks de korte halfwaardetijd is de stof tot zeker enkele maanden na gebruik in het lichaam opspoorbaar. Atleten die betrapt waren voor 1 maart 2016 en waarbij minder dan 1 microgram Meldonium per ml bloed was aangetroffen en redelijkerwijs niet hadden kunnen weten dat ze na 31 december 2015 nog restanten in hun bloed konden hebben, kwamen in aanmerking voor kwijtschelding van een schorsing. Het uiteindelijke besluit daartoe werd overgelaten aan de lokale anti-dopingagentschappen. Een uitzondering was er voor hen die hadden toegegeven het middel te hebben gebruikt in de eerste twee maanden van het jaar 2016.

Het geneesmiddel is in de handel als capsules van 250 en 500mg en als een 10% injectie van 5ml. Meldonium maakt tot 0,7% uit van alle export van het lid van de Europese Unie Letland.


</doc>
<doc id="4543021" url="https://nl.wikipedia.org/wiki?curid=4543021" title="Marsha P. Johnson">
Marsha P. Johnson

Marsha P. Johnson, geboren onder de naam Malcolm Mike Michaels Jr, (Elizabeth, New Jersey, 24 augustus 1945 – New York, 6 juli 1992) was een Amerikaans activiste, dragqueen en prostituee. Als veteraan van de Stonewall-protesten was Johnson een populair figuur van de jaren zestig tot de jarig negentig in de New Yorkse kunst- en homowereld. Marsha wordt vaak gezien als de eerste "publieke" transvrouw.

Marsha was een van de bekendste dragqueens van New York. Ook stond ze bekend als één van de prominentste vechters tijdens de Stonewall-protesten. Begin jaren 70 richtten Johnson en een goede vriendin Sylvia Rivera de 'Street Transvestite Action Revolutionaries' (STAR) op. Samen waren zij zichtbaar op veel homorechtendemonstraties en directe politieke acties. In de jaren tachtig ging Marsha verder met haar activisme met 'ACT UP'. Samen met Rivera was Marsha de moeder van 'STAR House' organisatie voor homo's en transgenders waarmee ze voedsel en kleding inzamelde voor de jonge dragqueens, transvrouwen en straatkinderen op de Christopher Street docks (New York) en onderdak bood in hun huis in de Lower East Side.
Ooit vroeg een rechter haar waar de 'P.' in haar naam voor staat en Johnson antwoordde: "Pay it No Mind" ("let er niet op"). In 1974 werd Marsha P. Johnson gefotografeerd door de beroemde kunstenaar Andy Warhol als deel van zijn fotoserie "ladies and gentlemen". Johnson was ook lid van Warhols dragqueengroep 'Hot Peaches'.

In juli 1992 werd Marsha dood gevonden in de Hudson rivier na een Pride-optocht. De politie onderzocht de zaak niet en deed het af als zelfmoord. Twintig jaar later in november 2012 werd haar zaak heropend omdat rekening gehouden werd met moord.

Slechts twee dagen voor haar dood werd Johnson nog uitgebreid geïnterviewd over haar leven. Dit materiaal is te zien in de documentaire "Pay it No Mind: The Life and Times of Marsha P. Johnson" (2012), geregisseerd door Michael Kasino and Richard Morrison. Naast het interviewmateriaal werden ook veel van haar goede vrienden geïnterviewd en werd duidelijk wat zij voor invloed heeft gehad. De documentaire is te bekijken op Youtube.

De band Antony and the Johnsons (geleid door zangeres Anohni) werd vernoemd naar Johnson en hun lied "River of Sorrow" is gebaseerd op Johnsons dood. Dit lied is ook te horen in de "Pay it No Mind" documentaire.


</doc>
<doc id="4543109" url="https://nl.wikipedia.org/wiki?curid=4543109" title="Elosulfase alfa">
Elosulfase alfa

Elosulfase alfa (handelsnaam Vimizim) is een weesgeneesmiddel voor de behandeling van het syndroom van Morquio dat wordt veroorzaakt door een tekort aan het enzym N-acetylgalactosamine-6-sulfatase. Elosulfase alfa is een synthetische versie van dit enzym. 

Elosulfase alfa is ontwikkeld door BioMarin Pharmaceutical Inc. en toegelaten voor gebruik in de Verenigde Staten door de Food and Drug Administration in 2014. Het Europees Geneesmiddelenbureau (EMA) heeft het middel in juni 2014 toegelaten op de Europese markt.

Het middel kan anafylaxie veroorzaken en is daarom in Amerika voorzien van een 'boxed warning', de scherpste waarschuwing die de FDA kan eisen bij een geneesmiddel dat is toegelaten.

Het middel kwam in maart 2016 in opspraak na een brief van het Zorginstituut Nederland (ZiN) aan minister Schippers waarin gesteld wordt dat de werkzaamheid van elosulfase alfa onvoldoende wetenschappelijke onderbouwing heeft. Kosten voor een behandeling met elosulfase alfa bedragen ongeveer een half miljoen euro per patiënt per jaar. Het gemeten effect - loopafstand steeg van 200m met 22,5m, waar dat bij gemiddeld ziekteverloop ieder jaar afneemt met 5 meter - is beperkt.
Veel patiënten moesten voortijdig stoppen met behandeling vanwege serieuze bijwerkingen. 


</doc>
<doc id="4543172" url="https://nl.wikipedia.org/wiki?curid=4543172" title="Angiostrongyliasis">
Angiostrongyliasis

Angiostrongyliasis is een infectieziekte die wordt veroorzaakt door rondwormen uit het geslacht "Angiostrongylus". Deze wormen infecteren normaal gesproken ratten en slakken, maar de mens kan incidenteel geïnfecteerd raken door het eten van besmet voedsel. 

Angiostrongyliasis komt voor in Midden- en Zuid-Amerika met "Angiostrongylus costaricensis" als verwekker en in Zuidoost-Azië, Oceanië, Afrika en het Caribisch gebied met "Angiostrongylus cantonensis" als verwekker.

"Angiostrongylus" heeft normaal gesproken katoenratten ("A. costaricensis"), ratten ("A. cantonensis") en slakken als gastheer. Volwassen wormen leven in de darmen van een rat, waarna de eieren met de ontlasting worden uitgescheiden. Larven infecteren vervolgens slakken en ontwikkelen zich verder in de slakken. Deze larven komen vervolgens via voedsel weer in het maag-darmkanaal van ratten. De mens kan incidenteel besmet raken door het eten van voedsel dat besmet is met larven, zoals ongekookte slakken, groente verontreinigd met slakken of hun secreten, of geïnfecteerde schaaldieren. 

"Angiostrongylus costaricensis" veroorzaakt intestinale angiostrongyliasis, een eosinofiele enteritis met symptomen die sterk lijken op die van appendicitis. "Angiostrongylus cantonensis" veroorzaakt een eosinofiele meningitis.


</doc>
<doc id="4543190" url="https://nl.wikipedia.org/wiki?curid=4543190" title="Ross River-koorts">
Ross River-koorts

Ross River-koorts is een infectieziekte die wordt veroorzaakt door het Ross River-virus. Deze ziekte wordt overgedracht door muggen. Ross River-koorts komt voor in Oceanië en oostelijk Indonesië. Vanwege de klachten en de regelmatige verheffingen wordt Ross River-koorts ook wel "epidemische polyartritis" genoemd.

Het Ross River-virus is een alfavirus. Het is een enkelstrengs RNA-virus uit de Togaviridae.

Ross River-koorts is de meest voorkomende arbovirusinfectie van Australië met jaarlijks ongeveer vijfduizend ziektegevallen. In Australië komt de ziekte met name voor in het Northern Territory en Queensland. Ross River-koorts komt ook voor in de kuststreken en laaglanden van Nieuw-Guinea, de Molukken en op de westelijke Oceanische eilanden. De natuurlijke gastheren zijn kangoeroes en wallabies. Ook possums, paarden en mogelijk vleerhonden, katten, honden en vogels spelen een rol. Als vector fungeren meerdere muggensoorten uit de geslachten "Aedes" en "Culex", waaronder zowel dag- als nachtstekers. In noordelijk Australië betreft het voornamelijk "A. vigilax", in zuidelijk Australië "A. camptorhynchus" en in de centrale delen met name "C. annulirostris". Overdracht is het gehele jaar mogelijk en met name in het regenseizoen tussen december en maart en na hevige regenval en overstromingen. De kans op besmetting is het grootst in zoutwatermoerassen en plattelandsgebieden. 

Het klinisch beeld van Ross River-koorts bestaat met name uit koorts, moeheid, verlies van eetlust, pijnlijke gewrichten en symmetrische artritis van de polsen, handen, knieën, enkels en voeten. De helft van de patiënten krijgt maculopapuleus exantheem op de romp en de armen en benen. Zeldzamere symptomen zijn vergroting van de milt en glomerulonefritis. De behandeling is symptomatisch met onder meer pijnstillers en het nastreven van een goede vochtintake. De gewrichtsklachten en moeheid kunnen na doorgemaakte Ross River-koorts lang aanhouden. Ross River-koorts is een meldingsplichtige ziekte in Australië.


</doc>
<doc id="4543196" url="https://nl.wikipedia.org/wiki?curid=4543196" title="Murray Valley-virus">
Murray Valley-virus

Het Murray Valley-virus is de veroorzaker van de infectieziekte Murray Valley-encefalitis, ook wel bekend als Australische encefalitis. Deze ziekte wordt overgedracht door muggen. Het Murray Valley-virus komt voor in Oceanië.

Het Murray Valley-virus is een flavirus uit de Flaviviridae.

Watervogels zoals reigers, pelikanen, aalscholvers en meeuwen zijn het natuurlijke reservoir van het Murray Valley-virus. De voornaamste vector is de mug "Culex annulirostris", die broedt in moerasgebieden en na zonsondergang steekt. In Australië is het Murray Valley-virus endemisch in Western Australia en het Northern Territory en epidemisch in de rest van het land. De risicoperiode loopt van februari tot juni. Daarnaast is het wijdverspreid in de kuststreken en laaglanden van Nieuw-Guinea.

Het merendeel van de infecties met het Murray Valley-virus verloopt subklinisch of als een mild griepachtig beeld met koorts, hoofdpijn, misselijkheid en braken. Slechts een klein deel van de infecties leidt tot daadwerkelijke encefalitis met naast voorgenoemde klachten ook verwardheid, convulsies en duizeligheid en uiteindelijk zelfs coma en overlijden. Een doorgemaakte infectie leidt tot levenslange immuniteit.


</doc>
<doc id="4543339" url="https://nl.wikipedia.org/wiki?curid=4543339" title="Lessoniaceae">
Lessoniaceae

Lessoniaceae is een familie van bruinwieren. 



</doc>
<doc id="4543900" url="https://nl.wikipedia.org/wiki?curid=4543900" title="Pijngrens">
Pijngrens

De pijngrens of pijndrempel is het punt van waaraf een toenemende prikkel als pijn wordt ervaren. Dit punt is zeer subjectief, en hangt af van iemands pijntolerantie. Het is mogelijk dat een identieke prikkel bij de ene persoon niet als pijnlijk wordt ervaren, en bij de andere persoon wel. Ook kan de pijngrens binnen één persoon veranderen in de tijd. 

Bij geluid als pijnprikkel is de pijngrens is de geluidsdruk waarboven geluid pijnlijk wordt. De pijngrens is de minimale geluidsdruk waarboven geluid buiten het oor niet slechts ongemak veroorzaakt, maar werkelijk pijn. 

De pijngrens wordt meestal gelegd bij 120 dB. Dit komt overeen met een geluidsdruk van 20 Pascal. Het exact bepalen van de pijngrens is echter niet mogelijk, ten eerste omdat het testen de proefpersonen schade kan berokkenen en ten tweede omdat elke proefpersoon zijn eigen persoonlijke pijngrens heeft; sommigen hebben pas last van pijn bij 140 dB. Bij mensen met hyperacusis is de pijngrens verlaagd. Dit wordt wel 'recruitment' genoemd. Ook een verkoudheid verlaagt de pijngrens; de stationaire luchtdruk kan dan moeilijker weg waardoor het trommelvlies onder voorspanning kan staan. 

De pijngrens is slechts beperkt afhankelijk van de frequentie van het geluid. Regelmatige blootstelling aan geluid boven de pijngrens zal gehoorschade of tinnitus veroorzaken. Langdurige blootstelling aan geluid tegen de pijngrens aan kan echter ook gehoorschade veroorzaken.

Bij warmte of kou wordt deze door de pijnreceptoren pas gevoeld als de huid zelf deze temperatuur heeft bereikt, dus niet rechtstreeks door het warme of koude voorwerp, het warme water of de hete lucht. Als de huid aan een warmtebron blootgesteld wordt, probeert het lichaam de temperatuur van de huid op het normale niveau te houden, en in elk geval te voorkomen dat de huid wordt verhit tot boven de pijngrens. Zo zal iemand in een hete sauna gaan zweten. Door de verdamping van het water in het zweet wordt er warmte aan het lichaam onttrokken en koelt de huid af.

Een ander effect bij blootstelling aan warmte is dat de bloedvaatjes in de huid zich verwijden. De hogere bloeddoorstroming die hiervan het gevolg is zorgt ervoor dat de warmte wordt afgevoerd naar een andere plek in het lichaam. Door de wijd openstaande bloedvaatjes in de huid wordt deze rood.

Voor veel andere prikkels, zoals elektrische of tactiele prikkels, is het niet goed mogelijk om een algemene benadering van de pijngrens te bepalen omdat er erg veel variabelen zijn. Er is in het verleden wel geprobeerd objectieve metingen te verrichten. Er zijn medio twintigste eeuw verschillende apparaten voor pijnmeting ontwikkeld, maar dat heeft niet tot accurate dosis-effectrelaties geleid, en inmiddels zijn dergelijke instrumenten in onbruik geraakt.

Het begrip pijntolerantie heeft betrekking op de hoeveelheid of de intensiteit van pijn die een individu kan verdragen, zonder fysiek of emotioneel te bezwijken. De pijnintensiteit waarbij de grens van pijntolerantie wordt bereikt, de "pijntolerantiedrempel", ligt hoger dan de pijngrens. Evenals de pijngrens kan de pijntolerantiegrens verschillen per persoon en per tijdstip.

Binnen de BDSM is het fenomeen van de algolagnie bekend: pijn wordt als prettig en seksueel opwindend ervaren.


</doc>
<doc id="4544021" url="https://nl.wikipedia.org/wiki?curid=4544021" title="Hypernatriëmie">
Hypernatriëmie

Hypernatriëmie is een te hoge concentratie natrium in het bloed. Dit kan verschillende symptomen geven, zoals sufheid en spierzwakte en in ernstige gevallen zelfs insulten of zelfs coma. Er wordt gesproken over een hypernatriëmie wanneer de concentratie natrium hoger is dan 145 mmol/L. Wanneer de natriumconcentratie te laag is, minder dan 135 mmol/L, spreekt men van een hyponatriëmie. 

Natrium bevindt zich voornamelijk buiten de cel en bepaalt de hoeveelheid extracellulaire vloeistof. Een verhoogde concentratie natrium staat gelijk aan verminderde hoeveelheid extracellulaire vloeistof. Dit te kort aan extracellulaire vloeistof wordt aangevuld met vloeistof uit de cel (intracellulaire vloeistof) door middel van osmose. Hierdoor krimpen de cellen. Dit is vooral merkbaar in de hersenen wat de voornaamste symptomen van de hypernatriëmie veroorzaakt. Wanneer er een tekort aan water in het lichaam ontstaat, wordt het dorstgevoel geactiveerd om deze krimp van de cellen te voorkomen. 

De meest voorkomende oorzaak van een hypernatriëmie is een te kort aan water in het lichaam. Dit kan komen door een verminderde inname van water of door een toegenomen verlies van water. Minder vaak voorkomend is een toegenomen inname of toediening van natrium.

Een verminderde water inname komt vaak door een verminderd dorstgevoel. Dit komt veel voor bij ouderen. Ook komt een verminderde waterinname voor bij patiënten die niet kunnen aangeven dat zij dorst hebben, zoals baby's, ernstig zieken (bijvoorbeeld op een Intensive Care), patiënten na een cerebrovasculair accident, patiënten met dementie of geestelijk gehandicapten.

Een toegenomen waterverlies kan via verschillende wegen. Een verlies van water via de nieren kan komen door een verhoogd glucose (hyperglykemie) of een verhoogd ureum komen. Of door een aandoening waarbij de nieren de urine niet goed concentreren genaamd diabetes insipidus. Andere wegen om water te verliezen zijn via de huid, door middel van veel zweten (hyperhidrose) of brandwonden. Via het maag-darmstelsel bij bijvoorbeeld (osmotische) diarree of via de longen bij een luchtweginfectie.

Een hypernatriëmie op basis van een toegenomen in name van natrium is zeldzaam. Wanneer er een toename is van inname van natrium zal de dorstprikkel geactiveerd worden, en door de inname van water wordt de hypernatriëmie gecompenseerd. Patiënten die afhankelijk zijn van toediening van vocht en natrium via een infuus lopen meer risico op een hypernatriëmie, bijvoorbeeld patiënten op een intensive care.

Symptomen van hypernatriëmie zijn vaak niet specifiek en er is vaak moeilijk vast te stellen of de symptomen passen bij de hypernatriëmie of bij de oorzaak van de hypernatriëmie. Symptomen die kunnen optreden zijn:

Om de ernst en oorzaak van de hypernatriëmie te bepalen wordt er eerst een anamnese afgenomen. Naar aanleiding van de anamnese kunnen er verschillende onderzoeken worden gedaan. De belangrijkste onderzoeken zijn lichamelijk onderzoek, bloeddruk, bloedonderzoek en urineonderzoek.

Het gevaar van een hypernatriëmie is de krimp van de cellen. Wanneer hersencellen krimpen kunnen de bloedvaten die rondom de hersenen zitten scheuren en zo een bloeding veroorzaken. Dit kan voorkomen worden door het behandelen van deze hypernatriëmie, maar ook de behandeling van de hypernatriëmie kan gevaren met zich meebrengen. Wanneer te snel vocht wordt toegediend kan het zijn dat de gekrompen hersencellen te snel of te sterk gaan opzwellen. Dit wordt hersenoedeem genoemd. Dat kan hersenschade opleveren en zelfs de dood tot gevolg hebben. Voor dat de hypernatriëmie gecorrigeerd wordt moet de oorzaak eerst gevonden worden. Daarna zal er berekend moeten worden hoeveel water te kort er is en met welke snelheid dit mag worden aangevuld.


</doc>
<doc id="4544105" url="https://nl.wikipedia.org/wiki?curid=4544105" title="Terminalia (plant)">
Terminalia (plant)

Terminalia is een geslacht van grote bomen uit de familie van Combretaceae. Het bevat ongeveer honderd soorten welke voorkomen in tropische regionen over de hele wereld. Veel van deze soorten staan bekend als een bron van metabolieten, zoals triterpeen, flavonoïde en tannine.



</doc>
<doc id="4544466" url="https://nl.wikipedia.org/wiki?curid=4544466" title="Ideonella sakaiensis">
Ideonella sakaiensis

Ideonella sakaiensis is een staafvormige bacterie.

De bacterie werd ontdekt tijdens een onderzoek aan de Universiteit van Kyoto waarbij aan 250 monsters van vuilstortplaatsen kleine stukjes polyethyleentereftalaat werden toegevoegd. De bacterie hecht zich aan de kunststof door middel van een soort slijmdraden en besproeit ze vervolgens met een enzym dat de petmoleculen opsplitst. Een tweede enzym zou de pet vervolgens verder afbreken tot tereftaalzuur en ethyleenglycol vermoeden de wetenschappers. De bacterie zou door middel van evolutie deze eigenschappen hebben verworven.

De bacterie werd vernoemd naar de stad waar ze werd aangetroffen, Sakai.


</doc>
<doc id="4544911" url="https://nl.wikipedia.org/wiki?curid=4544911" title="Cornelis Johannes Vos">
Cornelis Johannes Vos

Cornelis Johannes Vos (Montfoort, 20 maart 1768 – Batavia, 2 juli 1819) was een Nederlandse arts en politicus. Zijn naam komt ook voor als "Cornelius Johann Voss", "Cornelius Johann Vos"en "Cornelius Joannes Vos".

Cornelis Johannes Vos werd geboren als een van de negen kinderen van Jacob Albert Vos en Jacoba Maria de Joncheere. Hij huwde in 1791 met Cornelia Adriana Johanna Vos, de dochter van Johannes Vos en Ida Wilhelmina Bake. Hij was vrijmetselaar.

Vos studeerde geneeskunde aan de Universiteit Utrecht en promoveerde hierin in 1789. Hierna was hij werkzaam als arts in Den Haag. In 1792 werd hij voor zijn wetenschappelijke bijdragen één van de drie eerste laureaten van de Cothenius-Medaille, uitgereikt door de Deutsche Akademie der Wissenschaften Leopoldina. 

Vanaf 1795 was Vos actief in het Utrechtse bestuur. Hij was ook tot de opheffing in 1796 gedeputeerde namens Utrecht in de Staten-Generaal van de Nederlanden. Vervolgens was hij lid van het Utrechts departementaal bestuur. Namens Utrecht was hij van 1796 tot 1800 ook lid van het Comité tot de Oost-Indische Handel en Bezittingen dat de noodlijdende Vereenigde Oostindische Compagnie bestuurde.




</doc>
<doc id="4545231" url="https://nl.wikipedia.org/wiki?curid=4545231" title="Catharina Geertruida Schrader">
Catharina Geertruida Schrader

Catharina Geertruida Schrader (Bentheim, 1656 - Dokkum, 30 oktober 1746), was een vroedvrouw. Zij schreef een verloskundig dagboek. 

Schrader was de dochter van Friedrich Schrader, hofkleermaker, en Gertrud Nibberich. Ze trouwde op 7 januari 1683 in Bentheim met meesterchirurgijn Ernst Wilhelm Cramer (overleden 1692) en hertrouwde op 22 februari 1713 in Dokkum met Thomas Higt (overleden 1721), burgemeester van Dokkum. Uit het eerste huwelijk werden vier dochters en twee zoons geboren.

In een praktijkjournaal van ruim vijfhonderd folio’s deed Catharina Schrader van 9 januari 1693 tot 7 februari 1745 in telegramstijl verslag van duizenden verlossingen, eventuele complicaties en de afloop voor moeder en kind. Haar aantekeningen vormen een uniek document dat van groot belang is voor de kennis van het vroedvrouwschap in vroeger tijden. In 1981 werd een stichting naar haar vernoemd: de Catharina Schrader Stichting, die zich ten doel stelt de kennis van de verloskunde te bevorderen.



</doc>
<doc id="4545788" url="https://nl.wikipedia.org/wiki?curid=4545788" title="Alphaproteobacteria">
Alphaproteobacteria

Alphaproteobacteria is een klasse van bacteriën, behorende tot de Proteobacteria. De meesten zijn grampositief maar bij sommige parasitaire bacteriën ontbreekt Peptidoglycaan en zijn ze bijgevolg gramvariabel.

Hieronder volgen enkele belangrijke orden, families en geslachten van de Alphaproteobacteria:



</doc>
<doc id="4545790" url="https://nl.wikipedia.org/wiki?curid=4545790" title="Acetobacteraceae">
Acetobacteraceae

De Acetobacteraceae vormen een grote familie bacteriën, waartoe onder anderen de azijnzuurbacteriën behoren. Genetisch onderzoek plaatst deze bacteriën bij de "Proteobacteria" en zij behoren tot de orde van de "Rhodospirillales".

De familie bevat gramnegatieve bacteriën en het typegeslacht van de familie is de "Acetobacter".

Volgende geslachten behoren tot de "Acetobacteraceae":



</doc>
<doc id="4545791" url="https://nl.wikipedia.org/wiki?curid=4545791" title="Rhodospirillales">
Rhodospirillales

De Rhodospirillales vormen een orde van bacteriën, behorende tot de klasse van Alphaproteobacteria. 

De orde kan ingedeeld worden in twee families:

Tot de familie van de "Acetobacteraceae" behoren onder anderen de azijnzuurbacteriën.



</doc>
<doc id="4545792" url="https://nl.wikipedia.org/wiki?curid=4545792" title="Azijnzuurbacteriën">
Azijnzuurbacteriën

De azijnzuurbacteriën zijn een familie bacteriën die behoren tot de Acetobacteraceae. Genetisch onderzoek plaatst deze bacteriën bij de "Proteobacteria" en zij behoren tot de orde van de "Rhodospirillales".

Azijnzuurbacteriën zijn gramnegatief en heterotroof en werken enkel aeroob. Zij zijn alomtegenwoordigd in de natuur in de lucht. Zij kunnen worden geïsoleerd uit de nectar van bloemen en van beschadigde vruchten. De verspreiding van deze bacteriën gebeurt voornamelijk via fruitvliegen.

Zij zijn actief aanwezig in omgevingen waar ethanol gevormd door fermentatie van suikers. Azijnzuurbacteriën zetten suikers en ethanol om in azijnzuur, wat een negatief smaakeffect kan hebben (verzuring) bij het bierbrouwen. 

De azijnzuurbacteriën worden onderverdeeld in 5 geslachten:



</doc>
<doc id="4545793" url="https://nl.wikipedia.org/wiki?curid=4545793" title="Acetobacter">
Acetobacter

Acetobacter is een van de vijf geslachten van azijnzuurbacteriën. Genetisch onderzoek plaatst deze bacteriën bij de "Proteobacteria" en zij behoren tot de orde van de "Rhodospirillales".




</doc>
<doc id="4545794" url="https://nl.wikipedia.org/wiki?curid=4545794" title="Gluconobacter">
Gluconobacter

Gluconobacter is een van de vijf geslachten van azijnzuurbacteriën. Genetisch onderzoek plaatst deze bacteriën bij de "Proteobacteria" en zij behoren tot de orde van de "Rhodospirillales".




</doc>
<doc id="4545796" url="https://nl.wikipedia.org/wiki?curid=4545796" title="Emil Christian Hansen">
Emil Christian Hansen

Emil Christian Hansen (Ribe, 8 mei 1842 - Hornbæk 27 augustus 1909) was een Deens microbioloog, gespecialiseerd in mycologie en fermentatie.

Emil Christian Hansen werd in 1842 geboren in Ribe (Jutland), als zoon van de huisschilder Joseph Christian Hansen en Ane Dyhre. Het gezin was groot en arm en het was de bedoeling dat hij in de voetsporen van zijn vader zou treden.

Hansen werd in 1862 privé-leraar op het landgoed van Holsteinborg, met de bedoeling om leraar te worden. Tijdens zijn verblijf in Holsteinborg wekte de botanicus Peder Nielsen, op dat moment schoolmeester in Ørslev, de belangstelling van Hansen voor de plantkunde en gaf hem de emotionele en financiële steun. Van 1866 tot 1869 volgde hij een driejarige cursus aan de universiteit van Kopenhagen en financierde zijn studies door het schrijven van boeken. De volgende twee jaar onderwees hij natuurwetenschappen en vanaf 1871 werkte hij als privé-assistent bij de zoöloog Japetus Steenstrup (1813–1897).

In 1876 kreeg hij een gouden medaille voor zijn essay over fungi getiteld "De danske gjødningssvampe (fungi fimicoli danici)". In 1876 publiceerde hij samen met Alfred Jørgensen (1848–1925) "Rejse om Jorden", de Deense vertaling van het boek "De reis van de Beagle" van Charles Darwin. In datzelfde jaar publiceerde hij verschillende studies over schimmels. Hansen studeerde vervolgens "gisting" aan het fysiologisch laboratorium van de Universiteit van Kopenhagen. Op 1 juli 1878 kreeg hij een baan in het laboratorium van brouwerij Carlsberg waar Hansen zijn microscopische studies van het bier startte.

Van 1879 tot 1909 was Hansen directeur van de fysiologische afdeling van brouwerij Carlsberg. In dienst van de het laboratorium van Carslberg in Kopenhagen, ontdekte hij dat gist bestond uit verschillende soorten schimmels en dat een gistcultuur kon worden gecultiveerd. Hij isoleerde een pure gistcel en na deze te combineren met een suikeroplossing, produceerde deze meer gist. Het beschreef een van de gisten die gebruikt werd in lagerbieren als "Saccharomyces carlsbergensis", een naam die nog in veel wetenschappelijke publicaties gebruikt wordt. Deze gist was echter voorheen al gekend onder de naam "Saccharomyces pastorianus". Tussen 1881 en 1908 gepubliceerde Hansen dertien papers onder de algemene titel ""Undersøgelser dan Alkohol Gjaersvampenes Fysiologi og Morfologie"", die vele essentiële bijdragen aan de kennis van de "Saccharomycetes" verstrekten.





</doc>
<doc id="4545797" url="https://nl.wikipedia.org/wiki?curid=4545797" title="Saccharomyces pastorianus">
Saccharomyces pastorianus

Saccharomyces pastorianus (biergist) is een gist, gebruikt voor de productie van ondergistende bieren (lagers). De gist zorgt voor het fermenteren van koolhydraten. De gist werd in 1870 door de Duitser Max Rees, professor in de botanie aan de Universiteit van Erlangen, vernoemd naar Louis Pasteur. De cellen van "Saccharomyces pastorianus" zijn rond tot eirond en hebben een diameter van 5–10 µm.

De gist is ook gekend onder het synoniem Saccharomyces carlsbergensis, dat regelmatig in wetenschappelijke literatuur gebruikt wordt. Deze naam wordt toegeschreven aan de Deense microbioloog Emil Christian Hansen maar is echter niet correct, vermits de gist reeds in 1870 beschreven werd als "Saccharomyces pastorianus" door Rees. Hansen werkte voor de Deense brouwerij Carlsberg in 1883 maar de gist werd pas door hem officieel beschreven als een aparte soort in 1908. Deze gist is het resultaat van een hybridisatie tussen twee zuivere Saccharomyces-soorten, een factor die heeft geleid tot moeilijkheden bij een goede taxonomie van deze soort.

Het metabolisme van "Saccharomyces pastorianus" is aeroob of anaeroob. Onder anaerobe omstandigheden is de alcoholproductie maximaal, onder aerobe condities de groei en vermenigvuldiging. De reacties die bij alcoholproductie plaatsvinden leveren ten opzichte van oxidatie van glucose (met zuurstof) zeer weinig energie op (2 moleculen ATP per molecuul glucose anearobe en tot 38 moleculen ATP aeroob). Gist gebruikt onder anaerobe condities dus veel meer glucose dan als er wel zuurstof beschikbaar is, en produceert dan wel alcohol.

"Saccharomyces pastorianus" is sinds 1985 bekend als een soort hybride tussen "Saccharomyces cerevisiae" en een andere "Saccharomyces"-gist maar de precieze aard van zijn ouders en de juiste taxonomie blijft het onderwerp van debat. Verschillende kandidaten voor de niet-cerevisiae ouder zijn voorgesteld, zoals "CBS 1503" (voorheen "S.monacensis") en "CBS 395" (afwisselend bekend als "S. bayanus bayanus" of "S.uvarum"), een stam waarvan de taxonomie ook nog fel wordt bediscussieerd. Meestal wordt "CBS 380" ("Saccharomyces bayanus") toegeschreven als de tweede ouder, maar de oorsprong van de tweede ouderlijke soort is nog steeds discutabel omdat er nog niet voldoende over het genoom van de kandidaten van het niet-cerevisiae gedeelte van "S. pastorianus" bewezen is.




</doc>
<doc id="4545799" url="https://nl.wikipedia.org/wiki?curid=4545799" title="Pediococcus">
Pediococcus

Pediococcus is een geslacht van melkzuurbacteriën (Lactobacillales) die anaeroob en meestal aerotolerant zijn. Ze zijn grampositief en zetten suikers in melkzuur om. De bacteriën zijn homofermentatief en behoren tot de familie van Lactobacillaceae.

"Pediococcus" zijn, samen met andere melkzuurbacteriën zoals "Leuconostoc" en "Lactobacillus", verantwoordelijk voor de fermentatie van kool, waardoor zuurkool gemaakt wordt. Hierbij worden de suikers in verse kool gefermenteerd tot melkzuur, die zuurkool een zure smaak en goede houdbaarheid geeft. "Pediococcus"-bacteriën worden meestal beschouwd als infecties in bier en wijn, hoewel hun aanwezigheid wel gewenst is in bierstijlen zoals lambiek. Bepaalde Pediococcus-isolaten produceren diacetyl die een boterachtig aroma geven aan sommige wijnen (zoals Chardonnay) en een paar bierstijlen. "Pediococcus" worden gebruikt als probiotica, en worden vaak toegevoegd als gunstige microben in de creatie van kaas en yoghurt.




</doc>
<doc id="4545800" url="https://nl.wikipedia.org/wiki?curid=4545800" title="Lactobacillaceae">
Lactobacillaceae

Lactobacillaceae zijn een familie bacteriën die behoren tot de orde van Lactobacillales (melkzuurbacteriën).

De bacteriën zijn gramnegatief en staafvormig of sferisch, die gewoonlijk onbeweeglijk zijn en weinig of geen zuurstof nodig hebben. Ze vormen geen sporen en hebben koolhydraten nodig voor de groei en fermentatie, waarbij ze voornamelijk melkzuur vormen.

Volgende geslachten behoren tot de Lactobacillaceae:



</doc>
<doc id="4546247" url="https://nl.wikipedia.org/wiki?curid=4546247" title="Acetobacter pasteurianus">
Acetobacter pasteurianus

Acetobacter pasteurianus is een soort van azijnzuurbacteriën behorende tot het geslacht "Acetobacter". De bacterie is gramnegatief.

De soort werd vernoemd naar de Franse bioloog Louis Pasteur.




</doc>
<doc id="4546248" url="https://nl.wikipedia.org/wiki?curid=4546248" title="Acetobacter aceti">
Acetobacter aceti

Acetobacter aceti is een soort van azijnzuurbacteriën behorende tot het geslacht "Acetobacter". 

"Acetobacter aceti" is de typesoort van het geslacht. De bacterie is gramnegatief en beweegt zich voort door middel van een flagellum. Louis Pasteur bewees in 1864 dat deze bacterie de oorzaak was van de omzetting van ethanol naar azijnzuur. Het is een goedaardig micro-organisme dat alom aanwezig is in het milieu, in alcoholbevattende ecologische niches, bloemen, vruchten, bijen, alsook in water en bodems. De bacterie leeft waar fermentatie van suikers optreedt en groeit het best bij temperaturen tussen 25 en 30°C en een pH-waarde die varieert tussen 5,4 en 6,3. De bacterie wordt al sinds lange tijd gebruikt in de fermentatie-industrie om azijnzuur te produceren uit alcohol. "Acetobacter aceti" is obligaat aëroob, wat betekent dat hij zuurstof nodig heeft om te groeien.




</doc>
<doc id="4546250" url="https://nl.wikipedia.org/wiki?curid=4546250" title="Acetobacter cerevisiae">
Acetobacter cerevisiae

Acetobacter cerevisiae is een soort van azijnzuurbacteriën behorende tot het geslacht "Acetobacter". De bacterie is ellipsvormig tot staafvormig en gramnegatief, en komt enkelvoudig, in paren en zo nu en dan in korte ketens voor. De cellen zijn onbeweeglijk en er is geen sporenvorming.

Na een onderzoek van 34 soorten van de "Acetobacter"-familie in het laboratorium van microbiologie van de Universiteit van Gent werden in 2002 door middel van DNA-DNA-hybridisatie twee nieuwe soorten ontdekt, namelijk "Acetobacter cerevisiae" (LMG 1625) en "Acetobacter malorum" (LMG 1746). De bacterie werd geïsoleerd uit brouwerijen in Canada, Groot-Brittannië en Ierland en is nauw verwant met de "Acetobacter pasteurianus".



</doc>
<doc id="4546251" url="https://nl.wikipedia.org/wiki?curid=4546251" title="Acetobacter lambici">
Acetobacter lambici

Acetobacter lambici is een soort van azijnzuurbacteriën behorende tot het geslacht "Acetobacter". De bacterie is gramnegatief, staafvormig, katalase-positief en oxidase-negatief.

In 2014 slaagden onderzoekers van de Universiteit van Gent en de Vrije Universiteit Brussel de bacterie (LMG 27439) te isoleren uit fermenterend lambiekbier. De bacterie is nauw verwant met de "Acetobacter okinawensis" (99.7% "16S rRNA" genetische overeenkomst met het type van deze soort), "Acetobacter syzygii" (99,6%), "Acetobacter fabarum" (99,4%) en "Acetobacter lovaniensis" (99,2%). DNA-DNA-hybridisatie met de types van deze soorten onthulde een matige DNA-DNA-hybridisatie met
waarden van 31-45%.



</doc>
<doc id="4546253" url="https://nl.wikipedia.org/wiki?curid=4546253" title="Acetobacter malorum">
Acetobacter malorum

Acetobacter malorum is een soort van azijnzuurbacteriën behorende tot het geslacht "Acetobacter". De bacterie is ellipsvormig en gramnegatief en komen enkelvoudig of in paren voor. De cellen zijn onbeweeglijk en er is geen sporenvorming.

Na een onderzoek van 34 soorten van de "Acetobacter"-familie in het laboratorium van microbiologie van de Universiteit van Gent werden in 2002 door middel van DNA-DNA-hybridisatie twee nieuwe soorten ontdekt, namelijk "Acetobacter malorum" (LMG 1746) en "Acetobacter cerevisiae" (LMG 1625). De bacterie werd geïsoleerd uit een rottende appel en is nauw verwant met de "Acetobacter pasteurianus".



</doc>
<doc id="4546532" url="https://nl.wikipedia.org/wiki?curid=4546532" title="Essure">
Essure

Essure is een permanente sterilisatiemethode bij vrouwen. Het heeft de CE-markering in Europa sinds 2001. In de Verenigde Staten werd de methode goedgekeurd door de FDA op 4 november 2002. Het werd ontwikkeld als een alternatief voor het afbinden van de eileiders, de standaardprocedure voor chirurgische sterilisatie. Het afbinden is een vrij grote ingreep die anesthesie vereist en door een chirurg wordt uitgevoerd. Essure daarentegen kan gebeuren onder lokale verdoving door een gynaecoloog. Een rapport uit 2009 stelde dat "Essure" veilig, minder ingrijpend en goedkoper is dan het klassieke laparoscopisch, bilateraal afbinden van de eileiders.

Sinds 2013 ligt de behandeling echter onder vuur omdat een groot aantal vrouwen klaagt over een aantal neveneffecten zoals pijn en vaginale bloedingen, kort na de ingreep, of ook van blijvende duur. Erin Brockovich heeft een website opgericht waarop vrouwen hun ervaringen kunnen delen.

Er wordt een klein veertje geplaatst in allebei de eileiders waardoor er littekenweefsel ontstaat zodat het sperma van de man niet meer tot bij het eitje geraakt. Het implantaat bestaat uit polyestervezels die op hun plaats gehouden worden door een binnenste roestvrij stalen veertje en een buitenste veertje van een nikkel-titanium legering. Ze worden aangebracht tijdens een kijkoperatie zonder narcose via de vagina en de baarmoederhals. De veertjes induceren de groei van goedaardig weefsel in de eileiders, waardoor de eileiders in ongeveer drie maanden dichtgroeien. Elke maand komt er nog een eitje vrij dat door het lichaam afgebroken wordt. De maandelijkse cyclus blijft dus onveranderd en er vindt eveneens een bloeding plaats. De sterilisatie is in principe definitief en onomkeerbaar omdat de structuur van de eileider beschadigd wordt.





</doc>
<doc id="4546663" url="https://nl.wikipedia.org/wiki?curid=4546663" title="Nepenthes pervillei">
Nepenthes pervillei

Nepenthes pervillei is een bekerplant uit het geslacht "Nepenthes", behorend tot de familie Nepenthaceae. De soort is endemisch op de bij de Seychellen behorende eilanden Mahé en Silhouette. De soort staat op de Rode Lijst van de IUCN geklasseerd als 'kwetsbaar'.


</doc>
<doc id="4547177" url="https://nl.wikipedia.org/wiki?curid=4547177" title="Siegfried Thomas Bok">
Siegfried Thomas Bok

Siegfried Thomas Bok (Knollendam, 19 maart 1892 - Naarden, 4 januari 1964) was een Nederlands neuroloog en hoogleraar.

Bok werd geboren in Knollendam. Hij volgende een opleiding geneeskunde aan de Universiteit van Amsterdam. Tijdens zijn studie verrichtte hij onderzoek voor het Nederlands Instituut voor Hersenonderzoek. Hij verrichtte wetenschappelijk onderzoek naar de embryonale ontwikkelingen van de baansystemen en kernen die zich in het verlengde merg bevinden. Voor dit onderzoek werd hij onderscheiden door de Rijksuniversiteit Groningen. Aan de hand van deze resultaten stelde hij zijn theorie van de "stimulogene fibrillaties" op. Deze theorie veronderstelt dat de uitlopers afkomstig van jonge zenuwcellen uitgroeien naar de richting van waaruit herhaaldelijke prikkels werden ontvangen. Hij combineerde zijn eigen theorie met de theorie van de "neurobiotaxis" opgesteld door Cornelius Ubbo Ariëns Kappers. In deze nieuwe theorie stelt Bok dat een reflexboog als onderdeel van een reflexkring beschouwd kan worden. Wanneer een sensibele prikkel een motorische reactie opwekt zal deze reactie de zenuwreceptor prikkelen. Deze theorie is een van de grondslagen van de cybernetica. Uiteindelijk voltooide hij zijn opleiding geneeskunde in 1916. Hij trad in het huwelijk op 15 mei 1916 te Amsterdam met Wilhelmina de Vos, zus van Arnoldina Johanna Six-de Vos, echtgenote van jhr. ir. Willem Six.

Na zijn opleiding ging Bok aan de slag als neuropatholoog. Gedurende deze periode publiceerde hij onder andere over pathologische afwijkingen binnen het zenuwstelsel. In 1922 promoveerde hij onder Cornelis Winkler op het proefschrift "Over de ontogenese van het ruggemergsreflexapparaat met de centrale verhoudingen van de nervus sympathicus". Zijn benoeming tot hoogleraar histologie en microscopische anatomie vond plaats in 1929 en niet veel later sprak hij zijn inaugurele rede "Wiskunde en Weefselleer" uit. Tot en met 1952 publiceerde hij voornamelijk over de hersenschors. In deze publicaties werd de hersenschors voornamelijk op kwantitatieve wijze geanalyseerd. Toen de Tweede Wereldoorlog aanbrak trachtte hij het onderwijs draaiende te houden en probeerde hij misstanden aan de kaak te stellen. In 1943 werd hij op eigen verzoek ontslagen en in 1944 werd hij door de Duitsers gearresteerd als represaille voor een moordaanslag. Tijdens de oorlogsjaren heeft hij enige tijd in Kamp Vught doorgebracht. Toen de oorlog in 1945 ten einde kwam werd hij wederom aangesteld als hoogleraar histologie en microscopische anatomie. Datzelfde jaar werd hij lid van de Koninklijke Nederlandse Akademie van Wetenschappen.

Na de oorlog speelde hij een belangrijke rol bij het op gang brengen van het Leidse universitaire leven. Tijdens het studiejaar 1950/1951 vervulde hij de functie van rector magnificus. In 1952 volgde hierop zijn benoeming als directeur van het Nederlands Instituut voor Hersenonderzoek. Tevens werd hij benoemd tot buitengewoon hoogleraar neurobiologie aan de Universiteit van Amsterdam. In 1959 werd zijn boek "Histonomy of the cerebral cortex" uitgebracht dat door menigeen gezien wordt als de belangrijkste bijdragen van Bok aan de wetenschap. Uiteindelijk ging hij in 1962 met emeritaat en legde hiermee ook zijn buitengewoon hoogleraarschap en zijn positie als directeur van het Nederlands Instituut voor Hersenonderzoek neer.

Bok kwam op 4 januari 1964 te overlijden na een lang ziektebed. Tijdens zijn leven is hij benoemd tot Ridder in de Orde van de Nederlandse Leeuw en tot Commandeur in de Orde van Leopold II voor zijn grote bijdrage aan 'het Nederlandse paviljoen' op de wereldtentoonstelling van 1958 die werd gehouden in de Belgische hoofdstad Brussel onder de naam Expo 58. Ze vond plaats van 17 april tot 19 oktober 1958 op de Heizel.




</doc>
<doc id="4547987" url="https://nl.wikipedia.org/wiki?curid=4547987" title="Aart Gisolf">
Aart Gisolf

Aart C. Gisolf (1937) is een voormalig Nederlands arts, columnist en presentator. Gisolf was in de jaren zestig huisarts in Amsterdam en schreef daarnaast voor de Haagse Post een column. Ook was hij presentator bij de NOS met de quiz Dokter Ja, Dokter Nee en later met het medische programma Artsenij. Hierdoor werd hij bekend als de "televisiedokter" van Nederland en stopte hij met zijn huisartsenpraktijk. Later verzorgde hij ook televisieprogramma's in Duitsland. Ook na zijn pensionering werkte hij nog af en toe mee aan documentaires voor de Duitse televisie. 

Daarnaast genoot hij ook enige bekendheid als jazzmuzikant. Hij speelde fluit, klarinet en saxofoon bij een aantal omroeporkesten en trad op bij het North Sea Jazzfestival.

Gisolf was van 1961 tot 1981 getrouwd met Sylvia de Leur en heeft uit dat huwelijk twee kinderen. Hij woont nu met zijn Duitse echtgenote in Duitsland. 


</doc>
<doc id="4549035" url="https://nl.wikipedia.org/wiki?curid=4549035" title="John Henry Tilden">
John Henry Tilden

John Henry Tilden (Van Burensburg, 21 januari 1851 - Denver, 1 september 1940) was Amerikaans arts die onderzoek deed naar de natuurlijke hygiëne, voeding en de oorzaken van ziekte.

Tilden was de zoon van arts Joseph G. Tilden en volgde zijn voorbeeld door geneeskunde te studeren aan de Eclectic Medical Institute of Cincinnati. Hij behaalde zijn diploma in 1872 en had acht jaar een praktijk in Nokomis. In 1879 verhuisde hij naar St. Louis en doceerde er aan het American Medical College. Hoewel hij verbonden bleef aan het college verhuisde hij in 1881 naar Litchfield, in 1886 naar Wichita en in 1890 naar Denver. In 1882 werd hij benoemd tot professor in de anatomie aan het college. 

Tilden huwde in 1873 en kreeg twee dochters.

Tilden is vooral gekend als een scepticus van medicatie om te genezen. Hij wijzigde zijn inzicht op ziekte en was ervan overtuigd dat ziekte het gevolg was van een ongezonde levensstijl en voeding.

Vanaf 1900 publiceerde hij maandelijks een tijdschrift over zijn bevindingen met als doel zijn kennis en inzichten te verspreiden. Het magazine verscheen onder de namen "The Stuffed Club" (1900-1915), "The Philosophy of Health" (1915-1926) en "Health Review and Critique" (1926-1940).



</doc>
<doc id="4549070" url="https://nl.wikipedia.org/wiki?curid=4549070" title="Max Gerson">
Max Gerson

Gerson studeerde af aan de Albert-Ludwigs-Universiteit te Freiburg en startte een praktijk te Breslau. Later specialiseerde hij zich in interne geneeskunde te Bielefeld. Hij verdiepte zich onder andere in de behandeling van tuberculose en ontwikkelde een dieet (Gerson-Sauerbruch-Hermannsdorfer dieet) en beweerde dat het positieve effecten had op de behandeling van tbc. Later, in 1928, beweerde hij dat het ook een behandeling kon zijn voor migraine en kanker.

In 1933 verliet hij het toenmalige Duitsland en verhuisde naar Wenen om vervolgens in 1935 naar Parijs te verhuizen. In 1936 verhuisde hij eerst naar Londen om zich hetzelfde jaar in New York City te vestigen. Hij kreeg aldaar de toestemming om geneeskunde te beoefenen en werd in 1942 Amerikaan staatsburger. 

Zijn behandeling werd niet bevestigd en zijn resultaten werden hierdoor niet gepubliceerd. Uiteindelijk schreef hij zelf een boek "A Cancer Therapy: Results of 50 Cases". In 1953 wilde zijn medische verzekering niet meer garant staan voor hem en in 1958 werd zijn medische vergunning ingetrokken gedurende 2 jaar. 


</doc>
<doc id="4549634" url="https://nl.wikipedia.org/wiki?curid=4549634" title="Reservoir (epidemiologie)">
Reservoir (epidemiologie)

Een reservoir of een besmettingsbron is in de epidemiologie de bron van waaruit een ziektekiemen of pathogenen zich kunnen verspreiden. De ziektekiemen of pathogenen worden vanuit het reservoir door een vector op verschillende individuen of een hele populatie overgebracht. Als pathogenen direct van een geïnfecteerd of ziek individu op andere individuen binnen de populatie overgedragen kunnen worden, dan kan een epidemie ontstaan. Individuen of populaties die als reservoir van ziektekiemen fungeren kunnen soms symptoomloze dragers van de ziektekiemen zijn.
De rosse woelmuis is een reservoir voor het Puumalavirus, een ziektekiem die bij mensen een milde virale hemorragische koorts kan veroorzaken. De virusziekte komt in heel Europa voor en is genoemd naar het dorpje Puumala in het zuidoosten van Finland waar de ziekteverwekker voor het eerst werd ontdekt. Het Puumalavirus is een hantavirus dat via de urine, uitwerpselen en het speeksel van besmette rosse woelmuizen in het milieu terecht kan komen. Mensen kunnen met het Puumalavirus besmet raken door het inademen van stofdeeltjes waarop zich virusdeeltjes bevinden. De jaren met veel Puulamavirusbesmettingen vallen samen met de pieken in de 3- tot 4-jarige populatiedichtheidscyclus waarin zich rosse woelmuizenplagen voordoen. De rosse woelmuizenpopulatie is in dit geval het enige reservoir voor de ziektekiemen en de vectoren voor de verspreiding kunnen de dode plantenresten in de strooisellaag en het stof in de lucht zijn waarop de virusdeeltjes zich bevinden. De besmette stofdeeltjes kunnen door mensen en andere dieren ingeademd worden. Het Puumalavirus wordt niet van mens op mens overgedragen.

Steekmuggen kunnen verschillende ziektekiemen overbrengen, zoals "Plasmodium"-parasieten die malaria veroorzaken en het zikavirus dat zikakoorts veroorzaakt. In beide gevallen zijn de steekmuggen de vectoren voor de verspreiding en dienen ze voor korte tijd als reservoir om de verspreiding van de ziektekiemen mogelijk te maken. De ziektekiemen kunnen niet rechtstreeks van steekmug op steekmug overgebracht worden.
Malariaparasieten zijn eukaryoten met een ingewikkelde levenscyclus. Ze kunnen niet van mens op mens overgedragen worden. Malariamuggen zijn voor malariaparasieten een onmisbaar reservoir van sporozoieten en de enige vectoren voor de verspreiding van malaria. De malariaparasiet blokkeert tijdens zijn ontwikkelingsstadium in de mug het spijsverteringskanaal van de geïnfecteerde mug zodat de zieke vrouwtjesmug door voedselgebrek extreem bloeddorstig wordt. Daardoor zal de zieke mug zoveel mogelijk mensen steken en met malariasporozoieten infecteren.

De geïnfecteerde mensen kunnen de parasieten gedurende een lange tijd bij zich dragen. De muggen zijn kleine reservoirs voor korte termijn die bedoeld voor de verspreiding. De mens is voor de malariaparasiet een groot reservoir voor de lange termijn dat tevens voor de ontwikkeling van andere stadia in zijn levenscyclus dient.

Het zikavirus is een retrovirus dat in grote delen van Afrika en Zuidoost Azië voorkomt en zich sinds kort op grote schaal in Zuid-Amerika verspreidt. Het zikavirus wordt door steekmuggen van mens op mens of van dier op mens en van dier op dier overgebracht. Het virus veroorzaakt een milde koorts maar de ziekte kan de ontwikkeling van de hersenen van de foetus bij zwangere vrouwen verstoren zodat het kind met microcefalie geboren wordt. Het zikavirus kan waarschijnlijk, net als hepatitis A, B en C, door seksueel contact en mogelijk ook via speeksel, van mens op mens overgedragen worden. Steekmuggen zijn waarschijnlijk de belangrijkste maar niet de enige vectoren waarmee het virus zich kan verspreiden. Het zikavirus geen soortspecifieke en snel muterende ziekteverwekker die zich snel aan veranderende omstandigheden aanpast waardoor het moeilijk is om het virus onder controle te krijgen door het bestrijden van steekmuggen.
Voorbeelden van reeds lang bekende reservoirs en vectoren voor het ontstaan van epidemieën zijn:
Ervaringen met epidemische uitbraken van nieuwe virusziekten in het verleden lijken erop te wijzen dat het grootste deel van de bevolking een natuurlijke weerstand tegen een nieuwe virusziekte opbouwt als de ziekte endemisch geworden is.


</doc>
<doc id="4549772" url="https://nl.wikipedia.org/wiki?curid=4549772" title="Esperanto-braille">
Esperanto-braille

Esperanto-braille is het alfabet voor het braille in het Esperanto. Een Esperantotijdschrift in het braille, "Aŭroro", wordt uitgegeven sinds 1920 en een ander tijdschrift, "Esperanta Ligilo", sinds 1904.

Het internationale braillealfabet is uitgebreid voor letters met diakritische tekens. De circonflexe wordt aangegeven door het toevoegen van punt 6 (rechtsonder) aan de basisletter: ⠩ "ĉ", ⠻ "ĝ", ⠳ "ĥ", ⠺ "ĵ", ⠮ "ŝ". Daardoor heeft de letter "ĵ" dezelfde vorm als de ongebruikte Franse/Engelse brailleletter ⠺ "w"; om een "w" te schrijven in een vreemde naam wordt punt 3 toegevoegd: ⠾ "w" (zie volgende paragraaf). De letter "ŭ" wordt geschreven door de letter "u" te spiegelen, zodat punt 1 punt 4 wordt: ⠬ "ŭ". 
Het alfabet is dus als volgt.

Gecontracteerde braille wordt in beperkte mate gebruikt.



</doc>
<doc id="4550443" url="https://nl.wikipedia.org/wiki?curid=4550443" title="Hepatozoon tuatarae">
Hepatozoon tuatarae

Hepatozoon tuatarae is een soort van parasitaire protisten uit de Apicomplexa. Het organisme komt uit het geslacht "Hepatozoon" en behoort tot de familie Hepatozoidae.

"Hepatozoon tuatarae" werd in 1950 beschreven door Marshall Laird. Laird plaatste de soort oorspronkelijk in het geslacht "Haemogregarina".

Het is een bloedparasiet van de brughagedis of tuatara ("Sphenodon punctatus") die leeft op Stephens Island in Nieuw-Zeeland.

De vermoedelijke vector van deze parasiet is de teek "Amblyomma sphenodonti".


</doc>
<doc id="4550636" url="https://nl.wikipedia.org/wiki?curid=4550636" title="Frits Hijmans">
Frits Hijmans

Frederik (Frits) Hijmans (Amsterdam, 12 februari 1881 – Den Haag, 31 mei 1958) was een Haagse arts en uroloog.

Hijmans was zoon van de Joodse effectenhandelaar André Hijmans en de bankiersdochter Hesje Zadoks en de oudste broer van organisatieadviseur Ernst Hijmans. Frits volgde zijn studies en een assistentschap bij professor Lanz. 

Tussen 1912 en 1916 nam hij diverse malen deel aan Nederlandse ambulances in het buitenland. Hij was actief tijdens de beide Balkanoorlogen. In 1912 voegde hij zich bij de Rode Kruisambulance in Servië. Bij het uitbreken van de vijandelijkheden tijdens de Tweede Balkanoorlog in 1913 begaf hij zich opnieuw naar Servië: hij vergezelde dr. Lingbeek naar Belgrado. Deze ambulance keerde in oktober terug. Over deze inzet schreef dr. Hijmans in 1914 een bijdrage voor De Aarde en haar Volken.

Tijdens de Eerste Wereldoorlog werd dr. Hijmans via de Vereeniging Nederlandsche Ambulancen voor Duitsland en Oostenrijk-Hongarije, waarbij ook dr. Lanz was betrokken, in januari 1916 chef-chuirurg van de ambulance in Boedapest. Met deze ambulance reisde Henriëtte Kuyper, de dochter van de oud-premier, mee. In augustus 1916 ging Hijmans met een deel van deze ambulance in Olmütz aan de slag. Na terugkomst in Nederland was dr. Hijmans belast met de inspectie van noodhospitalen en vanaf 1917 met de uitwisseling van Engelse en Duitse krijgsgevangenen in Nederland. Na de oorlog vervolgde hij zijn praktijk in Den Haag. Hij had diverse nevenfuncties, waaronder die van adviseur van Het Nederlandse Rode Kruis.

Voor zijn optreden op de Balkan werd hij benoemd tot Officier in de Orde van Sint-Sava en tot Ridder in de Orde van Oranje-Nassau en ontving hij de Rode Kruis medaille met gesp »Balkan 1912/13«. Voor zijn verdiensten tijdens zijn verdere loopbaan werd hij onder meer benoemd tot Honorary Officer van de Most Excellent Order of the British Empire (OBE) en ontving hij het Kruis van Verdienste van het Nederlandse Rode Kruis.


</doc>
<doc id="4551102" url="https://nl.wikipedia.org/wiki?curid=4551102" title="Tenofovir alafenamide">
Tenofovir alafenamide

Tenofovir alafenamide is een geneesmiddel dat gebruikt wordt voor de behandeling van hiv (als onderdeel van HAART). Binnen de antiretrovirale middelen behoort Tenofovir tot de klasse van nucleotide-analoge reversetranscriptaseremmers. Tenofovir alafenamide is een prodrug van het eigenlijke Tenofovir, en wordt toegediend in de vorm van een fumaraat. Het middel wordt vaak ook kortweg TAF (van "Tenofovir alafenamide fumaraat") genoemd.

Tenofovir alafenamide is de tweede prodrug van Tenofovir, en is op de markt sinds eind 2015. De voorloper van TAF is Tenofovir disoproxil (TDF).

Tenofovir alafenamide is niet beschikbaar als los middel, maar uitsluitend als onderdeel van de volgende vaste-dosiscombinaties:
De patenthouder van Tenofovir disoproxil is Gilead Sciences.


</doc>
<doc id="4551156" url="https://nl.wikipedia.org/wiki?curid=4551156" title="Tolerantie (fysiologie)">
Tolerantie (fysiologie)

De tolerantie van een soort of van een populatie is gebied tussen minimumwaarde en maximumwaarde van een milieufactor waarbinnen het kan overleven en reproduceren. Hiermee samenhangt het begrip optimum. Tolerantie is de mate waarin van het optimum kan worden afgeweken.

Het "optimum" is de waarde van de milieufactor waarbij een maximale, grootste of meest gewenste respons, resultaat of oogst optreedt. Optimale omstandigheden maken een "maximale" oogst, respons, gevolg of resultaat mogelijk; anders gezegd: de afhankelijke variabele (de milieufactor) bereikt zijn maximale waarde (de amplitude) als de onafhankelijke variabelen (omstandigheden) optimale waarden hebben. De grootte van de respons heet hier "amplitude". Als de onafhankelijke variabelen afwijken van de optimale waarden worden deze "suboptimale" of "ongunstige" omstandigheden genoemd. 
Als de onafhankelijke variabelen extreme waarden (minimaal of maximaal) aannemen, de tolerantiegrenzen, is er mogelijk helemaal geen resultaat: de respons nadert 0. De waarden waarbij nog een "goed" resultaat verwacht mag worden (dat wil zeggen een oogst, respons, gevolg of resultaat groter dan 0) heet de tolerantie.
De curve die een dergelijk verband tussen onafhankelijke variabele (omstandigheden, milieufactoren) en het effect op een afhankelijke variabele (respons) heet optimumcurve. In bijzondere gevallen kan deze wiskundig beschreven worden als Gausscurve in termen van (gewogen) gemiddelde en standaardafwijking.
In een verzameling vegetatieopnamen kunnen met behulp van ordinatiemethoden, zoals detrended correspondence analysi, de optima en de toleranties van de aangetroffen soorten geschat worden.


</doc>
<doc id="4552373" url="https://nl.wikipedia.org/wiki?curid=4552373" title="Pelvic inflammatory disease">
Pelvic inflammatory disease

Pelvic inflammatory disease (PID) (ontsteking aan het kleine bekken) is bij seksueel actieve vrouwen een af en toe voorkomende oorzaak van buikvliesontsteking (peritonitis). Een infectie van de baarmoeder en eileiders, veroorzaakt door verscheidene typen bacteriën, waaronder de bacteriën verantwoordelijk voor gonorroe en chlamydia-infecties, breidt zich bij PID uit naar de buikholte.



</doc>
<doc id="4552499" url="https://nl.wikipedia.org/wiki?curid=4552499" title="Shotgunning">
Shotgunning

Shotgunning is een drinktechniek vooral populair in de Verenigde Staten. Het wordt voornamelijk met alcoholische dranken die in blik geserveerd worden (doorgaans bier) uitgevoerd en heeft als doel het blik zo snel mogelijk leeg te drinken.

Bij shotgunning wordt een gaatje geprikt aan de zijkant van het blik, vlak bij de bodem. Hiervoor kan men een sleutel, schaar, mes, kurkentrekker of ander scherp voorwerp gebruiken. Vervolgens zet men het blik aan de mond om het gat af te dekken en opent men vervolgens het blik op gewone wijze aan de bovenkant. Terwijl men het blik in de lucht houdt kan vervolgens via het gaatje onderaan in één teug het blikje leeg gedronken worden. Doordat de lucht via de bovenkant kan binnenkomen ontstaat er geen klotsen en komt de inhoud dus in een stroom uit het gaatje naar buiten.

Shotgunning is vooral populair in de Verenigde Staten waar glazen flessen bier minder vaak genuttigd worden dan bier uit blik. Het doel van shotgunning is zo veel mogelijk bier (of andere alcohol in blik) in een zo kort mogelijke tijd te nuttigen om snel dronken te worden, vergelijkbaar met de Nederlandse term atten.


</doc>
<doc id="4552510" url="https://nl.wikipedia.org/wiki?curid=4552510" title="Acuut coronair syndroom">
Acuut coronair syndroom

Acuut coronair syndroom of ACS is de verzamelnaam voor een acuut myocardinfarct (AMI) en instabiele angina pectoris (IAP). Beide aandoeningen geven soortgelijke symptomen en het vermoeden op een ACS noodzaakt onmiddellijke hulp. Er bestaat risico op hartfalen en hartstilstand met mogelijke noodzaak tot reanimatie.


</doc>
<doc id="4552749" url="https://nl.wikipedia.org/wiki?curid=4552749" title="Dermatomycose">
Dermatomycose

Dermatomycosen zijn huidaandoeningen (derma = huid) ten gevolge van schimmels (dermatofyten). 

Voorbeelden



</doc>
<doc id="4552991" url="https://nl.wikipedia.org/wiki?curid=4552991" title="Zikakoorts">
Zikakoorts

Zikakoorts is een ziekte die veroorzaakt wordt door het zikavirus dat voornamelijk wordt overgebracht door vrouwelijke steekmuggen. De zikakoorts is over het algemeen een milde aandoening waar geen behandeling voor is. Er zijn echter aanwijzingen dat besmetting met het virus ernstige gevolgen voor de menselijke gezondheid kan hebben, met name voor de foetus, het zou microcefalie kunnen veroorzaken.

Het is niet eenvoudig om de diagnose te stellen van zikakoorts. De symptomen lijken erg op die van een dengue- of chikungunya-infectie en kunnen door elkaar gehaald worden. Als pijnbestrijder mag slechts paracetamol worden gebruikt, omdat aspirine en NSAID's bloedingen kunnen geven bij een co-besmetting met dengue.

De symptomen van zikakoorts die overeenkomen met die van dengue zijn: koorts, conjunctivitis (ontsteking van bindvlies van het oog), tijdelijke gewrichtsklachten vooral in handen en voeten en maculopapulaire huiduitslag (met vlekken en knobbeltjes).

Er is geen behandeling voor de zikakoorts, maar de ziekte gaat vaak vanzelf weer over.

De besmetting kan plaatsvinden door verschillende muggensoorten, "Aedes aegypti" (de denguemug die ook buiten Afrika voorkomt), "Aedes albopictus" (de tijgermug), "Aedes africanus", maar ook door "Aedes hensilli" en "Aedes polynesiensis". Vermoed wordt dat buiten periodes van uitbraak bij mensen de circulatie van het virus onderhouden wordt tussen muggen en apen.

Er zijn aanwijzingen voor overdracht (van moeder naar kind) tijdens de zwangerschap. Er zijn ook aanwijzingen van seksuele overdracht bij onbeschermde gemeenschap, omdat het virus in sperma is aangetoond, maar deze route is tot 2016 slechts zelden aangetoond. Ook wordt gedacht dat overdracht via speeksel en bloedtransfusie kan optreden.

De incubatietijd bedraagt 3 tot 12 dagen. Wetenschappers vermoedden in 2016 dat een besmetting tot levenslange immuniteit leidt.

Een mug kan vanaf 8 à 14 dagen na een maaltijd met besmet bloed de ziekte overbrengen. Zij blijft besmettelijk tot haar dood, maximaal enkele weken later. Mogelijk brengt ze het virus ook over op haar eieren, die langdurig een droge periode kunnen weerstaan en vervolgens kunnen uitgroeien tot besmettelijke volwassen muggen. Braziliaanse onderzoekers beweren echter dat een besmetting met het virus mogelijk het syndroom van Guillain-Barré kan veroorzaken.

Er zijn aanwijzingen dat het virus bij zwangerschap soms ernstige gevolgen kan hebben voor het ongeboren kind. Het kind zou als gevolg van het virus microcefalie kunnen ontwikkelen, een te kleine schedelomvang met grote gevolgen voor de verdere ontwikkeling. Hierbij komt het kind met een te klein hoofd ter wereld en door aantastingen van het centraal zenuwstelsel kan het klachten overhouden zoals een matige tot ernstige verstandelijke beperking, een vertraagde motorische ontwikkeling en aangeboren afwijkingen in diverse orgaansystemen. Anno 2016 is er echter geen overtuigend wetenschappelijk bewijs voor het verband tussen het virus en deze afwijkingen. Wel is er een grote toename van baby's met microcefalie gevonden tijdens de epidemie van zikakoorts in Brazilië. Volgens een groep Argentijnse artsen en een Braziliaanse organisatie voor publieke gezondheidszorg zou de oorzaak daarvan echter niet in het virus, maar in het bestrijdingsmiddel pyriproxyfen moeten worden gezocht. Zij wijzen daarbij o.a. op het feit dat in Colombia bij ruim 3.000 zwangere vrouwen een besmetting met het virus is geconstateerd, zonder dat daar microcefalie of een andere hersenaandoening is vastgesteld.

Voor landen met een epidemie raadde het Nederlandse Rijksinstituut voor Volksgezondheid en Milieu eind januari 2016 zwangere vrouwen aan om daar niet naartoe te gaan. Ook de Amerikaanse CDC ontraadt zwangeren een reis naar gebieden waar het virus circuleert. Brazilië raadde in december 2015 vrouwen zelfs af om zwanger te worden.

De risico's voor het ongeboren kind zijn waarschijnlijk het grootst bij besmetting tijdens de eerste drie maanden (het eerste trimester), maar dit is nog onvoldoende onderzocht. Mogelijk hebben zwangere vrouwen ook kans op een ernstiger verloop van de ziekte.

Op korte termijn kan koorts optreden en op langere termijn kunnen verlammingen optreden of ongevoeligheid van delen van het lichaam. Er is geen specifieke behandeling, maar paracetamol kan de symptomen verlichten. Ziekenhuisopnamen zijn zelden nodig.

Het zikavirus is in 1947 voor het eerst waargenomen in het Zikawoud (Entebbe, Oeganda), bij een onderzoek naar de transmissie van gele koorts bij resusmakaken. Een besmetting met het zikavirus bij de mens werd in 1954 voor het eerst aangetoond, in Nigeria.

In 2007 is de ziekte bij 180 mensen beschreven in Micronesië, met name op het Yap-eiland.

Eind 2013 werd het zikavirus bij ongeveer 10.000 patiënten gevonden in Frans-Polynesië.

De virusuitbraak van mei 2015 in Brazilië verspreidde zich over andere landen in Zuid- en Midden-Amerika. Gezien de omvang van het gebied wordt in 2015 en 2016 van een pandemie gesproken. In januari 2016 waren zoveel ziektegevallen in Zuid-Amerika vastgesteld dat overheden in verschillende landen vrouwen met een kinderwens afraadden om zwanger te worden. Op 20 januari 2016 werd het eerste geval op Curaçao bevestigd. In Suriname komen eveneens besmettingen voor. Meldingen van de ziekte waren er begin 2016 ook van de Malediven, Thailand, Kaapverdische Eilanden, Salomonseilanden, Fiji en Nieuw-Caledonië. Tussen oktober 2015 en januari 2016 werden in Duitsland vijf gevallen geconstateerd. Het waren zover bekend de eerste waarnemingen in Europa. Op 4 februari 2016 werd het virus vastgesteld bij een zwangere vrouw in Noordoost-Spanje die daarvoor in Colombia was geweest.

Op 1 februari 2016 riep de Wereldgezondheidsorganisatie de zikavirusuitbraak uit tot een internationale noodsituatie.

De autoriteiten in Rio de Janeiro maakten plannen bekend om verspreiding van het zikavirus tijdens de Olympische Zomerspelen 2016 in die stad te voorkomen.

Op 22 maart 2016 werd het eerste geval van het virus in Zuid-Korea gemeld.




</doc>
<doc id="4554922" url="https://nl.wikipedia.org/wiki?curid=4554922" title="Trichia (schimmel)">
Trichia (schimmel)

Trichia of Draadwatje is een geslacht van schimmels uit de familie Trichiaceae. De wetenschappelijke naam van het geslacht werd voor het eerst in 1768 geldig gepubliceerd door Haller. 



</doc>
<doc id="4555437" url="https://nl.wikipedia.org/wiki?curid=4555437" title="Letselschade">
Letselschade

Letselschade of letsel is de lichamelijke en geestelijke materiële en immateriële schade die een mens ondervindt als hij of zij bij een ongeval betrokken is. Het kan daarbij gaan om een verkeersongeval, een bedrijfsongeval, een ongeval tijdens het sporten of tijdens het klussen in of rondom het huis of om de gevolgen van een medische fout. Ook in het geval van mishandeling kan sprake zijn van letselschade.


</doc>
<doc id="4555494" url="https://nl.wikipedia.org/wiki?curid=4555494" title="Antisynthetasesyndroom">
Antisynthetasesyndroom

Het antisynthetasesyndroom is een zeldzaam medisch syndroom, geassocieerd met interstitiële longziekte, dermatomyositis, polymyositis en andere auto-immuunziekten.
De aandoening komt vaker voor bij vrouwen dan bij mannen.

De aandoening is niet scherp omschreven. Diagnostische criteria vereisen een of meer antisynthetase-antilichamen (met target aminoacyl-tRNA-synthetase-enzymen), en en of meer van de volgende klinische symptomen:
Verder kan de diagnose ondersteund worden door de aanwezigheid van koorts, Raynaudfenomeen en 'bouwvakkershanden': dikke gegroefde huid, met name aan de handpalmen en vingers.

Het is lastig om de diagnose in een vroeg stadium te stellen, en veel mildere vormen worden waarschijnlijk niet onderkend. Een interstitiële longziekte kan het enige symptoom zijn van de ziekte. In de loop van de tijd kan de ziekte ernstiger worden, met periodieke verergeringen.

Er wordt vermoed dat antilichamen worden gevormd tegen aminoacyl-tRNA synthetases. Deze zijn waarschijnlijk betrokken bij het aantrekken van antigeen-presenterende ontstekingscellen in de richting van spieren en longen. Het precieze mechanisme is nog niet opgehelderd.

Het meest voorkomende antilichaam bij deze aandoening is "Anti-Jo-1", genoemd naar John P, een patiënt met polymyositis en interstitiële longziekte, gediagnosticeerd in 1980. Dit antilichaam wordt veelvuldig gezien bij patiënten met dit syndroom. De volgende antilichamen kunnen eveneens worden gezien in relatie tot deze aandoening: Anti-PL-7, Anti-PL-12, Anti-EJ, Anti-OJ, Anti-KS, Anti-Zo, Anti-Ha-YRS en Anti-SRP.

Als de verdachte enzymen worden vastgesteld, zijn de volgende testen behulpzaam bij het stellen van de diagnose:
In sommige situaties zijn er misschien nog verder aanvullende onderzoeken nodig, zoals het onderzoek naar andere antilichamen en beeldvormend medisch onderzoek.

Helaas zijn er maar weinig behandelopties voor het antisynthetasesyndroom. Gebruikelijk wordt gebruik gemaakt van immuunsuppressiva zoals glucocorticoïden. Bij patiënten waarbij de longen ook aangedaan zijn, is longfibrose en ten gevolge daarvan pulmonale hypertensie de belangrijkste complicatie.
Soms is er nog extra immuunonderdrukkende therapie nodig, zoals met azathioprine en/of methotrexaat. In een uiterste geval kan een longtransplantatie nodig zijn.

De prognose van de aandoening wordt voornamelijk bepaald door de ernst van de longproblemen.


</doc>
<doc id="4555530" url="https://nl.wikipedia.org/wiki?curid=4555530" title="Spasmolyticum">
Spasmolyticum

Een spasmolyticum is een geneesmiddel dat spierkramp vermindert. 

Spasmolytica die gebruikt worden voor glad spierweefsel (maag-darm-kanaal) met koliekpijn tot gevolg zijn onder meer; 

Spasmolytica die gebruikt worden voor dwarsgestreept spierweefsel (skeletspieren):



</doc>
<doc id="4556117" url="https://nl.wikipedia.org/wiki?curid=4556117" title="Laryngocele">
Laryngocele

Een laryngocele is een met lucht of vocht gevulde holte in het strottehoofd, die uit kan puilen in de nek. 
De precieze oorzaak is onbekend. 

Een kleine laryngocele geeft geen klachten. Meestal is heesheid de eerste klacht die optreedt. Als de laryngocele groter wordt kan deze ook benauwdheidsklachten veroorzaken omdat de luchtweg wordt geblokkeerd.

De behandeling kan via de mond plaats vinden, door de KNO-arts, met laser. Als de laryngocele te groot is dan wordt deze via een huidsnede in de hals verwijderd.


</doc>
<doc id="4556206" url="https://nl.wikipedia.org/wiki?curid=4556206" title="Caulerpa">
Caulerpa

Caulerpa is een geslacht van zeewier uit de familie Caulerpaceae. De soorten komen voor in tropische en subtropische zeeën. Sommige soorten uit dit geslacht zijn eetbaar.



</doc>
<doc id="4556237" url="https://nl.wikipedia.org/wiki?curid=4556237" title="Klebsiella">
Klebsiella

Klebsiella is een geslacht van nonmotiele, gramnegatieve, oxidasenegatieve, staafvormige bacteriën met een prominente polysacharide-gebaseerde capsule. Het geslacht is vernoemd naar de Duitse microbioloog Edwin Klebs (1834–1913).

"Klebsiella"-soorten worden overal in de natuur gevonden. Verondersteld wordt dat dat te maken heeft met het vermogen dat klebsiellesoorten zich goed kunnen aanpassen aan heel specifieke leefomstandigheden. Ze worden gevonden in water, slib, planten, insecten, dieren en mensen.



</doc>
<doc id="4556539" url="https://nl.wikipedia.org/wiki?curid=4556539" title="Mad Pride">
Mad Pride

Mad Pride is een beweging van cliënten en ex-cliënten van de geestelijke gezondheidszorg en hun bondgenoten. Mad Pride activisten zien waanzin en gekte als een positieve identiteit en proberen termen als "gek" in het Nederlands en "nutter", "Mad" en "psycho" in het Engels als geuzennamen in gebruik te nemen. Door campagnes proberen Mad Pride activisten het grote publiek voor te lichten over onderwerpen als de oorzaken van psychische beperkingen, de beperkte keuze en dwang in de geestelijke gezondheidszorg en de ervaringen van cliënten in diezelfde geestelijke gezondheidszorg.

Er zijn sinds 1993 Mad Pride evenementen georganiseerd over de hele wereld van Australië tot Zuid-Afrika, die duizenden deelnemers wisten te trekken. In de 21ste eeuw zijn Mad Pride groepen ook steeds meer buiten de engelstalige wereld te vinden. In Nederland komen aanhangers van de groep samen in een Facebookgroep. . Mad Pride Nederland heeft ook een eigen website. 

“On Our Own: Patient-Controlled Alternatives to the Mental Health System”, gepubliceerd in 1978 door Judi Chamberlin, is een fundamentele tekst in de Mad Pride beweging, hoewel het werd gepubliceerd voordat de beweging werd gelanceerd.

Een van de voortvloeisels uit de Mad Pride beweging zijn de zogeheten “Mad Studies”: 
“Net als vrouwenstudies, homostudies, Post-Colonial Studies en Black Studies, is er Mad Studies. Dit zijn academische studies die voortkomen uit emancipatiebewegingen. Mad Studies heeft zijn wortels in de consumer/survivor/ex-patient-beweging – zo noemt de cliëntenbeweging zich in de Verenigde Staten en Canada. Mad Studies bekijkt gekte en psychisch anders-zijn vanuit sociologisch, filosofisch en politicologisch perspectief.” 
Sinds de publicatie van het boek "Mad matters: a critical reader in Canadian mad studies" (LeFrançois, Menzies and Reaume, 2013), zijn er een tal van ontwikkelingen gaande op het gebied van Mad Studies. In 2014 was er op het International Disability Studies Conference aan de Universiteit van Lancaster extra aandacht voor Mad Studies. In 2015 werden er twee Mad Studies conferenties georganiseerd in het Verenigd Koninkrijk. Er worden verschillende modules Mad Studies aan universiteiten in Berlijn en het Verenigd Koninkrijk aangeboden. Daarnaast is er in de virtuele wereld een levendige Mad Studies Facebook groep en een netwerk-website. In Nederland biedt sinds 2014 stichting Perceval Mad Studies-leesgroepen aan.

Het eerste specifiek als een “Pride” georganiseerde evenement werd gehouden op 18 september 1993 in Toronto, Canada, de zogenoemde "Psychiatric Survivor Pride Day". Deze werd voor het eerst gehouden in reactie op de vooroordelen van lokale gemeenschap ten opzichte van mensen met een verleden in de psychiatrie woonachtig in de wijk Parkdale. Sindsdien elk jaar in deze stad gehouden met uitzondering van 1996. Het begin van Mad Pride in het Verenigd Koninkrijk ging gepaard met de publicatie van een boek met dezelfde naam, "Mad Pride: a celebration of mad culture", gepubliceerd in 2000. Een van de oprichters en activisten van de Mad Pride in het Verenigd Koninkrijk was de Engelse Pete Shaughnessy, die later zelfmoord pleegde. Robert Dellar en 'Freaky Phil "Murphy behoorden tot de andere oprichters van de beweging. Op 11 mei 2008, vermeldde Gabrielle Glaser Mad Pride in "The New York Times".. Glaser verklaarde: "Just as gay-rights activists reclaimed the word queer as a badge of honor rather than a slur, these advocates proudly call themselves mad; they say their conditions do not preclude them from productive lives." De Mad Pride beweging werd verder genoemd in The Huffington Post.

De Mad Pride beweging heeft geleid tot terugkerende culturele evenementen in Toronto, Londen en andere steden over de hele wereld. Deze gebeurtenissen bevatten vaak muziek, poëzie lezingen, filmvoorstellingen en straattheater, zoals "bed push" protesten, die gericht zijn op bewustwording over de slechte niveau van de keuze van behandelingen en het wijdverbreide gebruik van dwang in psychiatrische ziekenhuizen. Culturele "Mad Pride" evenementen zijn er in een verscheidenheid van vormen, zoals de Chipmunka Publishing onderneming, en de vele werken van Dolly Sen.

De ABC-tv-show Primetime: The Outsiders toonde een segment over de Mad Pride op 25 augustus 2009 met interviews met acteur Joey Pantoliano, de musicus Madigan Shive, en de oprichter van MindFreedom International David Oaks.

"Mindfreedom International" is een onafhankelijke non-profit organisatie, die zich inzet voor vreedzame actie ten aanzien van de waarborging van mensenrechten in de geestelijke gezondheidszorg. Deze organisatie heeft een heleboel acties, die onder de noemer “Mad Pride” georganiseerd zijn, in kaart gebracht.

In Brussel vond de eerste Mad Pride optocht in 2007 plaats.. In Accra (Ghana) vond in 2006 en 2007 een Mad Pride mars plaats. In Torino (Italië) vond in 2012 een Mad Pride plaats. In Parijs wordt sinds 2014 jaarlijks een Mad Pride optocht georganiseerd. In Berlijn vond in 2013, 2014 en 2015 een Mad Pride bijeenkomst plaats samen met de gehandicaptenbeweging: Die „behindert und verrückt feiern“ Pride Parade. In Ierland organiseert Mad Pride Ireland sinds 2008 "Mad Pride Ireland Free Family Fun Days". 

Mad Pride week in Toronto is een jaarlijks festival met als een van de hoogtepunten de zogeheten "bed push"., waarbij een gekostumeerde groep mensen een bed (vaak met een aan het bed vastgebonden pop) door de straten van de stad duwt, de suggestie wekkend, dat ze uit een inrichting zijn ontsnapt.

In het Verenigd Koninkrijk worden jaarlijks meerdere "bed push" evenementen georganiseerd. 



</doc>
<doc id="4557088" url="https://nl.wikipedia.org/wiki?curid=4557088" title="Vogelmuseum van de Brailleliga">
Vogelmuseum van de Brailleliga

Het Vogelmuseum van de Brailleliga (Frans: Musée des oiseaux de la ligue Braille) is een ecomuseum in Sint-Gillis in het Brussels Hoofdstedelijk Gewest. Het museum is aangepast aan en gericht op bezoekers met een visuele handicap.

Het museum werd in 1996 opgericht. Het is gevestigd in enkele ruimtes van het pand van de Brailleliga aan de Engelandstraat. Centraal staat het waarnemen van vogels door blinden en slechtzienden. Enerzijds gebeurt dit door het beluisteren van het vogelgezang. Daarnaast kunnen vogels in de hand worden genomen en betast.

Het gaat niet om echte vogels, maar om exemplaren die nagemaakt zijn van balsahout en geverfd zijn in hun originele kleuren. Er is een keuze gemaakt voor circa dertig vogels die afkomstig zijn uit vijf verschillende typen landschappen: in tuinen, bossen, het veld, op het water of langs steile rotsen. De vogels zijn gemaakt in samenwerking met het Koninklijk Belgisch Verbond voor de Bescherming van de Vogels.



</doc>
<doc id="4557149" url="https://nl.wikipedia.org/wiki?curid=4557149" title="Belgisch Museum voor Radiologie">
Belgisch Museum voor Radiologie

Het Belgisch Museum voor Radiologie (Frans: Musée belge de la Radiologie) is een museum in Neder-Over-Heembeek in het Brussels Hoofdstedelijk Gewest. Het museum werd opgericht in 1990 en is ondergebracht in het Militair Hospitaal Koningin Astrid. Sinds de afdeling neuroradiologie in 1997 naar het Museum van de Psychiatrie in Gent werd overgebracht kent het museum twee vestigingen.

Het richt zich op radiologie, ofwel het medische specialisme om ziekte, letsel of aandoeningen op te zoeken door middel van stralen of golven. Door de jaren heen werden dertig onderzoekers wereldwijd onderscheiden met een Nobelprijs in deze technologie. Voor België is er historisch een belangrijke rol weggelegd.

In het museum is er aandacht voor het verleden en voor toepassingen in het heden en in de toekomst. Er wordt niet alleen op medische toepassingen ingegaan, maar ook op het gebruik op andere terreinen, zoals onderzoek in de schilderkunst, waarbij verschillende verflagen worden geanalyseerd, de paleontologie, de filatelie en meer.


</doc>
<doc id="4557344" url="https://nl.wikipedia.org/wiki?curid=4557344" title="Paul Wolfskehl">
Paul Wolfskehl

Paul Friedrich Wolfskehl (* 30 juni 1856 in Darmstadt; † 13 september 1906 aldaar) was een Duitse arts en wiskundige, en vooral bekend als stichter van de Wolfskehl-prijs.

Wolfskehl was de jongste van twee zonen van de joodse bankier Joseph Carl Theodor Wolfskehl (1814–1863) en Johanna Kaula, dochter van Nathan Wolf Kaula, hofbankier uit Stuttgart. Terwijl zijn oudere broer, de jurist Otto Wolfskehl (1841–1907), de bank van zijn vader overnam (die in het geheel van circa 1800 tot 1881 bestond), studeerde Paul Wolfskehl vanaf 1875 medicijnen in Leipzig, Tübingen en Heidelberg, waar hij in 1880 in de oogheelkunde promoveerde. Ongeveer rond deze tijd toonden zich de eerste symptomen van multiple sclerose. Wolfskehl besloot om het beroep van arts op te geven, en begon een studie wiskunde in Bonn en vanaf 1881 aan de Friedrich-Wilhelms-universiteit in Berlijn, waar hij onder andere college over de getaltheorie door Ernst Eduard Kummer volgde. Wolfskehl, die al in medicijnen was gepromoveerd, schreef echter geen wiskundig proefschrift. In 1887 verkreeg hij naar het schijnt toch het recht om aan de TH Darmstadt te doceren, waar hij ook colleges over getaltheorie hield. Dat is echter onwaarschijnlijk omdat de hoge school tot 1899 geen promotierecht had. De uitnodiging colleges te geven, was mogelijk een dankzegging van de universiteit aan de familie Wolfskehl, die veel voor de universiteit had gedaan. Circa 1890 was hij als gevolg van zijn ziekte verlamd en kon zijn colleges niet meer voortzetten, maar hij publiceerde toch enkele korte wiskundige werken. In 1903 stemde hij met een door de familie gearrangeerd huwelijk in, dat echter ongelukkig was. In 1905 vermaakte hij 100.000 Goldmark over als prijs voor diegene die de het Vermoeden van Fermat bewees. Het geld kwam in het beheer van de Göttinger Akademie der Wissenschaften. Officieel werd de prijs in 1908 door de academie in het leven geroepen. Naar het schijnt had Wolfskehl tijdens zijn studie en later tevergeefs gezocht naar de oplossing van het vermoeden, dat ook het uitgangspunt was in de onderzoekingen naar het cyclotomisch veld van zijn leraar Kummer, die belangrijke vooruitgang boekte in de oplossing van het vermoeden van Fermat.

De Wolfskehl-Prijs werd in 1997, tien jaar voor het aflopen, aan Andrew Wiles uitgereikt (en was toen noch 75.000 DM waard).



</doc>
<doc id="4557452" url="https://nl.wikipedia.org/wiki?curid=4557452" title="Blindentuin">
Blindentuin

Een blindentuin of ervaringstuin is een tuin of park ingericht op het prikkelen van alle zintuigen. Deze zijn bedoeld voor mensen met een visuele, verstandelijke of andere beperking. Zulke tuinen zijn bijvoorbeeld gevestigd in Anderlecht (Brussel) en Alkmaar.


</doc>
<doc id="4559190" url="https://nl.wikipedia.org/wiki?curid=4559190" title="Museum voor Geneeskunde">
Museum voor Geneeskunde

Het Museum voor Geneeskunde of Geneeskundemuseum (Frans: Musée de la Médecine) is een museum in Anderlecht in het Brussels Hoofdstedelijk Gewest. Het heeft het doel een brug tussen geneeskunde en kunst te slaan. Het werd opgericht in 1995 en is gevestigd in een daar speciaal voor ontworpen gebouw op de Erasmus Campus van de Université libre de Bruxelles.
In het museum zijn onder meer anatomische wassen beelden te zien in de stijl van de Belgische dokter Pierre Spitzner (1813-1894). Het museum houdt niet vast aan alleen het westerse wereldbeeld, maar gaat ook in op Precolumbiaanse geneeskunde en toont verder collecties uit de Arabische wereld, Afrika en Azië.

Het museum gaat verder in op de ontwikkeling van het denken over geneeskunde in de loop van de geschiedenis. Aan de orde komen denkbeelden die voortkwamen uit religie, mythologie en magie tot en met de huidige ontwikkeling waarbij de basis gelegd wordt op waarnemingen en experimenten in de wetenschap.




</doc>
<doc id="4560078" url="https://nl.wikipedia.org/wiki?curid=4560078" title="Reniale">
Reniale

Reniale is de handelsnaam van een biologisch medicijn, dat als nabehandeling bij nierkankerpatiënten wordt ingezet bij wijze van immunotherapie. Reniale wordt na operatieve verwijdering van de niertumor (nefrectomie) bij volwassen patiënten toegepast bij wie de tumor (nog) niet gemetastaseerd is, d.w.z. dat hij nog niet aantoonbaar is uitgebreid naar andere lichaamsdelen buiten de nier. Het doel van de behandeling met Reniale bestaat erin, na deze volledige of gedeeltelijke verwijdering van de nier het hernieuwde optreden van tumoren of uitzaaiingen te voorkomen.

Uit eerste klinische onderzoeken bleek na een observatieperiode van 5 jaar een significante verbetering van de overlevingskansen en van de progressievrije overleving. Deze eerste resultaten werden in het kader van een klinisch onderzoek van fase III geverifieerd, waaraan 558 patiënten deelnamen. Hier bedroeg het tumorvrije overlevingspercentage (de progressievrije overleving) van de met Reniale behandelde patiënten na 70 maanden observatietijd 72%, vergeleken met 59,3% bij onbehandelde patiënten. Een tweede onafhankelijke evaluatie van de onderzoekspopulaties, met gegevens aangaande de verlenging van de totale overleving (het overlevingspercentage) over een periode van maximaal 105 maanden, bevestigde de klinische gegevens.

Een verdere meta-analyse ter beoordeling van de totale overleving gedurende een observatieperiode van 10 jaar toonde voor de patiënten met een tumor in stadium T3 een procentuele totale overleving van 53,6%, vergeleken met 36,2% bij patiënten die niet met Reniale behandeld werden.

Het werkingsmechanisme berust op een overgevoeligheidsreactie en een daarmee gepaard gaande activering of herstel van een reeds aanwezige, maar in de tumoromgeving onderdrukte immunologische reactie, die in de patiënt achtergebleven tumorcellen doelgericht elimineert.

Aan de hand van preklinische onderzoeken werd aangetoond dat bij het werkingsmechanisme in beginsel immuuncompetente, CD8-positieve cellen (bv. cytotoxische T-cellen) betrokken zijn.

Na intradermale injectie interageert het product met antigeen-presenterende cellen van de huid (bv. macrofagen). Van deze is algemeen bekend dat ze onder andere antigenen "in vivo" verwerken en deze MHC-gebonden presenteren. Hierdoor worden CD8-positieve cellen geactiveerd die op hun beurt "in vivo" aanwezige tumorcellen herkennen en doden.

In de loop van zijn ontwikkeling doorloopt de tumor carcinogenetische veranderingen (mutaties), hetgeen tot een heterogene samenstelling van de tumor op het vlak van zijn CD-merkers leidt. Deze eigenschap is uitvoerig in experimenten aangetoond. Derhalve wordt voor iedere patiënt een individueel geneesmiddel gefabriceerd ("autologe therapie"), waarbij het hoogst individuele tumorweefsel als basisstof gebruikt wordt en tot celfragmenten wordt verwerkt, waarna het hieruit verkregen geneesmiddel in de bovenarm van de patiënt wordt toegediend en de "tumor escape"-mechanismen omzeild worden.


</doc>
<doc id="4561164" url="https://nl.wikipedia.org/wiki?curid=4561164" title="Inspanningsastma">
Inspanningsastma

Inspanningsastma is een uiting van astma dat zich kenmerkt door een benauwd gevoel bij inspanning. Inspanningsastma is een veel voorkomende aandoening, vooral bij kinderen en jongvolwassenen. De aard van sport en omgeving bepalen de ernst van de kwaal. Inspanningsastma komt vaker voor bij koude en droge klimaten. Bij inspanningsastma is van belang rustig te beginnen aan de activiteit.



</doc>
<doc id="4561226" url="https://nl.wikipedia.org/wiki?curid=4561226" title="Hans-Wilhelm Müller-Wohlfahrt">
Hans-Wilhelm Müller-Wohlfahrt

Hans-Wilhelm Müller-Wohlfahrt (Leerhafe, 12 augustus 1942) is een Duitse orthopedist en sportarts. Hij is bekend geworden als clubdokter van Bayern München (1977-2015) en van het Duits voetbalelftal (sinds 1995). Hij nam ontslag als club dokter nadat de medische staf verantwoordelijk werd gesteld door clubpresident Karl-Heinz Rummenigge voor een 3-1 verlies tegen FC Porto.

Müller-Wohlfahrt was van 1975-1977 arts bij Hertha BSC. Sinds 1977 werkte hij in München. In 2008 werd hij verlost van zijn positie als club arts, maar keerde een jaar later terug wanneer Jürgen Klinsmann, die toen manager was, ontslagen werd.

Müller-Wohlfahrt is bekend om zijn controversiële behandelingsmethoden zoals Hyalart-, honing- en Actovegininjecties.

Hij heeft vele voetballers behandeld onder andere Jürgen Klinsmann, Ronaldo, Michael Owen en Steven Gerrard van Liverpool F.C. en andere sportmannen en sportvrouwen zoals Paula Radcliffe, Usain Bolt, Kelly Holmes en Maurice Greene. 
Ook Bono van U2 heeft zich laten behandelen door Müller-Wohlfahrt.
Een van zijn meer controversiële behandelingen was wanneer hij Peter MacDonald van St Johnstone F.C. lamsbloed injecties voorschreef om een hamstring blessure te genezen.


</doc>
<doc id="4561503" url="https://nl.wikipedia.org/wiki?curid=4561503" title="Asile de Charenton">
Asile de Charenton

Het asile de Charenton of Hôpital Esquirol is een Frans psychiatrisch ziekenhuis in de gemeente Saint-Maurice, in het Franse departement Val-de-Marne. 

Het werd dankzij een donatie van Sébastien Leblanc opgericht in 1641.
Het ziekenhuis bestond oorspronkelijk uit 5 bedden voor zieken uit Parijs en zijn randgemeenten.
In 1645 namen de Broeders van Liefde de uitbating van het ziekenhuis op zich en breidde het aantal bedden uit naar 120.
10 broeders stonden in voor het beheer, verder waren nog een 30-tal meiden en bedienden in dienst.
Het ziekenhuis werd in 1660 als een van de eerste ziekenhuizen in Frankrijk gespecialiseerd in de zorg voor psychiatrische patiënten, maar daarnaast verbleven ook veroordeelden in het ziekenhuis.
In de 18e eeuw werden de patiënten opgedeeld in groepen op basis van de aard en de ernst van hun ziekte. 
Het ziekenhuis werd in 1792 gesloten als gevolg van de ontchristening tijdens de Franse Revolutie, de patiënten werden verspreid over het land en het ziekenhuis werd gebruikt als gevangenis. 
In 1797 werd het ziekenhuis heropend onder de bevoegdheid van het ministerie van binnenlandse zaken;
In 1810 was het ziekenhuis terug in katholieke handen en verzorgde het 328 patiënten.

Het was van 1802 tot zijn overlijden in 1814 de gedwongen verblijfplaats van de Markies de Sade. François Devienne werd in 1803 opgenomen en stierf er hetzelfde jaar.

Frankrijk is koploper wat de zorg voor psychiatrische patiënten betreft. 
Reeds in 1656 stichtte Lodewijk XIV twee grote hospitalen voor zieken, misdadigers, thuislozen en krankzinnigen nl. Bicêtre en Salpêtriere. 
In Salpêtrière verbleven alleen vrouwen, in Bicêtre alleen mannen.
Deze instellingen kregen de noemer van algemene hospitalen, dit waren echter geen ziekenhuizen, maar instellingen waar de mensen werden opgesloten, zonder enige vorm van therapie of behandeling. Het hoofddoel was om ze af te schermen van de samenleving, van andere mensen omdat ze gezien werden als gevaar. 

Deze twee gestichten stonden bekend om hun ellendige taferelen, de patiënten werden gegeseld en vastgeketend en leefden er in zeer slechte hygiënische omstandigheden. 
In verhouding tot het aantal patiënten was het aandeel psychiatrische patiënten niet erg groot. 
Er waren meer bedden voor bedelaars, bejaarden en organisch zieken, deze instellingen kunnen dus niet de stempel krijgen van louter psychiatrische inrichting. 
Veel “krankzinnigen” werden thuis opgesloten of aan een ketting gehangen. De familie was in die tijd verantwoordelijk voor de verzorging van de patiënt, niet de gemeenschap.
De familie betaalde ook voor het verblijf in de gestichten.
Geesteszieken werden ook opgesloten in armenhuizen verspreid over het hele land. 
De medische studenten van die tijd leerden zeer weinig over geestesziekten, er was een algemeen gebrek aan kennis.

Tijdens de verlichting was men van mening dat de toepassing van de rede veel kon doen ter verbetering van de therapeutische methoden van vroegere generaties.
Dit was onderdeel van een breder programma van verbetering op sociaal, politiek en medisch vlak. Men was van mening dat geesteszieken konden genezen door gebruik te maken van rationele therapeutische filosofieën. 

Philippe Pinel werd in 1745 geboren als oudste zoon in een arm gezin. Hij werd aanzien als het toonbeeld van een selfmade arrivist die door de Franse Revolutie naar de voorgrond getreden was. 
Hij was doordrongen van de psychologie van de verlichtingen de progressieve sociale filosofie. Hij was een reformistische idealist en was erg overtuigd van behandelingen van menslievende en therapeutische aard. Hij koesterde de hoop dat psychiatrische patiënten met behulp van psychologische therapie konden terug keren naar de maatschappij.
Hij heeft roem verworven als diegene die een halt toeriep aan het ketenen en geselen van de krankzinnigen in Bicêtre en Salpêtrière. 
In 1795 werd hij directeur van Salpêtrière. 
Hij pleitte voor een aparte afdeling van het hospitaal voor psychiatrische patiënten. 

Jean-Etienne Esquirol, geboren in Toulouse als zoon van een invloedrijke familie die door de Franse Revolutie arm geworden was. 
Hij was een leerling van Pinel, hij volgde les in Salpêtrière. 
Hij kreeg de bijnaam “kroonprins van de reformistische psychologie”. 
In 1802 schreef hij een proefschrift over de rol van hartstochten bij psychiatrische patiënten. In 1811 werd hij beheerder van de psychiatrische afdeling van Salpêtrière. 
Om de bedenkingen van Pinel kenbaar te maken aan het brede publiek, gaf Esquirol vanaf 1817 colleges psychiatrie aan medische studenten. 
In 1825 werd Esquirol chefarts van het “asile de Charenton”.


</doc>
<doc id="4561798" url="https://nl.wikipedia.org/wiki?curid=4561798" title="Hydroskelet">
Hydroskelet

Een hydroskelet bestaat uit lichaamsvocht dat zorgt voor stevigheid met behulp van hydrostatische kracht. Dit soort skelet kan teruggevonden worden in de volgende dierenstammen: neteldieren, platwormen, rondwormen en ringwormen.


</doc>
<doc id="4562076" url="https://nl.wikipedia.org/wiki?curid=4562076" title="Rubellavirus">
Rubellavirus

Rubellavirus (RuV) is een virus uit de familie Togaviridae en de veroorzaker van de ziekte rodehond (rubella) en het congenitale rubellasyndroom bij een infectie in de eerste weken van de zwangerschap.


</doc>
<doc id="4564143" url="https://nl.wikipedia.org/wiki?curid=4564143" title="Pleomorfie">
Pleomorfie

Pleomorfie is een verschijnsel bij bacteriën en schimmels dat ze meerdere vormen kunnen aannemen.

Zo kan de Arthrobacter voorkomen als een staafvormige (rod) bacterie, maar ook als bolvormige (coc) bacterie.
Ook de bacterie Caulobacter crescentus beschikt over deze eigenschap. De lengte van deze staafvormige bacterie is afhankelijk van de fosfaatconcentratie. Wanneer deze concentratie laag is heeft de bacterie meer celoppervlakte nodig om de benodigde inname te handhaven.


</doc>
<doc id="4565029" url="https://nl.wikipedia.org/wiki?curid=4565029" title="Syndroom van Bruck">
Syndroom van Bruck

Het syndroom van Bruck is een extreem zeldzame autosomaal-recessieve erfelijke aandoening die gepaard gaat met ernstige afwijkingen gerelateerd aan de groei van de botten. Het is een combinatie van arthrogryposis multiplex congenita en osteogenesis imperfecta (brozebottenziekte). De patiënten hebben onder andere zeer broze botten, zeer frequent optredende botbreuken waarvan de eerste al voor de geboorte ontstaan, en vergroeiingen van de ledematen.

Er worden twee verschillende typen onderscheiden die beide autosomaal recessief overerven: type 1 en 2. De erfelijke oorzaak is verschillend, maar de klinische kenmerken van beide typen zijn niet te onderscheiden.

Beide typen hebben sterk verminderde collageen telopeptide hydroxylysines en de verwante crosslinks. Dit wordt als oorzaak voor de botgroeiproblemen gezien.

In 1989 werden vijf casussen beschreven door Viljoen et al. en zij stelden vast dat de aandoening het eerst was beschreven door de Duitse arts A. Bruck. Daarom werd zijn naam als eponiem aan deze ziekte verbonden. Echter, in 2004 werd door Ha-Vinh et al. vastgesteld dat de patiënt van Bruck geen congenitale botbreuken had en waarschijnlijk een andere aandoening heeft gehad. De naam van Bruck zou dus ten onrechte aan dit syndroom zijn verbonden.


</doc>
<doc id="4565734" url="https://nl.wikipedia.org/wiki?curid=4565734" title="Marguerite De Clerck">
Marguerite De Clerck

Marguerite De Clerck (Brugge, 7 september 1927) is een Belgische arts en zuster van de Soeurs de Notre-Dame de Namur die zich inzet voor de diabetespatiënten in de Democratische Republiek Congo.

Op een periode van veertig jaar heeft ze de diabetesgezondheidszorg in de hoofdstad Kinshasa omgevormd van een raadpleging in één ziekenhuis naar een goed draaiend netwerk van meer dan 80 gezondheidscentra, verspreid over de stad. Zo worden de diabetespatiënten dicht bij huis opgevolgd en bijgestaan, en indien nodig doorverwezen naar een van de vier ziekenhuizen waarmee er een samenwerkingsverband is. Het netwerk besteedt ook veel aandacht aan de opleiding van artsen, verpleegkundigen, diabeteseducatoren en patiënten.

Op 14 augustus 2014 ontving De Clerck op de IDF Africa Regional Council in Brazzaville een prijs voor haar excellente inzet van de International Diabetes Federation.


</doc>
<doc id="4565742" url="https://nl.wikipedia.org/wiki?curid=4565742" title="Pieter Jacob van Maanen">
Pieter Jacob van Maanen

Pieter Jacob van Maanen (Den Haag, 2 november 1770 – Amsterdam, 16 november 1854) was een Nederlandse hoogleraar geneeskunde en lid van de Vergadering van Notabelen.

Van Maanen was lid van de familie Van Maanen en een zoon van Johannes van Maanen (1738-1795), raadsheer in het Hof van Holland, Zeeland en West-Friesland, en diens echtgenote Maria van Overzee (1739-1820). Hij trouwde met Antonia Jacoba Forsten (1777-1806) en na haar overlijden met Maria Elise Helène van der Ley (1784-1844). Hij was een broer van Cornelis Felix van Maanen (1769-1846), minister van Justitie onder Lodewijk Napoleon en Willem I, daarna minister van Staat.

Van Maanen promoveerde in 1794 met uiterste lof in Leiden. Hij was van 1796 tot en met 1808 hoogleraar geneeskunde in Harderwijk en van 1810 tot en met 1813 hoogleraar chirurgie in Amsterdam. Tevens was hij lijfarts van koning Lodewijk Napoleon. Hij werd in 1814 voor het Zuiderzeedepartement afgevaardigd naar de Vergadering van Notabelen. Zijn broer Cornelis Felix van Maanen verdedigde tijdens de Vergadering van Notabelen namens de Grondwetscommissie de ontwerp-Grondwet.


</doc>
<doc id="4567770" url="https://nl.wikipedia.org/wiki?curid=4567770" title="Foleyella">
Foleyella

Foleyella is een geslacht uit de orde Spirurida van parasitair levende rondwormen (nematoden). Het zijn parasieten van bindweefsels, het lymfevatenstelsel en lichaamsholten van amfibieën en hagedissen, waaronder kameleons. De microfilaria (larfjes) circuleren in het bloedvatenstelsel van de gastheer.

De wetenschappelijke naam van het geslacht werd voor het eerst gepubliceerd door Seurat in 1917.



</doc>
<doc id="4568367" url="https://nl.wikipedia.org/wiki?curid=4568367" title="Phytophthora ramorum">
Phytophthora ramorum

Phytophthora ramorum is een soort waterschimmel die de plantenziekte Sudden Oak Death (SOD, 'plotse eikensterfte') veroorzaakt. De ziekte doodt eiken en andere boomsoorten en heeft al ravages aangericht in de eikenbossen van de Amerikaanse staten Californië en Oregon, maar komt ook voor in Europa. "P. ramorum" treft niet alleen soorten uit het geslacht "Quercus", maar ook "Notholithocarpus densiflorus" en de houtige sierplanten van de geslachten Rododendron, Viburnum en Pieris. Bekende symptomen zijn boomkankers op de stam en extreem bladverlies, waarna de bomen meestal sterven. "P. ramorum" werd in 1995 ontdekt. De oorsprong van het pathogeen is onbekend, al zijn er indicaties dat "P. ramorum" een exoot is. De schimmel beheersen en bestrijden is erg moeilijk; de symptomen vroeg opsporen is een cruciale eerste stap.


</doc>
<doc id="4569902" url="https://nl.wikipedia.org/wiki?curid=4569902" title="Natalie van Gogh">
Natalie van Gogh

Natalie van Gogh (Nieuw-Vennep, 14 september 1974) is een Nederlandse wielrenster. Zij rijdt sinds 2014 bij de wielerploeg Parkhotel Valkenburg. Ze werd geboren als man en onderging in 2005, voor haar wielercarrière, een geslachtsveranderende operatie. Bij haar debuut werden door sommigen vragen bij haar prestaties gesteld.



</doc>
<doc id="4570055" url="https://nl.wikipedia.org/wiki?curid=4570055" title="Ceruleumblauw">
Ceruleumblauw

Ceruleumblauw is een anorganisch hemelsblauw pigment, een kobalt(II)stannaat met de formule CoO · n SnO.

De oorsprong van ceruleumblauw is onzeker. Het traditionele verhaal wil dat de Zwitser Albrecht Höpfner, apotheker te Biel/Bienne, de stof in 1805 (of zelfs pas in 1821) ontdekt zou hebben en dat het na een herontdekking door de pigmentenhandelaar George Rowney in 1850 in Engeland op de markt gebracht werd. Later onderzoek toonde echter aan dat Höpfner zelf al in 1789 een fabricagemethode voor "eine angenehme blaue Farbe" publiceerde in een artikeltje "Vorschlag einer Bereitung zu einer beständigen blauen Farbe für den Mahlerern". Höpfner stelde daarin dat hij de methode ook geheim had kunnen houden om er zelf aan te verdienen maar dat hij voldoende beloond werd als de kennis tot algemeen nut mocht strekken. De traditionele datum van 1805 is die van een vermelding van het pigment door de chemicus Christian Heinrich Theodor Schreger. Het blauw schijnt al van de late achttiende eeuw af als "Hoepfnersblau" in Duitsland verkocht te zijn, wat verklaart waarom incidenteel kobaltstannaat in schilderijen van die periode aangetroffen is. In zijn methode werd één deel kobalt met twee delen tin opgelost in koningswater. Daarna werd het mengsel gefilterd en geprecipiteerd met potas, gewassen, gedroogd en gecalcineerd in een smeltkroes.

Het kan zijn dat de bereidingsmethode in de loop van de negentiende eeuw verloren ging. Rowney bood het product echter pas in 1862 te koop aan. Al voor die tijd werd het naar Engeland geëxporteerd door de Duitse firma "Frauenknecht & Stotz" onder de naam "Cölinblau". Wellicht dat die inderdaad rond 1850 de bereiding opnieuw ontdekt hebben. In Engeland werd de naam vertaald met "caeruleum blue", een veel langer bestaande aanduiding voor hemelsblauwe tinten, afgeleid van het Latijn "caeruleus". "Caeruleum blue" werd later "ceruleum blue" en uiteindelijk "cerulean blue". Ook de vormen "cerulium" en "coeruleum" kwamen voor. Het pigment werd op het eind van de negentiende eeuw geproduceerd door het sterk verhitten van kobaltsulfaat samen met tindioxide en kiezelzuur. Hierdoor vormen zich ook donkerblauwe kobaltsilicaten. Afhankelijk van de verhouding met het eigenlijke kobaltstannaat valt de tint zo meer naar het blauwviolet of het turkoois uit.

Het pigment werd al snel populair. Het werd, net als kobaltblauw waarmee het vaak verward werd, gezien als een nuttige aanvulling op ultramarijn, een veel meer dan kobaltblauw naar het cyaan zwemende tint die stabieler was dan Pruisisch blauw. Door de Impressionisten werden met het pigment, in combinatie met kobaltblauw, vaak luchtpartijen en waterpartijen opgezet. Omdat ceruleumblauw iets doffer is dan kobaltblauw, konden de blauwe tinten ermee "gebroken" worden, een functie waarvoor de Impressionisten geen zwart of aardpigmenten wilden inzetten die ze als "onzuivere" kleuren beschouwden. Ook was het voor de Impressionisten, die vaak "en plein air" schilderden, handig dat de verf door de inwerking van het kobalt sneller droogde; Pruisisch blauw droogde juist heel langzaam door het hoge oliegehalte. Het werk van Claude Monet heeft vaak groenblauwe partijen. Uit onderzoek bleek dat die niet simpelweg uit ceruleumblauw bestonden maar opgebouwd werden door complexe combinaties met kobaltblauw, Pruisisch blauw en ultramarijn.

Al in 1887 werd gewaarschuwd voor vervalsingen van het dure ceruleumblauw, waarin de tint geïmiteerd werd door een mengsel van synthetisch ultramarijn, Napelsgeel en loodwit. Dat leverde een groenblauwe kleur op van weinig verzadiging. Moderne imitaties, op de tube aangegeven met "imit." of "hue", bestaan uit een mengsel van ftaloblauw en zinkwit of titaanwit; omdat ftaloblauw sterk glacerend is, neemt door de menging de verzadiging toe in plaats van af; in aquarel is een helder hemelsblauwe tint, wil men niet het authentieke ceruleumblauw gebruiken, alleen zo te bereiken.

Ceruleumblauw is zeer lichtecht. Het verkleurt niet bij menging met andere pigmenten. De prijs is hoog. In de "Colour Index" is het het PB 35. Net als kobaltblauw versnelt het de droging van lijnolie zodat het in olieverf als een siccatief werkt. Het is kalkbestendig en geschikt voor fresco. Het is veel dekkender dan kobaltblauw vanwege de zeer kleine en afgeronde pigmentkorrels. Door dat "kalkachtige" karakter werd soms het gebruik in aquarel ontraden; voor het matte gouache was het dan juist weer nuttig. Als er een silicaatcomponent aanwezig is, bestaat bij het in water oplossen van aquarelverf een kans op uitvlokken. Door de kleine korrels vergt het pigment in olieverf veel lijnolie; dit werkt het drogende karakter weer wat tegen. Het kleurend vermogen is matig en uitgesproken gering als veel silicaten aanwezig zijn. Het is licht giftig. Huidirritaties en andere allergische reacties kunnen optreden, vooral bij contact met, of inademen van, het pigment in poedervorm. Bij inslikken treed een sterk kokhalzen op.

Ceruleumblauw wordt, hoewel het daar theoretisch wel geschikt voor zou zijn, in feite niet in acrylverf toegepast; tinten die onder die naam in acryl op de markt gebracht worden, bevatten in werkelijkheid kobaltoxide-chroomoxide. Omdat in acrylverf de pigmentconcentratie gering is, zou het gebruik van het weinig kleurkrachtige echte ceruleumblauw een te fletse tint opleveren.



</doc>
<doc id="4570099" url="https://nl.wikipedia.org/wiki?curid=4570099" title="Overbeet">
Overbeet

Overbeet is de medische term voor het naar voren staan van de snijtanden in de bovenkaak ten opzichte van die in de onderkaak. Indien de onderste snijtanden de bovenste overlappen, spreekt men van een onderbeet.

Normaal gesproken wordt de overbeet aangegeven in percentages. Een normale overbeet van een volwassen persoon bedraagt drie tot vijf millimeter, of ongeveer 20 tot 30 procent van de hoogte van de bovenste centrale snijtanden. Jonge kinderen hebben gewoonlijk een significante overbeet. Wanneer het gebit zich in de groei niet corrigeert, bijvoorbeeld doordat het kind te veel op zijn duim zuigt, kan een orthodontist dit verhelpen met bijvoorbeeld een beugel.


</doc>
<doc id="4570645" url="https://nl.wikipedia.org/wiki?curid=4570645" title="Trabrooksia">
Trabrooksia

Trabrooksia of Tralieplaatje is een geslacht van schimmels uit de familie Didymiaceae. De wetenschappelijke naam van het geslacht werd voor het eerst in 1980 geldig gepubliceerd door H.W. Keller. 



</doc>
<doc id="4571189" url="https://nl.wikipedia.org/wiki?curid=4571189" title="Cholangiocarcinoom">
Cholangiocarcinoom

Cholangiocarcinoom (galwegkanker) is carcinoom (kanker) van de galgangen "(ductus choledochus)" die gal afvoeren vanuit de lever naar de twaalfvingerige darm, uitmondend in de papil van Vater.

Cholangiocarcinoom kan leiden tot verminderde galafvloed. 

De diagnose wordt gesteld door middel van een endoscopische retrograde cholangiopancreaticografie (ERCP) en de poging tot het afnemen van weefsel tijdens dit gecombineerde radiologisch-endoscopisch onderzoek. Deze vormen van kanker kunnen momenteel bij een geselecteerde groep patiënten enkel door middel van een operatie (whipple-operatie) behandeld worden. In het algemeen hebben de verschillende vormen een ongunstige prognose.


</doc>
<doc id="4571526" url="https://nl.wikipedia.org/wiki?curid=4571526" title="Falx inguinalis">
Falx inguinalis

De falx inguinalis is een structuur gevormd door het lage deel van de gemeenschappelijke aponeurose van de musculus obliquus internus abdominis en de musculus transverus abdominis bij de insertie op de crista pubica en de linea pectinea direct achter de anulus inguinalis superficialis.
Normaal gezien is het vergroeid met de pees van de musculus obliquus internus, maar ze kunnen ook gesplitst zijn. 
Het vormt het mediale deel van de posterieure wand van het canalis inguinalis (lieskanaal). 

De falx inguinalis beschermt een zwak punt in de abdominale wand. Een verzwakking van de falx inguinalis kan een directe liesbreuk uitlokken. 

Een directe liesbreuk zal doorheen de trigonum inguinale steken. De trigonum inguinale wordt door de musculus rectus abdominis (mediaal), arteria en vena epigastrica inferior (superolateraal) en het ligamentum inguinale (inferieur). De liesbreuk ligt mediaal van de arteria epigastrica inferior. Dit in tegenstelling tot een indirecte liesbreuk, die lateraal ligt van de arteria epigastrica inferior en die meestal door een embryologisch defect van de sluiting van de anulus inguinalis superficialis wordt uitgelokt. 


</doc>
<doc id="4572219" url="https://nl.wikipedia.org/wiki?curid=4572219" title="Kobaltfosfaat">
Kobaltfosfaat

Kobaltfosfaat of kobalt(II)fosfaat is een anorganisch violet pigment met de formule Co(PO). Het wordt wel kobaltviolet donker genoemd ter onderscheid met kobaltarsenaat dat dan "kobaltviolet licht" heet.

In 1859 loofde de Franse "Société industrielle de Mulhouse" een prijsvraag uit voor een lichtecht violet waarmee men textiel kon kleuren. Scheikundige Alphonse Salvétat stelde voor daarvoor kobaltfosfaat te gebruiken, een stof die overigens al lang toegepast werd, bijvoorbeeld voor de productie van kobaltblauw. De stof werd gemaakt door het precipiteren van een oplossing van kobaltzouten met disodiumfosfaat. Het zo gewonnen poeder werd gewassen en sterk verhit. Later werd het pigment ook gemaakt door het verhitten van kobaltzouten met natriumfosfaat. Er bestaan ook gehydrateerde vormen, een donker octohydraat en een roze tetrahydraat. Kobaltfosfaat heeft meestal een enigszins roodviolette tint van matige verzadiging. 

Het pigment werd niet erg populair voor het kleuren van textiel maar vond wel, vooral wegens de lichtechtheid, zijn weg naar de schilderkunst waar het nog steeds wordt toegepast, hoewel het geleidelijk verdrongen werd door mangaanviolet. Paarse anilinepigmenten verkleurden in de negentiende eeuw al na enige maanden maar ook het alternatief, het mengen van kobaltblauw met karmijn, leverde geen stabiele tint op. Wegens zijn hoge prijs en haperingen in de productie bleef het gebruik van kobaltfosfaat toch wat beperkt. Desalniettemin viel de keuze voor een paarse tint typisch op "kobaltviolet donker" in plaats van "kobaltviolet licht". Als men in de literatuur een verwijzing naar "kobaltviolet" vindt zonder nadere aanduiding, heeft dat meestal betrekking op kobaltfosfaat, niet op kobaltarsenaat. In Claude Monet's "Irissen" en "Nirvana jaune" (een latere titel voor een werk uit zijn reeks "Waterlelies") is kobaltfosfaat aangetoond — maar geen kobaltarsenaat. Pierre-Auguste Renoir gebruikte geen kobaltfosfaat maar mengde zijn violetten. In het werk van Paul Gauguin is het vreemd genoeg niet aangetoond, hoewel uit zijn correspondentie blijkt dat hij het vaak aankocht.

Naast de toepassing in de schildertechnieken wordt kobaltfosfaat gebruikt voor het paars kleuren van glaswerk en keramiek.

Behalve het kobaltfosfaat in eigenlijke zin, zijn allerlei verbindingen met kobalt en fosfor als pigment voorgesteld. De meeste daarvan hebben nooit veel betekenis gehad; een uitzondering vormt het glacerende en roodviolette kobaltammoniumfosfaat dat als PV 49 een zekere productie kent.

Kobaltfosfaat is zeer lichtecht. Het reageert niet met andere pigmenten. Het is sterk glacerend en heeft nauwelijks dekkend vermogen. Het kleurend vermogen is gering en daarom is het pigment minder geschikt voor aquarel waarin het ook de neiging heeft uit te vlokken; soms treden al in de tube klonteringen op. Door de geringe kleurkracht en transparantie is het pigment, anders dan de naam zou doen vermoeden, niet bijzonder donker: in olieverf heeft het het karakter van een doorzichtige lila pasta. In de huidige acrylverf wordt het in het geheel niet toegepast omdat de tint te flets zou worden; wel zijn imitaties beschikbaar. In olieverf versnelt het de droging van de verffilm sterk. Door het glacerende karakter van het pigment kan in olieverf door een glacis de verzadiging sterk verbeterd worden. In de "Colour Index" is het het PV 14. Het is niet kalkbestendig en niet geschikt voor fresco. Het is niet hittebestendig en zal bij verhitting nadonkeren. Het is licht giftig en geeft allergische reacties bij huidcontact; innemen leidt tot kokhalzen. Het pigment is zeer duur.



</doc>
<doc id="4573174" url="https://nl.wikipedia.org/wiki?curid=4573174" title="DeeDee Janssens">
DeeDee Janssens

DeeDee Janssens (5 februari 1969) - echte naam Dennis Gulikers - is een Nederlandse drag-entertainer. 

Gulikers vervult als DeeDee Janssens sociale rollen en treedt op als hostess, presentatrice en jurylid. Hij is daarnaast regelmatig te zien in zijn diverse <nowiki>'</nowiki>looks<nowiki>'</nowiki> tijdens extravagante playbackoptredens.

Sinds 2012 presenteert DeeDee jaarlijks de 'Internatioal coming out day'-events en in 2016 is hij gevraagd ambassadeur te zijn voor verschillende gemeenten in Zuid-Holland die vallen onder COC-Haaglanden. Voor het COC heeft hij verschillende officiële momenten gepresenteerd waaronder de onthulling van het 'Homomonument Den Haag Internationaal' dat nabij het Centraal Station in Den Haag werd verplaatst.

In 2015 werd DeeDee's werk als 'Queen of the Year' bekroond met een 'Rainbow Award' voor lhbt-bewustzijn ("LGBT awareness"). Onder de naam 'DeeDee's Dollhouse' geeft hij andere beginnende dragqueens (travestieten) een open podium. Ditzelfde gebeurt ook in Amsterdam onder de naam "DragFever" (Amstel 54). 

DeeDee is ook regelmatig op tv en film te zien geweest. Zo was hij in 2014 nog te zien in de film "Chez Nous" van Tim Oliehoek.


</doc>
<doc id="4573570" url="https://nl.wikipedia.org/wiki?curid=4573570" title="Antraciet (kleur)">
Antraciet (kleur)

Antraciet is een kleur grijs met hexadecimale kleurcode #293133. Het is een donkere tint van cyaan. In het RGB-kleurmodel bestaat #293133 uit 16.08% rood, 19.22% groen en 20% blauw. In de HSL-kleurruimte heeft #293133 een tint van 192 graden, 10.87% verzadiging en 18.04% lichtheid.


</doc>
<doc id="4573689" url="https://nl.wikipedia.org/wiki?curid=4573689" title="Kobaltarsenaat">
Kobaltarsenaat

Kobaltarsenaat of kobalt(II)arsenaat is een roodviolet anorganisch pigment met de formule Co(AsO). Het wordt wel kobaltviolet licht genoemd ter onderscheid met kobaltfosfaat dat dan "kobaltviolet donker" heet.

Wellicht dat al tegen de vroege negentiende eeuw natuurlijk erytriet tot een pigment werd vermalen. Het is een gehydrateerde vorm. In het begin van de negentiende eeuw gebruikte Louis Jacques Thénard kobaltarsenaat om kobaltblauw te produceren. Van 1829 af duiken werken op waarin kobaltarsenaat als zelfstandig pigment is aangetroffen. In 1855 publiceerde Jules Lefort als eerste een receptuur voor de aanmaak van een synthetisch kobaltviolet op arseenbasis, via calcinatie van een kobaltsulfoarsenaat. Hoewel chemische handboeken uit de tweede helft van de negentiende eeuw verschillende bereidingswijzen geven, liepen verffabrikanten niet te koop met het feit dat ze kobaltarsenaat toepasten en de klant kon niet weten of een tube "kobaltviolet" kobaltfosfaat of het veel giftiger kobaltarsenaat bevatte. Dat heeft geleid tot het misverstand dat het pigment pas in de twintigste eeuw geïntroduceerd werd. Opmerkelijk is dat de Franse boeken meldden dat de stof in eigen land weinig verkocht werd en het meer een typisch Engels product was, terwijl Engelse publicaties de verbinding niet eens vermeldden en Duitse boeken het gebruik als bij uitstek Frans zagen. Ondanks de giftigheid werd de stof tot in de jaren zeventig van de twintigste eeuw als kunstenaarsverf verkocht. Sinds de jaren vijftig was de verbinding die onder de naam kobaltviolet licht aangeboden werd overigens meestal het goedkopere magnesiumkobaltarsenaat. Er bleef interesse in het pigment bestaan als een lichtechte en vrij verzadigde benadering van magenta. De tint ervan is meer roze dan die van kobaltviolet donker. Heel populair is het pigment nooit geweest. Tegenwoordig is het authentieke kobaltarsenaat als verfpigment verboden en bestaan er lichtechte en veel verzadigder niet-giftige vervangers op basis van chinacridon. Daarnaast wordt kobaltammoniumfosfaat (PV 49) wel onder de naam "kobaltviolet licht" verkocht.

Kobaltarsenaat is zeer lichtecht. Het verdonkert echter in lijnolie doordat het de vergeling sterk bevordert. Het is een transparant pigment dat dus voor glaceringen gebruikt kan worden. Het is kalkbestendig en geschikt voor toepassing in frescos. Het kleurend vermogen ervan is nog geringer dan dat van kobaltfosfaat. Het "Colour Index Constitution Number" is 77350. Het was zeer duur. Het is zeer giftig wegens de arsenicumcomponent en ieder contact moet vermeden worden.



</doc>
<doc id="4573912" url="https://nl.wikipedia.org/wiki?curid=4573912" title="Acetazolamide">
Acetazolamide

Acetazolamide is een geneesmiddel voor behandeling van glaucoom, epileptische aanvallen, idiopathische intracraniële hypertensie, hoogteziekte, cystinurie, periodieke paralyse, centrale slaapapneu en durale ectasie. Acetazolamide is een diureticum en is generiek beschikbaar. Het middel staat op de lijst van essentiële geneesmiddelen van de wereldgezondheidsorganisatie.


</doc>
<doc id="4575046" url="https://nl.wikipedia.org/wiki?curid=4575046" title="Farmaceutisch Museum Albert Couvreur">
Farmaceutisch Museum Albert Couvreur

Het Farmaceutisch Museum Albert Couvreur (Frans: Musée pharmaceutique Albert Couvreur) is een museum in Sint-Lambrechts-Woluwe in het Brussels Hoofdstedelijk Gewest. Het is gevestigd in het gebouw van de Katholieke Universiteit van Leuven (UCL) te Brussel, op de begane grond.

Het museum toont de collectie die de apotheker Albert Couvreur (1887-1955) heeft nagelaten aan deze universiteit. De UCL beheert naast dit museum ook nog de beeldentuin en de Tuin van geneeskrachtige planten Paul Moens, beide eveneens in Sint-Lambrechts-Woluwe. Het museum is zaterdag 's middags geopend en daarnaast op aanvraag te bezoeken.

De collectie omvat de apothekersinventaris van weleer, zoals apparatuur waarmee geneesmiddelen werden gemaakt, meubilair uit circa 1800, instrumenten, voorraadpotten en -vazen en andere gebruiksvoorwerpen. Het aardewerk uit de collectie dateert uit de 15e tot 19e eeuw en is uit heel Europa afkomstig; de vijzels zijn gemaakt uit materialen als steen, gietijzer, koper en brons.

Ook liet Couvreur een bibliotheek na met rond zevenhonderdvijftig werken die werden gepubliceerd tussen de 16e en 20e eeuw. Hiertussen bevinden zich ook bijzondere werken over de materia medica, farmacopea, enz.



</doc>
<doc id="4575658" url="https://nl.wikipedia.org/wiki?curid=4575658" title="Gerstemoutextract">
Gerstemoutextract

Gerstemoutextract is een product dat wordt gebruikt als kleurstof voor bijvoorbeeld brood.

Om gerstemout te verkrijgen, wordt gerst in water gelegd en na ontkiemen gedroogd. Vervolgens wordt een extract gemaakt van de ontkiemde droge gerst. Dit extract wordt wederom ingedroogd, waardoor er een poeder ontstaat. Dit verkregen product kan worden gebruikt om brood een donkere kleur te geven, door het aan het brooddeeg toe te voegen.


</doc>
<doc id="4575987" url="https://nl.wikipedia.org/wiki?curid=4575987" title="Tuin van geneeskrachtige planten Paul Moens">
Tuin van geneeskrachtige planten Paul Moens

De Tuin van geneeskrachtige planten Paul Moens (Frans: Jardin des plantes médicinales Paul Moens) is een kruidentuin in Sint-Lambrechts-Woluwe in het Brussels Hoofdstedelijk Gewest.

De tuin is aangelegd op een terrein van tweeduizend vierkante meter en wordt omringd door een openbaar park van tweeënhalf hectare. Er bevinden zich honderden inheemse en geacclimatiseerde planten, struiken en bomen, variërend van geneeskrachtige, voedzame en giftige gewassen tot kruiden.

De tuin en het park maken deel uit van de Katholieke Universiteit van Leuven (UCL) te Brussel. De UCL beheert naast deze tuin ook nog de beeldentuin en het Farmaceutisch Museum Albert Couvreur, beide eveneens in Sint-Lambrechts-Woluwe.

Het geheel heeft een informatieve functie voor studenten geneeskunde, farmacie en dieetleer. Deze functie had het ook al in vroegere tijden voor artsen, apothekers en diëtisten, voor wie het werd opgezet. De tuin en het park zijn gratis toegankelijk.



</doc>
<doc id="4576171" url="https://nl.wikipedia.org/wiki?curid=4576171" title="Chronotherapie">
Chronotherapie

Chronotherapie is een van de oplossingen voor het vertraagde-slaapfasesyndroom (Engels: delayed sleep-phase syndrome - DSPS). Chronotherapie bestaat uit het aanpassen van de interne biologische klok, door het dagelijks verplaatsen van de slaap- en waaktijden door later naar bed te gaan en later op te staan, totdat de gewenste kloktijd van het slapen en waken bereikt is. Naast een chronische slaapstoornis hebben ook andere biologische processen in het lichaam vaak een verstoord ritme, zoals bijvoorbeeld de hartslag en bloeddruk, die daardoor ook van slag kunnen raken, doordat men bijvoorbeeld te lang opblijft of in de nacht in een te verlichte ruimte verblijft (als voorbeeld is gebruik gemaakt van 4 uur 's nachts, dit is de gemiddelde tijd dat patiënten met DSPS meestal pas naar bed gaan). Hierdoor is het van belang dat men bij chronotherapie de afgesproken tijd van naar bed gaan én uit bed komen strikt aanhoudt, om terugval te voorkomen. 

Het hierop volgend 14 daagse tijdschema is een voorbeeld hoe chronotherapie in zijn werk gaat. De patiënt zal steeds iedere dag 3 uur later moeten gaan slapen, totdat de gewenste slaap- en waaktijd is bereikt. Regelmatig gebeurt het dat nadat het gewenste patroon is bereikt, de discipline verslapt en het slapen en dit niet meer in de gaten houdt. Een terugval is dan vaak onvermijdelijk. Patiënten die aan DSPS lijden, zullen zich dan ook na deze 14 dagen discipline moeten opleggen door vaste tijden aan te houden, zodat er geen terugval kan komen. 


Een andere vorm van chronotherapie is de "gecontroleerd slaaptekort in geavanceerde fase" (Engels: sleep deprivation with phase advance - SDPA). Hierbij is het de bedoeling om de gehele nacht en dag (24 uur) wakker te blijven om dan vervolgens 1:30 uur eerder naar bed te gaan dan dat men normaal gebruikelijk naar bed zou gaan (4:00 wordt dan 2:30), die tijd moet men dan een week lang vasthouden om steeds naar bed te gaan. Na die week vervroegd men dit wederom met 1:30 uur een week lang, net zo lang tot men de gewenste slaaptijd heeft bereikt.


</doc>
<doc id="4576595" url="https://nl.wikipedia.org/wiki?curid=4576595" title="Syndroom van Rotor">
Syndroom van Rotor

Het syndroom van Rotor is een zeldzame goedaardige vorm van geelzucht (icterus). De aandoening wordt autosomaal recessief overgeërfd. Bij het syndroom is er een stoornis in de opslag van geconjugeerd bilirubine in de lever, wat leidt tot geelzucht.

De aandoening is gelijkaardig aan maar toch te onderscheiden van het syndroom van Dubin-Johnson.


</doc>
<doc id="4577525" url="https://nl.wikipedia.org/wiki?curid=4577525" title="Hypoactiviteit">
Hypoactiviteit

Hypoactiviteit is de remming van gedrag- en/of bewegingsactiviteit in een organisme wat vaak wordt veroorzaakt door een aandoening in de frontale kwab van het brein. Hypoactiviteit is het tegenovergestelde van hyperactiviteit, ook gekend als ADHD.

Hypoactiviteit is afkomstig uit de woorden Hypo (= laag - zeer laag) en Activiteit (≈ Werkzaamheid). Hypoactiviteit is dus letterlijk een zeer lage werkzaamheid.

Diagnose kan vaak worden gesteld via een PET-scan, ook kan dit worden gedaan door psychologische tests.


</doc>
<doc id="4578105" url="https://nl.wikipedia.org/wiki?curid=4578105" title="Hematemesis">
Hematemesis

Bloedbraken of hematemesis is het op braken van bloed dat hoog uit het maag-darmstelsel, zoals uit de mond, slokdarm, maag of uit de twaalfvingerige darm, komt. Het verschijnsel dient niet te worden verward met hemoptoë, wat bloedspuwing is of bloed op hoesten en meestal uit de longen komt. 
Bloedbraken kan een waarschuwingssignaal zijn voor ernstige ziektes. Een bloeding in het maag-darmstelsel kan levensbedreigend zijn als er te veel bloedverlies is. De oorzaak van bloedbraken moet daarom altijd achterhaald worden, bijvoorbeeld door middel van een gastroscopie. Bij bloedbraken dient men daarom altijd zo snel mogelijk een arts te waarschuwen.

In Nederland krijgen ieder jaar 48 tot 62 per 100.000 volwassenen last van bloedbraken. Bij 50% wordt een maagzweer gevonden als oorzaak van de klachten. 

Er kunnen verschillende onderzoek plaatsvinden als iemand bloed heeft gebraakt. 

Als eerst wordt er vaak begonnen met de anamnese. Belangrijke vragen zijn bijvoorbeeld: Hoelang bestaat het bloedbraken? Hoeveel bloed is er ongeveer opgebraakt? Het gebruik van medicijnen zoals NSAID's (ibuprofen, naproxen, diclofenac, etoricoxib, celecoxib, etc.), trombocytenaggregatieremmers (acetylsalicylzuur, carbasalaatcalcium, clopidogrel, etc.) of anticoagulantia (acenocoumarol, fenprocoumon, dabigatran, rivaroxaban, etc.). Een operatie aan de aorta in de voorgeschiedenis of het gebruik van alcohol. 

Belangrijke waardes zijn de bloeddruk en pols. Wanneer de bloeddruk laag is en de polsfrequentie hoog kan dit wijzen op veel bloedverlies. Ook moet er gekeken worden in de mond of er een andere focus is voor het bloedbraken, bijvoorbeeld bloed vanuit de neus. Met het bekijken van de ontlasting of met rectaal toucher kan er gekeken worden of er ook bloed in de ontlasting zit (melena). 

Er wordt bloedonderzoek gedaan om een idee te krijgen hoeveel bloedverlies er heeft plaatsgevonden, bijvoorbeeld door het hemoglobinewaarde. Ook wordt er onderzoek gedaan naar de bloedgroep voor het geval er een bloedtransfusie moet plaatsvinden. Ook wordt er gekeken naar de oorzaak van de bloeding, zo zijn de waarden van de bloedstolling, zoals de INR bij gebruik van anticoagulantia, belangrijk. Ook worden van de leverwaarden, zoals de gamma GT en alkalische fosfatase, bepaald om een oorzaak van het bloedbraken vast te stellen.

Een gastroscopie is een kijk onderzoek van de maag. Om in de maag te komen wordt er eerst in de slokdarm gekeken of er aanwijzingen zijn dat de bloeding vanuit de slokdarm komt. Daarna wordt de maag bekeken. Wanneer de bloedingsfocus wordt gevonden kan vaak ook al de diagnose worden gesteld. 

Zeer zelden wordt er gebruik gemaakt van de CT-scan bij klachten van bloedbraken. Alleen wanneer een gastroscopie niet mogelijk is of wanneer er gedacht wordt aan een aortoduodenale fistel (een verbinding tussen de aorta en de twaalfvingerige darm).
Veelvoorkomende oorzaken zijn: 

• Maagzweer in de maag of in de twaalfvingerige darm; 

• Beschadiging van het slijmvlies in maag en/of twaalfvingerige darm (bijvoorbeeld bij brandend maagzuur)

• Spataderen in slokdarm of maag (oesofagusvarices) door portale hypertensie

• Slokdarmontsteking (oesofagitis)

• Scheurtjes in het slijmvlies van het onderste deel van de slokdarm en het bovenste deel van de maag als gevolg van hevig braken, kokhalzen of de hik. Dit wordt het ‘syndroom van Mallory-Weiss' genoemd 

• Maagkanker 

Zeldzamere oorzaken zijn onder meer:

• Dieulafoyelaesie

• Angiodysplasieën 

• Aortoduodenale fistel, dit is een verbinding tussen de aorta en de twaalfvingerige darm die soms kan ontstaan na plaatsing van een aortaprothese

• Gastric antral vascular ectasia (GAVE) (ook wel een watermeloenmaag genoemd)

• Gastro-intestinale stromale tumor

• Haemosuccus pancreaticus

• Hemobilie

De eerste behandeling die moet gebeuren is voorkomen dat er hypotensie optreedt. Dit kan voorkomen worden met één of twee goed lopende infusen. Wanneer er veel bloedverlies is en er een Hb daling plaatsvind kan het nodig zijn om een bloedtransfusie te geven. Bij mensen die antistolling gebruiken kan het nodig zijn om een antidotum te geven of andere bloedproducten die de bloedstolling verbeteren. 
Na de stabilisatie kan er bekeken wat de oorzaak is van de bloeding. Zo wordt er bij een maagzweer gestart met een protonpompremmer en worden slokdarm spataderen afgebonden (bandligatie) en wordt er gestart met octreotiden. In enkele gevallen kan een endovasculaire coiling nodig zijn of een operatie.

Maag lever darm stichting


</doc>
<doc id="4578425" url="https://nl.wikipedia.org/wiki?curid=4578425" title="Mangaanviolet">
Mangaanviolet

Mangaanviolet is een violet anorganisch pigment, een mangaan(III)ammoniumpyrofosfaat met de formule (NH)Mn(PO) - Mn(PO).

In 1868 vroeg de Beierse scheikundige Anton Leykauf uit Nürnberg patent aan op een methode om een paars pigment, dat hij "Nürnberger Violett" noemde, te produceren uit bruinkool, ammoniak en fosforzuur. Eerst werd de bruinkool met het fosforzuur verhit tot circa 230 °C en het product werd daarna verhit met ammoniak. In plaats van de bruinkool kan ook zuiver mangaandioxide gebruikt worden. De verkregen stof had een roodviolette tint van geringe verzadiging.

Tegen 1890 begon het pigment, nu vaak mangaanviolet, mineraalviolet of permanentviolet genoemd, gefabriceerd te worden voor gebruik in de schilderkunst. Dat jaar begon "Winsor & Newton" met de verkoop. Hoewel het daar de verschillende vormen van het veel duurdere kobaltviolet voor een deel verdrong, zou mangaanviolet bij kunstenaars nooit heel populair worden wegens de wat onaanzienlijke tint. Het wordt echter nog steeds in kunstschildersverf uitgebracht alsmede in kleurpotlood, pastel en oliepastel. 

Veel belangrijker zou de industriële toepassing worden wegens een combinatie van een lage prijs en een goede lichtechtheid. Bijna alle industrieel vervaardigde producten hebben een kunstmatige kleur. Producenten hechten er veel waarde aan dat hun fabricaten niet verkleuren, ook niet na enkele jaren, omdat consumenten negatief reageren op een zulke ontsiering. Het weliswaar niet spectaculaire maar wel betrouwbare mangaanviolet wordt daarom op grote schaal toegevoegd aan allerlei plastics en coatings. Veel autobumpers bijvoorbeeld krijgen door mangaanviolet hun donkere kleur. Omdat de stof niet giftig is, kwam het ook tot een belangrijke toepassing in cosmetica en speelgoed. Een speciale functie is die van kleurcorrector. Veel natuurlijke producten zijn uit zichzelf iets gelig, wat de consument als onaangenaam ervaart. Een toevoeging van een kleine hoeveelheid mangaanviolet kan dit neutraliseren en geeft het product een prettige roze gloed.

Er bestaan verschillende varianten van het pigment die licht van elkaar verschillen in tint en intensiteit.

Mangaanviolet is goed lichtecht. Het reageert niet met andere pigmenten. Het is halfdekkend. Het kleurend vermogen is matig. Het is niet bloedend. Het is verwerkt in een verf niet giftig en met mangaanviolet gekleurde producten mogen met voedsel in contact komen. In poedervorm echter is het gevaarlijk bij inademing en, in mindere mate, bij het inslikken ervan, wegens schadelijke effecten op het zenuwstelsel. Gevaar treed op bij een blootstelling voor acht uur aan een waarde van tien milligram per kubieke meter lucht. De LD50, de "Lethal Dose" waarbij de helft van de ratten overlijdt, ligt echter erg hoog op 12,9 gram per kilogram lichaamsgewicht. In poedervorm kan het de ogen en huid irriteren. Het is hittebestendig tot 250 à 280 °C. Het is zuurbestendig. Mangaanviolet is gevoelig voor alkali en als reactie kan er ammoniak vrijkomen. Het is daarom minder geschikt voor fresco maar is in feite wel in die techniek ingezet. Bij de op zich alkalische acrylverf komt nog het probleem dat mangaanviolet niet stabiel is in waterige emulsies. Desalniettemin is het wel in acrylverf uitgebracht. Na droging is het wel stabiel in de acrylfilm. Het lost niet op in water. In aquarel heeft het de neiging uit te vlokken en is daarbij vrij dekkend; het pigment is bruikbaarder voor gouache. In olieverf heeft het pigment weinig olie nodig, ongeveer een derde van de verfmassa, en droogt daarom relatief snel. De soortelijke massa is 0,6 gram per kubieke centimeter. In de "Colour Index" is het het PV 16.



</doc>
<doc id="4579020" url="https://nl.wikipedia.org/wiki?curid=4579020" title="Vrouwenstaking">
Vrouwenstaking

De vrouwenstaking van 30 maart 1981 was in Nederland een landelijke actie van vrouwen, vooral gericht op legalisering van abortus. De staking was het meest zichtbaar op de Dam in Amsterdam, waar vrouwen zich vanaf 17:00 uur verzamelden. Vervolgens liepen ca. 100.000 vrouwen en enkele mannen in een demonstratieve optocht naar het Leidseplein. In heel Nederland kwamen er naar schatting 300.000 tot 500.000 vrouwen op de been. 

De staking en de massale demonstratie was beperkt succesvol, want op 1 mei 1981 werd nieuwe wetgeving aangenomen, die abortus in Nederland weliswaar legaliseerde, maar waarbij de vrouw nog steeds niet het laatste woord had. Het beslisrecht over abortus kwam pas in handen van de vrouw met de Wet Afbreking Zwangerschap, die vanaf 1984 van kracht werd. 

De staking heeft echter meer aspecten van de vrouwenemancipatie op de kaart gezet dan abortus, want de vrouwen staakten ook tegen de verslechterende positie van vrouwen, de werkloosheid die vrouwen in deze periode het ergst trof, tegen het kostwinnersbeginsel, tegen het omgangsrecht en tegen seksueel geweld tegen vrouwen. 

Zonder legalisering van abortus waren ongewenst zwangere vrouwen aangewezen op illegale praktijken, waarvan de methodiek om met de breinaald een abortus op te wekken het meest dramatisch was. Zowel werkende vrouwen als huisvrouwen zonder betaalde baan werden opgeroepen om in actie te komen.

In de naoorlogse periode tot de grootschalige invoering van de anti-conceptiepil was de toegang tot anticonceptie moeizaam. Voorbehoedsmiddelen zoals condooms waren nauwelijks te krijgen, en alleen voor vrouwen boven de 21 die bovendien lid moesten zijn van de Nederlandse Vereniging voor Seksuele Hervorming NVSH. Vrouwen met een ongewenste zwangerschap deden, wanhopig als ze waren, van alles om de zwangerschap te beëindigen. Ongewenst zwangere vrouwen probeerden zelf een miskraam op te wekken, met een breinaald, met kinine, door zeepsop in de vagina te spuiten, door zich van de trap af te laten vallen, etc. Hierbij liepen vrouwen grote risico's en er vielen ook doden door de complicaties van een illegale abortus. Als een vrouw met complicaties werd opgenomen in een ziekenhuis werd zij vaak misprijzend ontvangen, en bijvoorbeeld tussen pas bevallen vrouwen neergelegd.

Soms hielp een goedwillende arts, maar zo een arts nam daarmee een risico, want abortus plegen was sinds 1911 strafbaar op grond van de zedenwet. Vaker zochten vrouwen een illegale aborteur op (eufemistisch een engeltjesmaker genoemd). Het aantal illegale abortussen werd in 1960 geschat op 5.000 tot 20.000 per jaar. In 1953 werd de huisarts W.F. Storm, die openlijk abortussen uitvoerde en die voorzitter was van een abortuscommissie vanuit de NVSH, veroordeeld tot een half jaar cel, en bovendien geroyeerd als lid van de NVSH. In 1958 werden in Nederland 105 personen veroordeeld voor het plegen van abortus, en in 1963 nog 38. Het vervolgingsbeleid werd langzamerhand verminderd. Storm ging na zijn gevangenisstraf door met het plegen van abortus.

Rond de jaren 60 ontstond ook een juridische discussie; met name strafjurist prof. Enschedé was van mening dat abortus niet in alle gevallen strafbaar was. Er kon een medische indicatie zijn volgens hem. De vraag was of de geestelijke gezondheid van een vrouw of de sociale omstandigheden ook een grond zouden kunnen zijn dat abortus toelaatbaar was. 

In 1967 gaf professor Kloosterman van het Wilhelmina Gasthuis in Amsterdam in een televisie-uitzending toe dat hij vrouwen in nood wel wilde helpen met een abortus. Meteen de volgende dag stond er een lange rij vrouwen voor het ziekenhuis. Er kwam vervolgens een commissie die vrouwen beoordeelde of ze in aanmerking kwamen voor een abortus. Het bleef echter moeizaam. 

De ontwikkelingen gingen door, en in 1971 opende de Stichting Medisch Verantwoorde Zwangerschapsonderbreking de eerste abortuskliniek. Tot 1975 volgden er nog 8 klinieken van deze stichting. Vrouwen uit heel Europa kwamen op deze klinieken af, en de politie greep niet in. De abortusklinieken hanteerden in deze periode een grens van 12 tot 14 weken zwangerschap. In de Bloemenhovekliniek bij Heemstede was zwangerschapsonderbreking van oudere zwangerschappen mogelijk.

De Tweede Kamer vergaderde lang over de legalisering van de abortuswetgeving. In 1970 dienden PvdA-Kamerleden Aart GeurtsenJenan Lamberts, een initiatiefwet in voor de legalisering, maar dit mislukte. 

Met name de confessionele partijen, KVP, ARP en CHU waren nog geheel niet toe aan legalisering. Er kwam dan ook een maatschappelijke tegenbeweging op gang vanuit confessionele hoek. Zo ontstond de Vereniging ter Bescherming van het Ongeboren Kind Siriz en Redt het ongeboren Kind in het begin van de jaren 70. Vooral de beweging van pater Jan Koopman was radicaal. Hij richtte de Stichting Recht zonder Onderscheid op en voerde indringende acties, met onder andere de schokkende foto’s van zogenaamd geaborteerde baby's die hij huis aan huis verspreidde. 

In 1972 diende Minister van Justitie Van Agt een wetsvoorstel in als tegenwicht tegen het voorstel van de PvdA. Het voorstel van Van Agt haalde ook geen meerderheid. Van Agt wilde in de kliniek Bloemenhove waar ‘late’ abortussen plaatsvonden de apparatuur in beslag laten nemen. Rechtszaken, o.a. bij de Hoge Raad, staken daar een stokje voor. In 1976 kwam er een klacht van een Duits echtpaar tegen de Bloemenhovekliniek. Er was bij de abortus een tweede foetus over het hoofd gezien, waardoor de vrouw een miskraam kreeg. Op 18 mei 1976 gaf Van Agt opdracht om de kliniek te laten verzegelen, maar de verzegeling werd verbroken en Van Agt moest zich verantwoorden in de Tweede Kamer. De kliniek werd vervolgens twee weken lang bezet door vrouwen uit het hele land. Door nog een rechterlijke uitspraak haalde Van Agt bakzeil. De gedoogpraktijken van abortus gingen door.

In 1976 dienden VVD-Kamerleden Hein Roethof en Els Veder-Smit een initiatiefwet in voor legalisering. Gecombineerd met het eerdere PvdA-voorstel werd het voorstel september 1976 met 83 tegen 58 stemmen aangenomen door de Tweede Kamer. Onverwacht strandde het voorstel echter in de Eerste Kamer, omdat met name de VVD-fractie, onder leiding van Haya van Someren, grotendeels tegenstemde. De stemming was politiek zo belangrijk, dat de gehele senaat aanwezig was. 

In 1980 volgde opnieuw een grote anti-abortusdemonstratie, maar op 18 december 1980 werd door de Tweede Kamer de Wet Afbreking Zwangerschap aanvaard. Daarin werd echter nog bepaald dat een vrouw vijf dagen verplichte bedenktijd moest houden, en dat de arts de keuze hield om die abortus wel of niet uit te voeren. Vrouwen hadden dus nog steeds geen volledige vrije keus, maar het was wel een grote verbetering. De wet zou op 31 maart 1981 aan de Eerste Kamer worden voorgelegd.

Probleem bij al deze stemmingen was dat de politieke partijen in deze ethische kwestie niet als één geheel stemden, maar dat individuele leden een afwijkende stem konden uitbrengen. 

Omdat de politiek maar niet tot een besluit kwam, werd in 1981 een landelijk comité gevormd dat de vrouwenstaking organiseerde voor 31 maart 1981. In het comité zaten De Bonte Was, de "Vrouwenkrant" en de Vrijwilligstersbond. De staking was tégen abortus in het wetboek van Strafrecht en vóór legalisering van abortus. Hoewel de behandeling van de wet in de Eerste Kamer werd uitgesteld van 31 maart naar 28 april, hield het comité vast aan de datum van 30 maart.

Op 28 mei 1981 werd de wet in de Eerste kamer aangenomen, Daarna werd abortus gelegaliseerd binnen bepaalde voorwaarden. De Bloemenhovekliniek bestaat in 2016 nog steeds, en vrouwen kunnen daar terecht voor een - nu legale - abortus.

Hoewel de vakbonden zich in de 80'er jaren van de twintigste eeuw met van alles bemoeiden, hadden de meeste vakbonden voor dit vrouwenprobleem nog geen standpunt ingenomen. Volgens de bonden was abortus geen zaak was tussen werkgevers en werknemers. De meeste vakbonden riepen dus niet op om te gaan staken. Het aantal vrouwen met een betaalde baan dat ging staken was daardoor beperkt. Werkneemsters van welzijnsinstellingen, studenten, scholieren en huisvrouwen namen wel in grote getale deel aan de staking.

De acties bestonden naast de grote optocht van 100.000 vrouwen onder andere uit het volgende:

Eerder al waren er diverse manifestaties en demonstraties geweest om abortus te legaliseren. Er waren echter ook demonstraties geweest van tegenstanders van abortus.


</doc>
<doc id="4579554" url="https://nl.wikipedia.org/wiki?curid=4579554" title="Ziektelast">
Ziektelast

De ziektelast van een bepaalde aandoening, of bij uitbreiding van een gezondheid schadende omstandigheid, is de totale hoeveelheid verlies van gezondheid in een bepaalde populatie die erdoor wordt veroorzaakt. Ziektelast wordt meestal uitgedrukt in DALY ("Disability-Adjusted Life-Years") of QALY ("Quality-Adjusted Life Year"). De wereldgezondheidsorganisatie heeft richtlijnen vastgelegd over hoe de ziektelast van milieuverschijnselen in een land of regio kan worden vastgesteld.

Ziektelastgegevens worden gebruikt om de ernst van gezondheidsproblemen met elkaar te vergelijken en om de effectiviteit van allerlei maatregelen te bepalen.


</doc>
<doc id="4579572" url="https://nl.wikipedia.org/wiki?curid=4579572" title="Mikkel Hindhede">
Mikkel Hindhede

Mikkel Hindhede (Hindhede, 13 februari 1862 - 17 december 1945) was een Deens arts en voedingsdeskundige. Hij werd vooral bekend door zijn taak als voedingsadviseur gedurende de Eerste Wereldoorlog.

Na zijn studie geneeskunde aan de universiteit van Kopenhagen in 1888, ging Hindhede aan de slag als huisarts en in een ziekenhuis in Skanderborg. In 1909 keerde Hindhede terug naar Kopenhagen en deed er onderzoek naar voeding en nutriënten. Van 1910 tot 1932 was Hindhede hoofd van het Deense laboratorium voor voedingsonderzoek ("Statens Laboratorium for Ernæringsundersøgelser") in Kopenhagen. 

Hindhede huwde in 1888 en kreeg twee zonen: Jens Hindhede en Kristian Hindhede.

Zowel Duitsland als Denemarken was slachtoffer van de blokkade in 1917 en 1918. Op aanraden van Hindhede werd alle graan in Denemarken gebruikt voor menselijke consumptie en niet voor diervoeding. Het sterftecijfer in Denemarken daalde gedurende die periode. Hoewel Duitsland een groter aanbod van voedsel had, werd dit ook voor dieren gebruikt. Daardoor steeg het sterftecijfer er gedurende deze periode.




</doc>
<doc id="4579706" url="https://nl.wikipedia.org/wiki?curid=4579706" title="Dioxazineviolet">
Dioxazineviolet

Dioxazineviolet is een organisch violet pigment met de chemische formule CHCNO.

In 1928 werd door de Farbwerke Hoechst A.G., deel van IG Farben, bij het onderzoek naar een mogelijke blauwe kleurstof voor het kleuren van katoen ontdekt dat uit carbazool een fel violet pigment te synthetiseren valt als tussenproduct voor een blauwe kleur. Het was een 8,18-Dichloro-5,15-diethyl-5,15-dihydrodiindolo(3,2-b:3',2'-m)triphenodioxazine. De violette tint werd meteen ingezet om cyaankleurige organische pigmenten een meer ultramarijnkleurige tint te geven, wat nog steeds een belangrijke functie is. Het duurde echter even voordat men een betaalbare en beheersbare methode gevonden had om het als zelfstandig pigment in grote hoeveelheden te produceren. In 1952 werd het op de markt gebracht als "Permanentviolett RL". Meer in het algemeen raakte het bekend als "carbazole dioxazine violet". Een minder gebruikte naam is "Cyanadur Violet". Het pigment vond al snel een belangrijke industriële toepassing vanwege de combinatie van een felle tint met een redelijke lichtechtheid. In de jaren zestig was het het meest gebruikte violette organische pigment geworden. Het wordt gebruikt om drukinkt, coatings en allerlei plastics te kleuren. Geleidelijk werd het ook steeds vaker gebruikt in de schilderkunst, hoewel men daar in het algemeen zeer huiverig stond tegenover organische violette kleurstoffen omdat die sinds hun introductie in het midden van de negentiende eeuw een bijzonder slechte reputatie gekregen hadden vanwege hun ontoereikende lichtechtheid en neiging tot bloeden. Dioaxazineviolet is echter het enige lichtechte violette pigment waarvan de intensiteit niet benaderd kan worden door een mengsel van chinacridon en ultramarijn. Dioxazineviolet wordt ook vaak gebruikt in viltstiften.

De synthese van dioxazineviolet wordt weergegeven in het volgende diagram:
De gevormde kristallen zijn niet direct als pigment bruikbaar maar moeten eerst verpulverd worden. De traditionele methode is het malen door bollen in een kogelmolen, vermengd met zouten of in een zure oplossing. De zouten of zuren moeten naderhand weer verwijderd worden, een vrij duur proces.

Er bestaat ook een veel minder geproduceerde lineaire vorm, PV 37 of "Cromophtal Violet", die beter hittebestendig is en daarom geprefereerd wordt bij het kleuren van sommige plastics.

Dioxazineviolet is redelijk tot goed lichtecht, behalve in sterke mengingen met witte pigmenten. De lichtechtheid is vooral goed in olieverf en acrylverf waar het bindmiddel het pigment beschermt. In aquarel, pastel en gouache kunnen echter na langere tijd soms verblekingen optreden, vooral als het pigment niet gemodificeerd is om de lichtechtheid te vergroten. Het is glacerend. De kleurkracht is zeer groot, vooral in plastics. De verzadiging is uitstekend in een glacis maar door de grote transparantie, gecombineerd met de kleurkracht, kleuren dikke lagen haast zwart met een iriserend oppervlak. In waterige media zal bij het opdrogen de verzadiging sterk afnemen doordat de glacerende werking verdwijnt. In aquarel is er een neiging tot uitvlokken. Het is zeer weerbestendig. Het is bestand tegen alkali en toepasbaar in fresco. De tint is net extraspectraal en wordt daarom eerder aangegeven als roodviolet dan blauwviolet. Het is matig bloedend, vooral in olieverf. Het is niet giftig. Het is hittebestendig tot 160 à 200 °C. Het is bestand tegen veel organische oplosmiddelen; een uitzondering zijn de ketonen. Het is echter gevoelig voor weekmakers. In olieverf heeft het pigment veel olie nodig om klonteren te voorkomen, met een lange droogtijd tot gevolg. Door de grote kleurkracht beïnvloedt het hoge oliegehalte de verzadiging niet. De prijs ligt vrij hoog. In de "Colour Index" is het het PV 23.


</doc>
<doc id="4580477" url="https://nl.wikipedia.org/wiki?curid=4580477" title="Benjamin Rush">
Benjamin Rush

Benjamin Rush (Philadelphia (Pennsylvania), 4 januari 1745 – idem, 19 april 1813) was een Amerikaans politicus en psychiater. Hij was één van de ondertekenaars van de Amerikaanse Onafhankelijkheidsverklaring.

Rush werd geboren als de vierde van zeven kinderen. Zijn vader overleed toen hij acht was en Rush groeide verder op bij zijn oom en tante. Hij studeerde aan het College of New Jersey, tegenwoordig beter bekend als Princeton-universiteit. Daar behaalde de jonge student in 1860 een Bachelor of Arts. Rush wilde dokter worden en volgde van 1761 tot 1766 een opleiding onder John Redman in Philadelphia. Vervolgens studeerde hij van 1766 tot 1788 aan de Universiteit van Edinburgh in Schotland en behaalde daar een M.D.

Op 24-jarige leeftijd keerde Rush terug naar de koloniën en opende een eigen artsenpraktijk in Philadelphia en ging scheikunde doceren aan het College op Philadelphia. Tevens publiceerde hij het eerste Amerikaanse boek over scheikunde.

In dezelfde tijd nam in de Amerikaanse koloniën de roep om onafhankelijkheid ten opzichte van Groot-Brittannië toe. Rush was actief bij de Sons of Liberty en werd namens Pennsylvania naar het Continental Congress gestuurd. Hij adviseerde Thomas Paine toen deze schreef aan zijn beroemde pamflet Common Sense. Nadat de onafhankelijkheid was uitgeroepen was Rush één van de ondertekenaars van de Onafhankelijkheidsverklaring. Hij vertegenwoordigde zijn stad Philadelphia tijdens de Wetgevende Vergadering voor de opstelling van een grondwet voor de staat Pennsylvania.

Rush maakte deel uit van de medische commissie van het Continental Congress. Hij oefende zij vak ook uit in dienst van de onafhankelijkheid. Hij vergezelde de militie van Philadelphia toen zij zich tevergeefs verzette tegen de Britse inname van Philadelphia en het grootste deel van New Jersey. De medische commissie zelf functioneerde totaal niet. Het leger had te maken met veel slachtoffers als gevolg van de gevechten, maar ook door tyfus en geelzucht. Er was weinig aansturing waardoor de bevoorrading vaak niet goed liep. Rush kreeg daarom de leiding, maar slaagde er niet in orde op zaken te stellen.

De gouverneur van Virginia Patrick Henry ontving in januari 1778 twee ongetekende brieven van Rush waarin hij generaal Thomas de Conway quote dat alleen dankzij Gods genade de oorlog nog niet was verloren, want van generaal George Washington en zijn zwakke adviseurs had deze geen hoge dunk. De Conway en een aantal andere hoge officieren wilden Washington als opperbevelhebber vervangen door Horatio Gates. Henry speelde de brieven meteen door aan Washington die Rushs' handschrift herkende. Dit verhoogde de politieke druk op het Continental Congress om de toch al slecht functionerende Rush te vervangen en zo gebeurde het kort daarna. In 1812 schreef de dokter aan zijn vriend en oud-president John Adams dat hij spijt had van zijn geroddel.

Vanaf 1783 werkte Rush in het ziekenhuis van Pennsylvania en bleef dat tot zijn dood doen. Hij werd in 1791 benoemd tot professor in de medische theorie en klinische praktijk aan de Universiteit van Pennsylvania, hoewel zijn behandelmethoden soms – zelfs voor die tijd – vrij primitief waren. Zo deed hij nog vaak aan aderlaten. Daarvoor werd hij publiekelijk bekritiseerd. Zo hielden sommigen hem verantwoordelijk voor de dood van Benjamin Franklin.

Rush wordt tevens gezien als de “vader van de Amerikaanse psychiatrie”. Hij schreef in 1812 het eerste boek over het onderwerp, waarin hij verschillende mentale ziektes in kaart bracht, keek naar de oorsprong en oplossingen aandroeg. Rush geloofde onterecht dat veel ziektes werden veroorzaakt door een verkeerde bloedcirculatie, waardoor veel van de door hem aangedragen oplossingen – zoals aderlaten – niet aansloegen. Wel zorgde hij voor betere en humanere leefomstandigheden voor veel van de slachtoffers van deze ziektes.

De dokter-professor had een sterke interesse voor de manier waarop indianen met hun gezondheid omgingen. Hij wilde weten waarom zij veel gevoeliger waren voor bepaalde ziektes. Regelmatig sloeg Rush de plank volledig mis. Zo behandelde hij een voormalige slaaf die zijn donkere huid verloor, waarschijnlijk als gevolg van vitiligo. Zwart-zijn typeerde hij daardoor als een huidaandoening waarvan iemand kon genezen. Dit betekende echter niet dat blanken het recht hadden om de zwarte bevolking te tyraniseren. Zij hadden juist recht op meer humaniteit. Rush was een tegenstander van de slavernij en droeg die mening actief uit, bijvoorbeeld in een pamflet dat hij in 1773 schreef getiteld "An adress to the inhabitants of the British settlement in America, upon slave-keeping". Tegelijkertijd verzwakte hij zijn eigen positie door de aankoop van de slaaf William Grubber in 1776. Die slaaf was nog steeds in zijn bezit toen hij lid werd van Pennsylvania Abolition Society acht jaar later.

Rush had tevens een leidende rol in het debat rond de doodstraf. Hij was sowieso tegen het publiekelijk ten schande maken van criminelen, zoals het schandblok. De dokter pleitte daarentegen voor lange gevangenisstraffen als een humane, maar tevens strenge manier van straffen. Door zijn toedoen opende de Pennsylvania in 1790 de Walnut Street Prison, de eerste staatsgevangenis in de Verenigde Staten.

Rush trouwde in januari 1776 met Julia Stockton, een dochter van Richard Stockton, die ook de Amerikaans Onafhankelijkheidsverklaring ondertekende. Samen kregen zij dertien kinderen waarvan er negen het eerste geboortejaar overleefden. Zijn zoon Richard was minister van Justitie onder president James Madison en minister van Financiën onder John Quincy Adams.


</doc>
<doc id="4580582" url="https://nl.wikipedia.org/wiki?curid=4580582" title="Perisperm">
Perisperm

Het perisperm is een onderdeel van het zaad van sommige soorten bedektzadigen, dat kan functioneren als een opslagweefsel voor reservestoffen (zoals zetmeel, eiwitten, oliën). Het ontstaat na de bevruchting uit weefsel van de nucellus en is dus diploïde. De rest van de nucellus wordt afgebroken. Bij veel andere bedektzadigen is het opslagweefsel gewoonlijk het secundaire endosperm, dat is ontstaan bij de dubbele bevruchting.

Bij zaden van de soorten van de waterleliefamilie, "Piperaceae" en "Zingiberales" komt het perisperm naast het endosperm voor. Bij vele soorten van de "Caryophyllales" is er geen endosperm, maar alleen een perisperm aanwezig.


</doc>
<doc id="4581308" url="https://nl.wikipedia.org/wiki?curid=4581308" title="Tekenanalyse">
Tekenanalyse

Tekenanalyse, "Analytisch Tekenen", of "Analytische Teken Therapie" maakt gebruik van de analyse van tekeningen bij de behandeling van kinderen en van volwassenen.

De tekenopdrachten worden zowel in de proces-anamnese, als bij interventie gebruikt. Het is de combinatie van een aantal aandachtspunten in de tekening die het gesprek naar onbewuste mechanismen en tot werkhypotheses leidt. De Analytische Tekentherapie gaat uit van de psychoanalytische theoriën zoals die in de afgelopen decennia ontwikkeld zijn. Tevens gaat het uit van de psychodynamische theorie; binnen dit referentiekader wordt op uitgegaan van de egopsychologie, de object-relatietheorie, de zelfpsychologie en hechting. In de afgelopen 25 jaar is deze benadering ontwikkeld door drs. W.D. Dondorp en wordt het nu gebruikt in behandeling van volwassenen en kinderen. Tevens wordt deze benadering samen met andere docenten doorgegeven in een modulair curriculum op Post-hbo en academisch niveau.

Het psychische systeem is kwetsbaar en complex. Het staat niet alleen onder invloed van fysiologische en biochemische aspecten, er is ook interpersoonlijke dynamiek (emoties kunnen het denken beïnvloeden). Ook de buitenwereld grijpt in op ons psychische evenwicht. In de Analytische Teken Therapie ligt het accent hoofdzakelijk op interpersoonlijke invloeden. Daarnaast is er aandacht voor sociale invloeden en op recente, verstorende oorzaken. De psychoanalytische strategieën in de therapie variëren van toedekkend naar meer openleggend. 


</doc>
<doc id="4581746" url="https://nl.wikipedia.org/wiki?curid=4581746" title="Opening van Panizza">
Opening van Panizza

De opening van Panizza is een kleine opening tussen de linker- en rechter aorta bij de krokodilachtigen. Tijdens het duiken sluit een kringspier, waardoor het bloed niet meer door de longen gaat.


</doc>
<doc id="4581794" url="https://nl.wikipedia.org/wiki?curid=4581794" title="Kliermaag">
Kliermaag

De kliermaag, ook bulbus glandulórus of proventriculus is een klierrijk deel aan het einde van de slokdarm in vogels. Voor de kliermaag zit de krop en na de kliermaag zit de spiermaag.
In de kliermaag is er productie van enzymen (proteasen). Daarom is de kliermaag groot bij vleeseters en klein bij zaadeters. De productie van braakballen door uilen, reigers en kraaien gebeurt ook in de kliermaag. 


</doc>
<doc id="4582466" url="https://nl.wikipedia.org/wiki?curid=4582466" title="Fibreuze dysplasie">
Fibreuze dysplasie

Fibreuze dysplasie is een stoornis in het bot die wordt gekenmerkt door de afwezigheid van gezond botweefsel. Hiervoor in de plaats vindt men bindweefsel, meestal op de plek waar men beenmerg verwacht. De ziekte is goedaardig, de afwijking blijft lokaal, zaait dus niet uit. Hij kan op één enkele plek (monostotisch) of op meerdere plekken (polystotisch) in het skelet aanwezig zijn. Er zijn 2 syndromen bekend waar fibreuze dysplasie een van de symptomen is. Dit zijn het McCune Albrightsyndroom en het Mazabraud syndroom.

Meestal wordt de ziekte ontdekt als men tussen de 10 en 30 jaar oud is. Het bindweefsel zorgt ervoor dat het bot zwakker is. Het kan dan zeg maar spontaan breken, er is geen andere aanwijsbare oorzaak waarom het bot gebroken is. Andere symptomen kunnen zijn pijn en vervorming van het bot. 

De precieze oorzaak van fibreuze dysplasie is niet bekend. Het is een aangeboren ziekte, maar hij is niet erfelijk. Het ontstaat tijdens de zwangerschap door een genetische afwijking (mutatie) in de cellen. Bij alle vormen van fibreuze dysplasie, behalve McCune Albright, zit de mutatie enkel in de cellen die bot aanmaken. Bij McCune Albright kan de mutatie ook zitten in huidcellen en in cellen die hormonen moeten aanmaken.

Om de diagnose fibreuze dysplasie te stellen kan gebruikgemaakt worden van de volgende onderzoeken:

De ziekte is niet te genezen. Meestal werken orthopeden samen met andere disciplines, zoals een endocrinoloog en een radioloog om zo de beste behandeling mogelijk te maken. Waar men voorheen meteen chirurgisch behandelde is de behandeling tegenwoordig vooral gericht op monitoren van de conditie van het bot, het verlichten van pijnklachten en het verstevigen van het botweefsel zodat een operatieve ingreep zolang mogelijk uitgesteld kan worden. Het monitoren wordt gedaan door het maken van periodieke röntgenfoto's en het doen van bloed- en urineonderzoek. Verlichten van pijnklachten en het verstevigen van het nog aanwezige gezonde botweefsel wordt gedaan door medicatie, dit wordt door de endocrinoloog voorgeschreven. Indien men operatief dient in te grijpen omdat het bot te verzwakt is of men te veel pijn heeft dan kan het zijn dat het aangetaste weefsel verwijderd wordt en vervangen (bottransplantatie) of dat het bot verstevigd wordt door een implantaat.

Daar de ziekte niet veel voorkomt zijn er maar een paar orthopedische afdelingen in Nederland hiervoor gespecialiseerd en zal men daarheen verwezen worden.



</doc>
<doc id="4582724" url="https://nl.wikipedia.org/wiki?curid=4582724" title="Jozef Speybrouck (arts)">
Jozef Speybrouck (arts)

Jozef (Jos) Speybrouck (Ieper, 2 december 1930 - Varsenare, 7 augustus 2009) was een Belgisch kinderarts en politicus.

Speybrouck was een zoon van Geeraard Speybrouck en Alice Marechal. In 1959 trouwde hij in Roeselare met Maria Johanna Rommel (1934-2016). Ze kregen zeven kinderen. Hij promoveerde tot doctor in de geneeskunde aan de Katholieke Universiteit Leuven en specialiseerde in de kindergeneeskunde in Leiden. Zijn legerdienst bracht hij door als officier in de Belgische Zeemacht.

Hij vestigde zich in Brugge, eerst in de Nieuwe Gentweg, vervolgens langs de Spinolarei. Voor ziekenhuisondersteuning sloot hij zich aan bij het Fabiolaziekenhuis in Blankenberge. Hij verwierf grote bekendheid toen hij er in slaagde bij de geboorte van een vijfling, elk van de vijf borelingen door de eerste moeilijke levensfase te loodsen en ze tot aan de puberteit te begeleiden.

Speybrouck werd actief bij Het Vlaamse Kruis. Hij was er achtereenvolgens voorzitter van de Brugse afdeling (1964-1975), provinciaal voorzitter (sinds 1971), nationaal ondervoorzitter (sinds 1975) en nationaal voorzitter (sinds 1989).

In 1977 werd hij verkozen tot West-Vlaams provincieraadslid voor de Volksunie en vervulde dit mandaat gedurende twintig jaar. Hij werd fractievoorzitter voor zijn groep.




</doc>
<doc id="4583141" url="https://nl.wikipedia.org/wiki?curid=4583141" title="Knollenmozaïekvirus">
Knollenmozaïekvirus

Knollenmozaïekvirus (TuMV) is een "Potyvirus" behorend tot de familie Potyviridae dat onder andere sluitkool, bloemkool, spruitkool, knolraap, mierik, radijs, koolraap, mosterd, chinese kool en witte waterkers kan aantasten. Op alle sluitkoolbladeren ontstaan 5 - 15 mm grote, onregelmatig gevormde, zwarte vlekken, die soms samenvloeien. Tijdens de bewaring kunnen de zwarte vlekken toenemen. De bladeren van knolraap verkleuren, blijven klein en vervormen.

Het knollenmozaïekvirus is een niet-persistent virus dat wordt overgebracht door 40 - 50 soorten bladluizen, waarbij de groene perzikluis ("Myzus persicae") en melige koolluis ("Brevicoryne brassicae") de belangrijkste zijn. Knollenmozaïekvirus is een positief-sense enkelstrengs RNA-virus ((+)ssRNA). De draadvormige eiwitmantel is beweeglijk en is gemiddeld 720 nm lang. Het genoom is lineaïr en bestaat uit één molecuul RNA. Het virus heeft geen enveloppe. Het virus wordt geïnactiveerd bij een temperatuur van 62°C en blijft in vitro 3 – 4 dagen in leven.



</doc>
<doc id="4583356" url="https://nl.wikipedia.org/wiki?curid=4583356" title="Vergelingsziekte (suikerbiet)">
Vergelingsziekte (suikerbiet)

Vergelingsziekte bij suikerbieten wordt veroorzaakt door het zwak vergelingsvirus (BMYV) en het sterk vergelingsvirus (BYV). Het zwak vergelingsvirus behoort tot het geslacht "Polerovirus" van de familie van de Luteoviridae en het sterk vergelingsvirus tot het geslacht "Closterovirus" van de familie Closteroviridae. De eerste ziekteverschijnselen worden pleksgewijs zichtbaar, waarbij de oudere bladeren tussen de bladnerven een lichtere kleur krijgen, gevolgd door geelverkleuringen. De bladschijf wordt vervolgens dikker en broos. Verder komt het virus onder andere voor bij spinazie, melganzenvoet, melde en vogelmuur.

Bij het zwak vergelingsvirus treedt een oranje-gele verkleuring op en sterven de bladeren af. Bij het sterk vergelingsvirus treedt een geelverkleuring op die gevolgd wordt door kleine, rode, afgestorven plekjes.

Het zwak vergelingsvirussen is semi-persistent en het sterk vergelingsvirus is persistent. Het zijn positief-sense enkelstrengs RNA-virussen ((+)ssRNA). Het genoom is lineaïr en bestaat uit één molecuul RNA. Het virus heeft geen enveloppe. Het zwak vergelingsvirus is 26 nm groot en het sterk vergelingsvirus is 1350 nm lang.

Ter bestrijding van het virus zijn er een tweetal voorschriften:



</doc>
<doc id="4583795" url="https://nl.wikipedia.org/wiki?curid=4583795" title="Handgreep van Credé">
Handgreep van Credé

De handgreep van Credé is een techniek die wel wordt toegepast om een patiënt te helpen bij het urineren. Er wordt met de hand druk uitgeoefend op de buik net onder de navel, ter hoogte van de urineblaas. De manoeuvre wordt vaak uitgevoerd bij patiënten met blijvend letsel van het ruggenmerg zoals dwarslaesie of spina bifida. 

Patiënten kunnen vaak leren deze techniek zelfstandig uit te voeren. Punt van aandacht is dat de uitgevoerde druk zou kunnen leiden tot terugvloeien van urine naar de nieren, deze kunnen daar mogelijk door beschadigen. Een alternatief is (zelf)katheterisatie, wat dan viermaal daags noodzakelijk is. Als dit niet tot de mogelijkheden behoort dan is men aangewezen op een "verblijfskatheter" om de urine te laten afvloeien.

De handgreep werd in 1856 voor het eerst beschreven door de Duitse gynaecoloog C. Credé. Hij adviseerde toepassing ervan bij het verwijderen van de placenta uit de baarmoeder na de geboorte.


</doc>
<doc id="4585102" url="https://nl.wikipedia.org/wiki?curid=4585102" title="Longaanval">
Longaanval

Een longaanval is een opvlamming van de ziekte COPD. Het wordt ook wel COPD-exacerbatie genoemd. Een longaanval is een zeer gevaarlijke aandoening waar veel mensen aan overlijden. Het kan gelukkig ook mild verlopen. De oorzaak is vaak een virus, bacterie of hyperinflatie (ophoping van lucht in de longen). Men kan de oorzaak vast stellen door longfunctie testen, kweken, CT scans en met een elektrische neus (e-nose). De behandeling bestaat uit luchtwegverwijders en ontstekingsremmers. De luchtwegverwijders worden vaak via een vernevelaar of een inhalator gegeven. Het is onbekend of een vernevelaar beter dan een gewone inhalator werkt. 


</doc>
<doc id="4585231" url="https://nl.wikipedia.org/wiki?curid=4585231" title="Sulpiride">
Sulpiride

Sulpiride is een atypisch antipsychoticum.

Het geneesmiddel wordt toegediend wanneer er sprake is van (overdreven) reactie op bijvoorbeeld angst of stress. Het wordt ook voorgeschreven bij vertigo hoewel andere middelen dan de voorkeur hebben. Sulpiride is de werkzame stof in "dogmatil", beschikbaar als capsule, drank of tablet.


</doc>
<doc id="4585239" url="https://nl.wikipedia.org/wiki?curid=4585239" title="Schoonheidsideaal">
Schoonheidsideaal

Een schoonheidsideaal is wat binnen een bepaalde cultuur als het toppunt van menselijke schoonheid wordt beschouwd. Er zijn individuele verschillen in de perceptie van aantrekkelijkheid, maar veel is ook sociaal en cultureel bepaald en verschilt dus afhankelijk van plaats, tijd en cultuur. In verschillende culturen en periodes zijn zo verschillende schoonheidsidealen tot stand gekomen, met name voor vrouwen. Schoonheidsidealen worden verspreid en in stand gehouden door media, reclame en populaire cultuur en zijn onderhevig aan globalisering. Binnen een cultuur kunnen er verschillende, soms tegenstrijdige ideaalbeelden bestaan. 

De ideaalbeelden hebben, zeker wanneer ze onrealistisch of praktisch onhaalbaar zijn, een negatieve invloed op het lichaamsbeeld en de eigenwaarde van veel personen.

Het schoonheidsideaal dat aan het begin van de eenentwintigste eeuw zichtbaar is in de Westerse reklame, is dat van een jonge, zeer magere, blanke vrouw met lange benen, ronde borsten, grote ogen, volle lippen en een egale huid. Vrijwel alle fotomodellen en mannequins voldoen aan dit ideaal. Hun ideale postuur, dat lijkt op het figuur van een meisje van 12 jaar, is onmogelijk om te bereiken voor de meeste vrouwen. Omdat zij dit toch willen, is dit schoonheidsideaal een van de oorzaken van anorexia. Vanwege de ongezonde aspecten van het mager zijn, ook voor genoemde fotomodellen, worden soms pogingen gedaan om het optreden van vrouwen die duidelijk ondervoed zijn te verbieden. 

Uit beeldjes uit de prehistorie lijkt te blijken dat met name volle vrouwen mooi gevonden werden. De gevonden beeldjes van vrouwen hadden brede heupen, dikke billen en grote borsten. In de Romeinse en Griekse oudheid was er vooral een schoonheidsideaal voor mannen. Vaak werden naakte, slanke en vooral sterk gespierde mannen afgebeeld. De Romeinen hielden bovendien van een dikke haardos, lange benen bij mannen, en stelden ook eisen aan neus en mond. Voor vrouwen was er een minder uitgesproken schoonheidsideaal in deze periode. In de Vroege Middeleeuwen werd aan schoonheid niet zoveel waarde gehad, maar des te meer in de periode daarna. Voor vrouwen vond men hoog geplaatste, kleine borsten mooi, smalle schouders, een gewelfde buik. Vrouwen moesten ook zeer blank zijn, bijna wit, en dun blond haar hebben. In de Renaissance moesten vrouwen vooral een smalle taille hebben, die geaccentueerd werd door het insnoeren van de taillen en het dragen van juist wijde rokken. De borsten werden door de kleding omhoog geperst. Een vrouw moest een lange hals hebben en een hoog voorhoofd. Vrouwen epileerden zelfs hun haar om hun voorhoofd hoger te laten lijken. In de barok, de tijd van Rubens was "dik" in de mode. Zowel vrouwen als mannen waren dikker. Die dikheid was een teken van welvaart. Deze periode leeft nog voort in de term Rubensvrouw. In de 19e eeuw moesten daarentegen vrouwen weer een smalle taille hebben om te voldoen aan het schoonheidsideaal dat toen heerste. In de jaren 20 van de 20e eeuw was het ideale vrouwenfiguur jongensachtig, vrijwel zonder borsten of billen. In de jaren 50 werden weer de wat vollere vrouwen als mooi beoordeeld. Een figuur als dat van Marilyn Monroe was het schoonheidsideaal geworden. 10 jaar later, in de jaren 60, kwam het fotomodel Twiggy op, met het magere figuur dat aan het begin van de eenentwintigste eeuw nog steeds prevaleert. 


</doc>
<doc id="4585317" url="https://nl.wikipedia.org/wiki?curid=4585317" title="Autism rights movement">
Autism rights movement

De autism rights movement (ARM) ("Autismerechtenbeweging"), ook bekend als de autistic culture movement, is een sociale beweging binnen de neurodiversiteit en beperkingsrechtenbeweging. De ARM moedigt mensen aan om autisme als een andere manier van functioneren te zien, in plaats van een stoornis of beperking. De ARM heeft diverse doelen, waaronder het geaccepteerder maken van typisch "autistisch" gedrag en de erkenning van mensen op het autistisch spectrum als een minderheidsgroepering.

Activist Jim Sinclair wordt vaak gezien als de grondlegger van de beweging. In de late jaren tachtig sprak Sinclair zich uit tegen het proberen te genezen van autisme. In 1992 richtte Sinclair Autism Network International (ANI) op, een organisatie die onder andere artikelen publiceert "geschreven voor en voor mensen met autisme". Andere betrokkenen bij de oprichting van ANI waren Donna Williams en Kathy Grant. De ANI organiseert sinds 1996 jaarlijks (behalve in 2011) een zogeheten Autreat, een conferentie voor mensen op het autismespectrum.

In 2005 begon de organisatie Aspies For Freedom met de Autistic Pride Day, deze dag vindt jaarlijks plaats op 18 juni.


</doc>
<doc id="4585443" url="https://nl.wikipedia.org/wiki?curid=4585443" title="Passie (emotie)">
Passie (emotie)

Passie is een intens verlangen of enthousiasme voor iets of iemand. Het kan ook slaan op de bewondering, vriendschap, opwinding, diepe affectie of liefde voor iemand. Het wordt vaak gebruikt in het kader van romantisch of seksueel verlangen, maar het gaat dieper dan lust.

De achttiende-eeuwse filosoof Denis Diderot beschreef de beginselen van de emotie passie:


Men kan ook passie voelen voor bepaalde hobby's, zaken of interesses.


1. http://quod.lib.umich.edu/cgi/t/text/text-idx?c=did;cc=did;rgn=main;view=text;idno=did2222.0000.248


</doc>
<doc id="4586197" url="https://nl.wikipedia.org/wiki?curid=4586197" title="Laverne Cox">
Laverne Cox

Laverne Cox (Mobile, Alabama, 29 mei) is een Amerikaanse actrice.

Laverne werd geboren als Roderick Laverne Cox. Na een moeilijke jeugd waarin zij veel werd gepest en op jonge leeftijd een zelfmoordpoging deed, ging ze studeren aan de Alabama School of Fine Arts. Ze begon met een studie "creative writing" maar wisselde al snel naar de dansopleiding van de school. Vervolgens studeerde Cox nog twee jaar aan de Indiana University Bloomington voordat ze van dans naar acteren wisselde aan het Marymount Manhatten College.

Cox is het bekendst van haar rol als "Sophia Burset" in de televisieserie "Orange Is the New Black". Door haar nominatie in 2014 voor "Outstanding Guest Actress in a Comedy Series" bij de Emmy Awards werd zij de eerste openlijke transgender die werd genomineerd voor een Primetime Emmy Award in de acteercategorie. Tevens was zij de eerste transgender die de omslag van "Time" sierde. Cox heeft een tweelingbroer, M Lamar, die in twee afleveringen van "Orange Is the New Black" het personage van Cox speelt. Cox speelde tevens in de film "Carla" (2011) de rol van "Cinnamon" en in Grandma (2015) die van "Deathy".

Haar activisme voor acceptatie en meer bewustzijn ten aanzien van de transgendercommunity heeft haar verschillende nominaties en ereprijzen opgeleverd, waaronder de benoeming van "Woman of the Year" door Glamour Magazine (2014). Ook heeft zij als producer programma's gemaakt omtrent transgenders. In de zestig minuten durende documentaire "The T Word" worden zeven transgenders in de leeftijd van 12 tot 24 jaar gevolgd. Tevens produceerde Cox de televisieserie "TRANSform Me", waarin ze samen met twee andere transgenders onzekere vrouwen een uiterlijke metamorfose doet ondergaan. Cox kreeg, als eerste transgender ooit, in 2015 een wassenbeeld in Madame Tussauds in San Francisco.

Films

TV-series
"Inclusief eenmalige verschijningen"


</doc>
<doc id="4586476" url="https://nl.wikipedia.org/wiki?curid=4586476" title="Grooming (pedofilie)">
Grooming (pedofilie)

Grooming is het winnen van het vertrouwen van een kind met het oogmerk om tot seksueel contact te komen. Wanneer grooming plaatsvindt binnen een digitale omgeving wordt het ook wel digitaal kinderlokken genoemd.

Er bestaan verschillende definities.

Veel kinderlokkers gebruiken het internet om in contact te komen met kinderen. Volwassenen benaderen minderjarigen online, met als doel ze seksueel te misbruiken. Deze activiteiten noemen we grooming. Daarnaast wordt grooming ook omschreven als 'het door pedofielen actief benaderen van minderjarigen, bijvoorbeeld via internet, met als doel seksueel contact'. Als laatste kunnen we zeggen dat grooming het benaderen is van en contact leggen met kinderen door een pedofiel met als uiteindelijke doel het mogelijk maken van seksueel contact door de seksuele drempels en remmingen van het kind te verlagen.

Grooming wordt soms als volgt omschreven: "Grooming is het benaderen van kinderen en jongeren en het opbouwen van een vertrouwensrelatie met hen met als uiteindelijk doel het mogelijk maken van seksueel misbruik door de seksuele of andere drempels en remmingen van het kind of de jongere weg te werken of te verlagen. Seksueel misbruik, en zeker langdurig seksueel misbruik, is doorgaans niet het onverwachte gevolg van een reeks toevallige factoren, maar wel het resultaat van een dergelijk weloverwogen proces van grooming door de dader.".


Grooming is in Nederland strafbaar sinds 1 januari 2010, zie artikel 248e Sr.

Grooming is ook in België strafbaar. In de wet staat dat het uit twee constitutieve bestanddelen bestaat, nl. een materieel en moreel element.
Het materieel element bestaat uit vier verschillende zaken. Ten eerste moet het door een meerderjarige aan een min-zestienjarige gebeuren. Daarnaast moet het gebeuren via informatie- en communicatietechnologie. Als derde moet er een voorstel tot ontmoeting plaatsvinden van de meerderjarige aan de minderjarige gericht. Dit wordt dan gevolgd door materiële handelingen die tot een dergelijke ontmoeting zouden kunnen leiden
Daarnaast wordt er in de wet ook gesproken over een moreel element. Dit verwijst naar het voorstellen van een ontmoeting aan een min-zestienjarige met het bijzonder motief (bijzonder opzet) om aldus een aanranding van de eerbaarheid, een verkrachting of een vorm van aanzetten tot ontucht of prostitutie of van openbare zedenschennis op of met de min-zestienjarige te kunnen plegen.

Grooming kan als verzwarende omstandigheid gezien worden, als aan volgende zaken voldaan is per constitutief bestanddeel.
Bij het materieel element spreken we hiervan wanneer de dader een seksueel misdrijf op of met een min-zestienjarige pleegde en dit misdrijf die voorafgegaan werd door een benadering van deze minderjarige door de dader met het oogmerk op een later tijdstip het seksuele misdrijf op of met de min-zestienjarige te plegen.
Bij het moreel element is er sprake van verzwarende omstandigheden als de dader het oogmerk heeft om op een later tijdstip een seksueel misdrijf te plegen.
Effect op strafmaat hiervan is verdubbeling van de minimumstraf in geval van een gevangenisstraf en verhoging met twee jaar in geval van opsluiting.

Poging tot grooming is niet strafbaar. Het is al een voorbereidingsdelict. Poging tot het voorbereiden van grooming kan daardoor nooit strafbaar zijn. Voor een veroordeling voor grooming is het nodig dat er een seksafspraak wordt gemaakt. Het is niet zo dat een gewone ontmoeting al strafbaar is, er moet echt sprake zijn van een oogmerk seksuele handelingen te plegen (hetgeen uit de inhoud van chats, e-mail e.d. kan blijken). Daarnaast moet voor de ontmoeting een uitvoeringshandeling zijn uitgevoerd door de verdachte op de ontmoeting, zoals het zich naar de afgesproken plaats begeven of aan het kind geld overmaken voor bijvoorbeeld een treinticket.
Dit volgt o.a. uit een uitspraak van de rechtbank Oost-Brabant van 24 juli 2015.


</doc>
<doc id="4587607" url="https://nl.wikipedia.org/wiki?curid=4587607" title="Robert Hare">
Robert Hare

Robert D. Hare (geboren in Canada, 1934) is een onderzoeker op het gebied van psychologie en criminologie. Hij werd bekend na het ontwikkelen van de Hare Psychopathy Checklist, een onderzoeksinstrument voor het vaststellen van psychopathie. Deze checklist wordt tegenwoordig ook in Nederland gebruikt. Hare publiceerde naar aanleiding van zijn onderzoek naar psychopathie meerdere boeken over het onderwerp, onder andere "Gewetenloos".

Hare behaalde zijn diploma in de experimentele psychologie aan de Universiteit van Western Otario in 1963.

Robert Hare ontwikkelde een checklist voor het vaststellen van psychopathie. De test wordt tegenwoordig nog steeds gebruikt in gevangenissen en forensisch psychiatrisch klinieken en bestaat uit 20 kenmerken. Een score van 30 of hoger indiceert psychopathie, hoewel dit per land verschilt. Per kenmerk kan een persoon 0, 1 of 2 scoren (nooit-soms-altijd).

9. Prikkelhongerig/neiging tot verveling
10. Parasitaire levensstijl
11. Gebrekkige beheersing van gedrag
12. Ontbreken van realistische doelen op de lange termijn
13. Impulsiviteit
14. Onverantwoordelijk gedrag
15. Jeugdcriminaliteit
16. Gedragsproblemen op jonge leeftijd
17. Schending van voorwaardelijke invrijheidsstelling
18. Seksuele losbandigheid
20. Criminele veelzijdigheid

Niet elke psychopaat is exact zoals beschreven in de checklist. Tegenwoordig wordt ook wel gesproken van een spectrumstoornis waarbij de ernst en uitingsvorm(en) per persoon kan verschillen: zo zijn er ook prosociale, functionele en hoogfunctionerende psychopaten. De Psychopathie Checklist is echter nog steeds een diagnostisch instrument voor het diagnosticeren van criminelen in gevangenissen. Robert Hare meldde dat hij in 2016 anders naar psychopathie begon te kijken en is in die tijd een onderzoek gestart om te onderzoeken of psychopathie een stoornis of juist een evolutie is.



</doc>
<doc id="4588164" url="https://nl.wikipedia.org/wiki?curid=4588164" title="Erythrisme">
Erythrisme

Erythrisme verwijst naar een ongewone roodachtige verkleuring van de vacht, het haar, de huid, veren of de schaal van een ei.

Oorzaken kunnen zijn:

Met name bij sprinkhanen wordt deze roodachtige verkleuring vaker gezien. Het zou deze dieren, die normaal groen zijn, op rode planten meer kans op overleven kunnen bieden. Het lijkt een dominante eigenschap te zijn. Dat deze verkleuring niet vaak wordt gezien duidt er mogelijk op dat de dieren ten prooi vallen aan hun natuurlijke vijanden voordat ze volwassen zijn.



</doc>
<doc id="4588306" url="https://nl.wikipedia.org/wiki?curid=4588306" title="Macrocystis pyrifera">
Macrocystis pyrifera

Macrocystis pyrifera (ook wel reuzenkelp genoemd) is een kelpsoort uit de familie Laminariaceae. De soort komt voor langs de oostelijke Grote Oceaan van Baja California noordwaarts tot aan Zuidoost-Alaska. Verder wordt de soort ook aangetroffen rondom het zuidelijke deel van Zuid-Amerika, Zuid-Afrika, Australië en Nieuw-Zeeland.


</doc>
<doc id="4588355" url="https://nl.wikipedia.org/wiki?curid=4588355" title="Ventrale tegmentum">
Ventrale tegmentum

Het ventrale tegmentum (Engels: "Ventral Tegmental Area": VTA), (tegmentum betekent "bedekking" in het Latijn), ook wel bekend als het ventrale tegmentale gebied van Tsai, of ventrale tegmentale gebied, is een groep neuronen gelokaliseerd dichtbij de middellijn aan de onderkant van het middenhersenen. Het VTA is het begin van de cellichamen van het mesocorticolimbische dopaminesysteem en is onderdeel van het beloningssysteem van het brein. Het is belangrijk voor cognitie, motivatie, orgasme, (drugs)verslavingen, intense emoties gerelateerd aan liefde en verscheidene psychiatrische aandoeningen. Het VTA bevat neuronen die naar veel gebieden van het brein projecteren, van de prefrontale cortex naar de caudale hersenstam en verschillende gebieden daar tussenin.


</doc>
<doc id="4589160" url="https://nl.wikipedia.org/wiki?curid=4589160" title="Hornerheide">
Hornerheide

Hornerheide is de naam van een voormalig sanatorium, gelegen ten noordwesten van Horn.

Het sanatorium werd in 1921 gesticht ten behoeve van tuberculosepatiënten. Het werd beheerd door de zusters Dienaressen van de Heilige Geest uit Steyl. In 1926 werd het complex nog uitgebreid en toen waren het de Kleine Zusters van de Heilige Joseph die het geheel bedienden. Uitbreidingen vonden plaats in 1927, toen de "boskapel" (een houten kerkje) werd gebouwd. Uit dezelfde tijd dateert het "Mariapaviljoen", terwijl in 1952 nog het "Ariënspaviljoen" en het "Poelspaviljoen" werden gebouwd, verbonden door open galerijen.

Vanaf 1970 liep het aantal patiënten terug. Er kwamen ruimten vrij die voor andere doeleinden konden worden gebruikt. Na 1960 werd het ook gebruikt voor astmapatiënten en werd het tevens een verpleegtehuis voor ouderen.

Tegenwoordig (2016) zijn door "Proteion", een zorgorganisatie, een honderdtal groepswoningen voor dementerende ouderen gebouwd, terwijl in het eigenlijke sanatorium het "Ciro" is gevestigd: een centrum voor chronisch orgaanfalen en een academisch slaapcentrum.

Een aantal onderdelen van het complex zijn geklasseerd als Rijksmonument.


</doc>
<doc id="4590206" url="https://nl.wikipedia.org/wiki?curid=4590206" title="Anna Maria du Mée">
Anna Maria du Mée

Anna Maria du Mée (Amsterdam, 1 november 1862 – Amsterdam, 11 mei 1949) was een Nederlands verpleegster, die vooral veel in het nieuws is gekomen door haar kortstondige huwelijk met de schatrijke bankier en kunstverzamelaar Jan Herman van Eeghen, haar extravagante levensstijl tijdens dit huwelijk en de veiling van haar immense boedel na haar overlijden.

Anna Maria du Mée was dochter van boekhandelaar Frederik George Lodewijk du Mée (1820-vóór 1907) en Anna Maria Siebbeles (1827-vóór 1907). Anna Maria werd 9 oktober 1881 ongehuwd moeder van een zoontje, Wilhelm, dat op 6 juli 1882 overleed. Op 13 april 1889 heeft ze in Amsterdam een zelfmoordpoging gedaan door zich in de Amstel ter hoogte van de Paardenstraat te werpen.

Op 10 december 1907 trad ze, 45 jaar oud, in het huwelijk met de 58-jarige Jan Herman van Eeghen, zeer tegen de wens van zijn familie. Ze trouwen op huwelijkse voorwaarden. Waarschijnlijk was ze hiervoor bij hem in dienst als particulier verpleegster - hij leed aan epilepsie. Er zijn veel foto's van haar bewaard gebleven in de meest prachtige kleding. Anna Maria en Jan Herman maakten lange, verre reizen. Volgens een artikel in Libelle waren de echtelieden graag geziene gasten aan de hoven van Egypte, Noord-Afrika, Turkije en Perzië.
In 1911 kwam er een eind aan het huwelijk. Het geld raakte te snel op, het huis en een deel van de kunstcollectie werden verkocht en er ontstonden heftige spanningen tussen de twee. Hierbij zou Anna Maria haar man zelfs hebben gedreigd zijn bed in brand te steken. Desondanks heeft Jan Herman zijn eerste echtscheidingsaanvraag weer ingetrokken. Bij de tweede aanvraag deed hij een extra beschuldiging, Anna Maria zou ook ontrouw zijn geweest. Ondanks de scheiding, en ondanks dat van Eeghen veel minder rijk was dan bij het begin van hun huwelijk, erft Anna Maria een vermogen van hem als hij zeven jaar later, 69 jaar oud, sterft. Gezien de huwelijkse voorwaarden en de echtscheiding heeft hij haar kennelijk als erfgename in zijn testament opgenomen.

Dat er toch wel sprake was van een wederzijdse innige band bewijst ook wel dat Anna Maria na de dood van haar voormalige echtgenoot de kapitale villa Bébé Bambino laat bouwen pal naast de begraafplaats Westerveld in Driehuis waar hij begraven ligt. De naam van de villa refereert aan de twee schoothondjes van Anna Maria de Mée. De villa werd ontworpen door de architect P.A.J. Scheelbeek en werd in 1966 hernoemd naar Villa Romantica.

Ook haar sindsdien zeer teruggetrokken leven, niet in de villa maar op een bovenwoning in Amsterdam, wijst in de richting van een zwaar verlies. Ze was nog lange tijd een bekende verschijning op het Rembrandtplein waar ze in versleten kleren suikerklontjes voerde aan de paarden van de koetsiers. Uiteindelijk is ze zwaar verwaarloosd en vervuild uit haar appartement overgebracht naar de Valeriuskliniek waar ze uiteindelijk is overleden.

Anna Maria is bijgezet in het familiegraf van de Van Eeghens.

Hoewel ze zo'n dertig jaar lang haar gasten ontving in de keuken op versleten stoelen, bleek na haar dood haar zeer kostbare boedel keurig in kratten opgeborgen, de vrijwel ongebruikte kostbare tapijten strak opgerold. Over de veiling werd in alle kranten uitgebreid bericht. Een aantal stukken, waaronder een korset en een japon, zijn in de collectie van het Rijksmuseum.

Anton Pieter du Mée was een neef van Anna Maria. Beiden hielden zich bezig met dierenbescherming en hebben bijgedragen aan de totstandkoming van de eerste dierenambulance. Mogelijk heeft ze de bioscoop Rialto mede gefinancierd.


</doc>
<doc id="4591330" url="https://nl.wikipedia.org/wiki?curid=4591330" title="Vandenbosprocedure">
Vandenbosprocedure

De VandenBosprocedure is een chirurgische ingreep voor een ingegroeide teennagel in een vergevorderd stadium.

Hierbij wordt vrijwel altijd lokale anesthesie gebruikt en een incisie gemaakt van ongeveer 1 bij 1,5 cm rondom de zijkant van de nagelrand. Een ingegroeide teennagel komt het meest voor bij de grote teen, dit door het dragen van te strak schoeisel of het verkeerd knippen van de teennagel.


</doc>
<doc id="4591441" url="https://nl.wikipedia.org/wiki?curid=4591441" title="Andrea Maier">
Andrea Maier

Andrea Britta Maier (Aurich, Duitsland, 19 april 1978) is verouderingsonderzoeker en hoogleraar Gerontologie aan de Vrije Universiteit in Amsterdam en hoogleraar Interne geneeskunde - Geriatrie aan de University of Melbourne in Melbourne, Australië. Zij is tevens hoofd van de Divisie Interne Geneeskunde, Longgeneeskunde, Geriatrie en Langdurige Zorg van het Royal Melbourne Hospital in Melbourne, Australië. 

Maier is een dochter van een Oost-Duitse vader en een West-Duitse moeder die hij ontmoette in Sleeswijk-Holstein. Zij studeerde geneeskunde aan de Martin-Luther-Universität Halle-Wittenberg en Universität zu Lübeck, Duitsland. Tijdens haar studie begon zij haar onderzoek naar veroudering. Zij specialiseerde in de interne geneeskunde aan het Leids Universitair Medisch Centrum, Nederland en koos vervolgens de subspecialisatie Ouderengeneeskunde. Na haar studie en een summa cum laude promotie in 2008 aan de Rijksuniversiteit Leiden, werd ze in 2012 hoofd van de sectie ouderengeneeskunde en gerontologie aan het VU Medisch Centrum en op 33-jarige leeftijd benoemd tot hoogleraar Interne geneeskunde, i.h.b. Gerontologie, de jongste hoogleraar in de interne geneeskunde ooit in Nederland.




</doc>
<doc id="4591821" url="https://nl.wikipedia.org/wiki?curid=4591821" title="Strontiumsuccinaat">
Strontiumsuccinaat

Strontiumsuccinaat is het strontiumzout van barnsteenzuur. 

Strontiumsuccinaat kan gevormd worden door neutralisatie van barnsteenzuur met strontiumhydroxide of door de reactie in waterige oplossing van strontiumchloride met barnsteenzuur.

In de vaste fase komt strontiumsuccinaat voor als een fijn wit poeder en, naargelang de temperatuur, als een van twee polymorfen. De omkeerbare transformatie tussen beide treedt op bij ongeveer 50°C. De lagetemperatuurvorm heeft een monokliene kristalstructuur, de hogetemperatuurvorm een tetragonale. Nochtans kunnen beide polymorfen ook samen voorkomen bij kamertemperatuur. De kristallen zijn stabiel tot ongeveer 350°C; daarboven treedt decompositie in. Een smeltpunt is niet gekend. Het zout is weinig oplosbaar in water; de oplosbaarheid bij kamertemperatuur is ongeveer 1,137 g/l.

Van een aantal strontiumzouten is geweten dat ze de botgroei bevorderen en gebruikt kunnen worden voor de behandeling of de preventie van osteoporose. Dit is onder meer het geval met strontiumranelaat, en strontiumsuccinaat komt hiervoor ook in aanmerking.


</doc>
<doc id="4592022" url="https://nl.wikipedia.org/wiki?curid=4592022" title="Engels rood">
Engels rood

Engels rood is een kleur, meer bepaald een roodtint. Het is een kleurtoon van Indiaans rood gemengd met een pigment van ijzeroxide. De kleur is de benaming van een kleurstof die als pigment gebruikt wordt in onder andere (kunst)schilderverf.

De kleurbenaming 'Engels rood' werd voor het eerst gebruikt rond het jaar 1700.

Kleurcode 339 van Royal Talens Cobra waterverdunbare olieverf komt overeen met Engels rood.



</doc>
<doc id="4592096" url="https://nl.wikipedia.org/wiki?curid=4592096" title="Sovjetchampagne">
Sovjetchampagne

Sovjetchampagne (Советское шампанское, "sovjetskoje sjampanskoje") is een generieke naam voor mousserende wijnen geproduceerd in de Sovjet-Unie en haar opvolgersstaten. Gedurende vele jaren waren het recept en de productie in handen van de staat. De wijn werd gemaakt van een mengeling van aligotédruiven en Chardonnaydruiven. 

Nadat de Sovjet-Unie uiteenviel, kochten privébedrijven uit Wit-Rusland, Oekraïne, Moldavië en Rusland de rechten om de "sovjetchampagne" opnieuw te produceren. De champagne wordt vandaag de dag nog steeds door deze bedrijven gemaakt, en ze gebruiken de originele naam als hun merknaam.

Tsaar van Rusland, Pavel I, bracht voor het eerst wijngaarden op de Krim samen met Franse champagnemeesters, maar het was een aristocraat, prins Golytsin, die voor het eerst een succesvolle champagne-wijngaard oprichtte bij de stad Abrau-Dyurso. Zijn nieuw product was zo succesvol dat het in 1900 op wereldexpo in Parijs de "Grand Prix de Champagne" won.

Toen na de Russische Revolutie in oktober 1917 de bolsjewieken aan de macht kwamen was de privéhandel, vooral in luxegoederen, zo goed als verdwenen. Maar wanneer de Sovjet-Unie zich in de jaren 20 ontwikkelde tot een geïndustrialiseerde natie, vroeg de sovjetregering aan Russische wijnmakers om een nieuw recept te maken voor een "champagne voor het volk". Het moest een goedkope, makkelijk te produceren champagne worden, toegankelijk voor de massa. Het nieuwe merk, de "sovjetchampagne", werd uitgevonden door een paar leden van een regionale sovjet. De "vader" van de nieuwe champagne was Anton Frolov-Bagreyev, een voormalig werknemer van prins Golytsin. In een dramatisch incident tijdens de Russische Burgeroorlog was hij bijna gedood omdat hij weigerde de druivenoogst aan een groep soldaten van het Rode Leger te geven. Hij overleefde enkel door de hulp die de andere werknemers hem gaven. Later haalde hij academische diploma's en kreeg hij de Stalinprijs voor zijn verdiensten in de wijnindustrie. Het productieproces werd nog efficiënter en goedkoper gemaakt in 1953 door professor Georgy Agabalyanc, die daarvoor de Leninprijs ontving. In 1975 kocht het bedrijf Moët & Chandon een licentie om de champagne in het Westen te maken.

In Litouwen oordeelde het hooggerechtshof dat Latvijas Balzams, een lokale producent, het exclusieve recht heeft om de sovjetchampagne te produceren in dat land. In andere voormalige sovjetrepublieken is de productie niet tot één bedrijf beperkt, daar maken meerdere producenten de champagne.

Door een wet van de Europese Unie is het in de EU verboden mousserende wijn die buiten de Champagnestreek in Frankrijk geproduceerd wordt, champagne te noemen. Hongarije, dat ook sovjetchampagne maakte, werd daardoor gedwongen de naam te veranderen naar "Sovjetskoje Igristoje", een naam die ook in de sovjettijd regelmatig voorkwam.



</doc>
<doc id="4592494" url="https://nl.wikipedia.org/wiki?curid=4592494" title="Transient global amnesia">
Transient global amnesia

Transient global amnesia ("TGA") is een geheugenverlies met als kenmerk dat het tijdelijk is, maar vaak wel totaal voor een bepaalde periode in het verleden. 

Het gaat niet gepaard met verminderde verstandelijke- of zintuiglijke vermogens. Een patiënt heeft een min of meer duidelijk begrensd "gat" in zijn herinnering. Maar weet goed wie hij/zij is, kent zijn omgeving, spreekt beslist geen wartaal en kan normaal discussiëren. Kortom: de TGA-patiënt functioneert normaal, heeft verder geen klachten (hoofdpijn, duizeligheid, hartkloppingen, ademnood, dubbel zien, fysieke coördinatie).

Het geheugenverlies herstelt zich in de meeste gevallen na enige tijd vanzelf (uren tot weken) en de patiënt en zijn omgeving blijven achter met de vraag over de oorzaak. Die is niet met zekerheid bekend.



</doc>
<doc id="4592604" url="https://nl.wikipedia.org/wiki?curid=4592604" title="Haltlose persoonlijkheidsstoornis">
Haltlose persoonlijkheidsstoornis

De haltlose persoonlijkheidsstoornis is een persoonlijkheidsstoornis die zich kenmerkt door egoïstisch, onverantwoordelijk en hedonistisch gedrag. De aandoening vertoont veel overeenkomsten met de antisociale- en dissociale persoonlijkheidsstoornis. Mensen die lijden aan deze stoornis, hebben een gebrek aan lange termijn doelen, zorgvuldigheid en concentratievermogen en wroeging. Ze zijn echter ook charmant, optimistisch en beïnvloedbaar. Alcoholproblemen komen vaak voor. De aandoening is beschreven in de ICD-10.

Haltlose is een Duits woord wat ook wel driftig, doelloos en onverantwoordelijk betekent. Er zijn geen anderstalige woorden die de persoonlijkheidsstoornis beschrijven (Cullivan, 1998).




</doc>
<doc id="4592640" url="https://nl.wikipedia.org/wiki?curid=4592640" title="Invaginatie">
Invaginatie

Invaginatie is het inschuiven van een (lichaams)deel binnen zichzelf of een ander deel van een structuur . De medische term is intussusceptie. 

Darminvaginatie, de inschuiving van darmdelen veroorzaakt partiële of gehele blokkering . Hierdoor heeft voedsel een verminderde doorstroom waardoor constipatie kan ontstaan. Een ander probleem die bij darminvaginatie optreedt is een verminderde bloedstroom waardoor het darmdeel kan afsterven door gebrek aan zuurstof. Soms kan een deel weer terugschuiven waardoor de blokkering verdwijnt. 

Mogelijke oorzaken van darminvaginatie zijn een divertikel, een poliep, een tumor, en/of andere darmafwijkingen .



</doc>
<doc id="4592822" url="https://nl.wikipedia.org/wiki?curid=4592822" title="Biotroof">
Biotroof

Biotroof (grieks: βίος bios „leven“ en τροφή trophé „voeding“) zijn organismen, die groeien op levende planten of dieren. De planten en dieren moeten na infectie nog blijven leven. Biotrofe organismen zijn plantenparasieten, parasieten bij dieren en symbionten, zoals de mycorrhiza en de in de stikstofwortelknolletjes levende bacteriën (Rhizobium).



</doc>
<doc id="4593144" url="https://nl.wikipedia.org/wiki?curid=4593144" title="Robert Broom">
Robert Broom

Robert Broom (Paisley, 30 november 1866 - Pretoria, 6 april 1951) was een Schots-Zuid-Afrikaans paleontoloog en medicus. Als paleontoloog is hij vooral bekend van zijn publicaties over vroege mensachtigen en Therapsida. 

Broom werd geboren in Schotland. Hij studeerde Geneeskunde aan de University of Glasgow. Zijn specialisme was verloskunde.

In 1892 kwam Broom in Australië. In 1895 beschreef hij "Burramys parvus", een dwergbuidelmuis, op basis van een fossiele vondst in Nieuw-Zuid-Wales. Zeventig jaar later werd voor het eerst een levend exemplaar van deze soort waargenomen.

Broom kwam in 1897 aan in de Westkaap. Van 1903 tot 1910 hij professor in de Geologie en Zoölogie aan de Universiteit van Stellenbosch. Vervolgens was Broom werkzaam bij het Iziko South African Museum in Kaapstad. Zijn veldwerk deed Broom met name in de Karoo. Tijdens zijn studies naar uitgestorven gewervelde diersoorten, met name uit de Therapsida, uit het Perm en Trias in de Karoo, was hij eveneens als arts werkzaam. Broom beschreef 369 holotypes van therapsiden, waaronder dat van "Moschops", "Lycaenops" en "Procynosuchus".

Vanaf 1934 was Broom werkzaam voor het Transvaal Museum in Pretoria. Veldwerk deed hij in het gebied dat bekendstaat als "Wieg van de mensheid" met de locaties Sterkfontein, Kromdraai en Swartkrans. Samen met John Robinson ontdekte hij bij Sterkfontein een schedel van 2,5 miljoen jaar oud van een mensachtige. De schedel werd toegeschreven aan "Plesianthropus transvaalensis" en het kreeg de bijnaam "Mevrouw Ples". Inmiddels blijkt de schedel te behoren aan "Australopithecus africanus" en betreft het bovendien vermoedelijk een man.


</doc>
<doc id="4593495" url="https://nl.wikipedia.org/wiki?curid=4593495" title="Entoptisch blauweveldverschijnsel">
Entoptisch blauweveldverschijnsel

Het entoptische blauweveldverschijnsel (ook: het entoptische verschijnsel van het blauwe veld) is de waarneming van kleine, heldere, bewegende stipjes tegen een lichte, blauwe achtergrond, zoals de hemel.

Richard Scheerer (1887-1982), een Duitse oogarts, was de eerste die dit verschijnsel vanuit wetenschappelijk oogpunt beschreef. Het wordt daarom ook het verschijnsel van Scheerer genoemd. De lichtende stippen zijn witte bloedcellen in de haarvaten voor het netvlies van het oog.

Het woord "entoptisch" is afgeleid van het Griekse "binnen" en "oog". Een entoptisch verschijnsel is dus een waarneming van iets "in" het oog zelf.

Wie op een heldere of zonnige dag naar de blauwe lucht kijkt, ziet na enkele seconden kleine, heldere puntjes of stipjes verschijnen, die snel en langs kronkelige, zigzaggende lijnen in het gezichtsveld bewegen. De bewegende lichtstipjes blijven maar kortdurend zichtbaar, ongeveer een seconde, terwijl er ondertussen op willekeurige plekken andere lichtende puntjes ontstaan. De lijnen die ze volgen zijn kronkelig en onvoorspelbaar. De snelheid van de stipjes verandert op het ritme van de hartslag: bij elke hartslag versnellen ze even.

De stipjes zijn te zien in het midden van het gezichtsveld, binnen ongeveer 10 tot 15 graden van het fixatiepunt. Het linker- en rechteroog zien andere puntjes; als je met beide ogen kijkt, zie je een mengsel.

De meeste mensen zijn in staat het entoptische fenomeen van het blauwe veld te zien als ze naar de blauwe lucht kijken, hoewel het vrij zwak is en het veel mensen pas opvalt als ze erop gewezen worden. De lichtpuntjes zijn beter zichtbaar tegen een effen blauw vlak met een golflengte van 430 nm.

De heldere stipjes worden in het Engels wel "sprites" genoemd, wat verwijst naar geesten, kleine elfen of natuurgeesten (naar het Latijne "spiritus", geest). Deze benaming suggereert dat het als bovennatuurlijk verschijnsel werd opgevat. Binnen het hindoeïsme werden ze opgevat als zichtbaar geworden "prana" (energie, levenskracht). En in de esoterie werden de beweeglijke, lichtende stippen uitgelegd als "energiebolletjes", onder de term "vitality globules" ("druppeltjes levenskracht").

In 1924 was oogarts en leraar aan de hogeschool Richard Scheerer de eerste die klinisch onderzoek naar het entoptische blauweveldverschijnsel deed en hierover een wetenschappelijke verklaring publiceerde.

De lichtende stipjes zijn witte bloedcellen in de haarvaten voor het netvlies van het oog. In het oog lopen de bloedvaten vóór het netvlies en de lichtgevoelige cellen langs. Dat betekent dat deze haarvaatjes door het beeld lopen en voor schaduwen op het netvlies zorgen. Het oog en de hersenen filteren de schaduwen van de haarvaten weg, deels door aanpassing van lichtgevoelige cellen onder de haarvaten.

Blauw licht (met als meest gunstige golflengte 430 nm) wordt opgenomen door de rode bloedcellen in de haarvaten. De witte bloedcellen, die in minder grote aantallen aanwezig zijn dan rode bloedcellen en die het blauwe licht niet absorberen, zorgen voor tussenruimtes in de bloedstroom (witte bloedlichaampjes zijn zo groot, dat ze het haarvat geheel opvullen). Deze openingen zijn waarneembaar als lichte stipjes. Er valt in feite minder schaduw op de achterliggende lichtgevoelige cellen, waardoor die even overbelicht raken.

De tussenruimtes worden uitgerekt, omdat de ronde witte bloedcellen maar net door een haarvat passen. Rode bloedcellen hopen zich achter de witte bloedcel op en lijken een donkere staart te vormen. Ze volgen een kronkelig paadje, doordat de haarvaatjes kronkelig zijn. De stipjes verschijnen niet in de echte middelste kern van het gezichtsveld, omdat daar geen bloedvaten lopen. Ze verschijnen en verdwijnen weer snel, omdat je ze alleen voor je netvlies ziet, daarna verdwijnen ze achter je oog en dus uit je blikveld.

Doordat het verschijnsel in je oog zelf zit, maakt het voor een brildrager niet uit of hij zijn bril of lenzen draagt of niet: de lichtpunten blijven even scherp.

Andere entoptische fenomenen zijn onder meer: de blinde vlek, de fosfeen (nawerkingsvlek), het nabeeld, de bundel van Haidinger en glasvochttroebeling.

Het verschijnsel van Scheerer is eenvoudig te onderscheiden van dat laatste, de draadachtige figuren (eiwitten) die je in het glasvocht kunt zien zweven. Scheerers lichtstippen bestaan uit bloedcellen van gelijke grootte en scherpte, die eruitzien als een stip of wormpje, dat lichter is dan de blauwe achtergrond. Als de ogen niet bewegen, blijven de stipjes heen en weer schieten. Als de ogen bewegen, volgen de puntjes onmiddellijk, aangezien ze in het netvlies besloten zitten. In tegenstelling daarmee, gaat het bij glasvochttroebeling om vlekken of draden die in grootte verschillen en soms scherper en soms minder scherp te zien zijn. De vorm kan grillig zijn en de vormen zijn donkerder dan de achtergrond. Als de ogen niet meer bewegen, komen ook de draden tot stilstand. Als de ogen bewegen, volgen de draden traag, omdat ze besloten zitten in het doorzichtige glasvocht.




</doc>
<doc id="4593524" url="https://nl.wikipedia.org/wiki?curid=4593524" title="Homothallie">
Homothallie

Homothallie komt voor bij schimmels. Homothallische schimmels kunnen zich geslachtelijk voortplanten met dezelfde soort schimmeldraden. Het mycelium vormt verschillende cellen met mannelijke en vrouwelijke voortplantingsorganen en zo kan zelfbevruchting plaatsvinden.

Voorbeelden zijn de ascomyceten "Fusarium graminearum" en verscheidene "Aspergillus"-soorten, zoals "Aspergillus nidulans". Ongeveer 64% van de 250 bekende "Aspergillus"-soorten zijn homothallisch.

Korstmossen zijn symbiosevormen tussen een "mycobiont": een schimmel en een "fycobiont": een fotosynthetisch organisme dat een blauwwier ("Cyanobacteria") of een alg is. Ze komen in zeer extreme milieus voor, zoals toendra's, woestijnen, op rotsen aan de kust en slakhopen. De schimmels in de korstmossen "Graphis scripta" en "Ochrolechia parella" zijn homothallisch en er wordt geopperd dat dit een voordeel heeft in extreme groeimilieu's. Het voordeel zou zijn dat onder deze omstandigheden waarbij DNA-schade relatief vaak optreedt deze schade in de meiose beter met homologe recombinatie en crossing-over hersteld wordt.



</doc>
<doc id="4594059" url="https://nl.wikipedia.org/wiki?curid=4594059" title="Reinder Pieter van Calcar">
Reinder Pieter van Calcar

Reinder Pieter van Calcar (11 oktober 1872, Veenwouden - 23 april 1957, Leiden) was een Nederlands bacterioloog. Hij was als hoogleraar verbonden aan de Universiteit van Leiden.

Van Calcar werd geboren in Veenwouden als zoon van een predikant. Hij volgde de Hogereburgerschool in Sneek waar hij op zestienjarige leeftijd voor zijn eindexamen slaagde. Daarna maakte hij de overstap naar de Universiteit van Amsterdam waar hij van 1892 tot en met 1896 voor arts leerde. In 1897 werd hij benoemd tot arts. Daarna werd hij huisarts bij een praktijk gelegen in de Jordaan. In 1905 volgde zijn benoeming tot hoogleraar bacteriologie en gezondheidsleer aan de Universiteit Leiden. Hij volgt hiermee Theodorus Hendrik Mac Gillavry op. Zijn oratie vond op 29 september van dat zelfde jaar plaats en was getiteld " Het hedendaagsch standpunt van het Toxine-vraagstuk". Tevens werd hij aangesteld als directeur van het bacteriologisch laboratorium van de Universiteit van Leiden.

Tijdens de Eerste Wereldoorlog verkreeg hij bekendheid door zijn experimenten met varkensvoer. Hij probeerde met behulp van bacteriologische processen een alternatief veevoer te ontwikkelen uit visafval en stro. Twee grondstoffen die ondanks de oorlog nog volop voorhanden waren. Deze proeven waren uiteindelijk niet succesvol. Tijdens het collegejaar 1920-1921 was hij rector-magnificus van de Universiteit Leiden. In 1935 volgde eervol ontslag omdat de leerstoel van Van Calcar werd wegbezuinigd. Deze bezuiniging heeft tot gerechtelijke procedures tussen Van Calcar en het college van curatoren geleid. Als eerbetoon werd ter gelegenheid van zijn tachtigjarige verjaardag door zijn vrienden de Prof. Van Calcar stichting opgericht. Deze stichting trachtte minvermogenden mensen te helpen. Op 23 april 1957 werd hij dood aangetroffen in zijn woning in Leiden. Het bleek zo te zijn dat de afvoerpijp van zijn kachel verstopt zat.




</doc>
<doc id="4594159" url="https://nl.wikipedia.org/wiki?curid=4594159" title="Periventriculaire zone">
Periventriculaire zone

De periventriculaire zone is een deel van de hersenen, meer bepaald het deel van de hypothalamus dat aan weerszijden van de derde ventrikel ligt.

Deze zone bevat onder meer de suprachiasmatische kern, die het bioritme regelt, en de paraventriculaire kern, die verantwoordelijk is voor de afscheiding van hormonen in de hypofyse.


</doc>
<doc id="4594340" url="https://nl.wikipedia.org/wiki?curid=4594340" title="Tympanaal orgaan">
Tympanaal orgaan

Een tympanaal orgaan is een gehoororgaan bij insecten. Het bestaat uit een vlies (tympaan) dat over een kader gespannen staat, met daarachter een luchtzak en sensorische zenuwen. Geluiden doen het vlies trillen en de trillingen worden waargenomen door een chordotonaal orgaan. De gevoeligheid voor geluid ontstaat doordat het tympaan is veel dunner is (1 micrometer in cicaden, 40-100 micrometer in sommige krekels) dan het cuticulum eromheen.

Tympanale organen kunnen in bijna elk deel van het insect voorkomen: het borststuk, de vleugelbasis, het achterlijf, de poten, enz., afhankelijk van de groep insecten. Men neemt aan dat deze organen verscheidene keren onafhankelijk van elkaar geëvolueerd zijn; daardoor kan men hun ligging en structuur gebruiken om de taxonomie van een soort te helpen bepalen. Zo hebben alle leden van de familie der spanners opvallende gepaarde abdominale tympanale organen ("abdomen = achterlijf") met de opening naar de voorkant van het eerste abdominale segment. Binnenin het orgaan variëren de vormen van de verschillende onderdelen, wat toelaat de gemeenschappelijke voorouders van onderfamilies te bepalen. Andere vlinderfamilies kunnen de opening in een andere richting hebben, en structuren met een andere vorm.

Tympanale organen komen voor bij minstens 7 verschillende ordes van insecten: rechtvleugeligen, vlinders, halfvleugeligen, kevers, Dictyoptera, netvleugeligen en tweevleugeligen.


</doc>
<doc id="4594392" url="https://nl.wikipedia.org/wiki?curid=4594392" title="Epidermophyton floccosum">
Epidermophyton floccosum

Epidermophyton floccosum veroorzaakt ringworm, tinea cruris (jeuk), tinea pedis (zwemmerseczeem) en tinea unguium (schimmelnagel of onychomycose) en komt alleen bij mensen voor. De besmetting vindt voornamelijk plaats in kleedkamers en douches. De schimmel verspreidt zich door macroconidia en chlamydosporen.

Tinea cruris komt voor in de liezen, aan de anus en op de benen en veroorzaakt een jeukend en branderig gevoel. Aangetaste plekken worden rood of bruin en de huid wordt schilferig, laat los of vertoont scheurtjes. De infectie begint meestal aan beide liezen tegelijk met 1 tot 1,5 cm grote plekken. De infectie verspreidt zich meestal langs de binnenkant van de dijen naar beneden. Ook de penis kan besmet raken, dit in tegenstelling tot andere soorten infecties.

Bij zwemmerseczeem ontstaat roodheid en schilfering van de huid, meestal beginnend tussen de vierde en vijfde (kleine) teen. Er kunnen pijnlijke kloofjes ontstaan. Later kan de infectie zich uitbreiden naar de voetzool (waarbij kleine met pus gevulde bultjes ontstaan) of de nagels (schimmelnagel, een vorm van kalknagels).

De knuppelvormige, dunwandige, gladde macroconidiën hebben 1 - 7 tussenwanden. Ze zitten langs de gesepteerde schimmeldraad of aan het eind met 2 - 5 bij elkaar. Ze zijn 7 - 12 µm breed en 20 -40 µm lang. Er worden geen microconidiën gevormd. Afhankelijk van de ouderdom van de cultuur worden intercalaire en terminale, 20 µm grote chlamydosporen gevormd.

In "Epidermophyton floccosum" komt het betaïne lipide 1(3),2-diacylglyceryl-3(1)-O-4′-(N,N,N-trimethyl)homoserine met een onbekende functie voor, dat niet voorkomt in de dermatofyte soorten "Microsporum cookei" en "Trichophyton rubrum". 

De optimale groei van "Epidermophyton floccosum" ligt bij 28 °C, maar de schimmel groeit ook nog bij 37 °C. In tegenstelling tot anderen dermatofyten kan "E. floccosum" geen haren infecteren. De ureasetest is vaak na 7 dagen bij 25 °C positief, maar niet altijd betrouwbaar. Op een voedingsbodem met BCP-(BromoCresol Purple)-melksuiker-agar kleurt de indicator purpur, dit in tegenstelling tot een gele verkleuring bij een infectie met "Trichophyton rubrum"-stammen. Op een voedingsbodem met Sabouraud's dextrose agar wordt een groenbruin of beige schimmelweefsel gevormd met een knopvormig, gerimpeld centrum. Tien dagen na het enten op een voedingsbodem bij 30 °C zijn de koloniën 10 - 25 mm groot. Na drie weken beginnen de culturen te verouderen en wordt de schimmelgroei pleomorf. Verouderde culturen kunnen door overenten op zouthoudende agarvoedingsbodems met 3 - 5 % NaCl weer hun oorspronkelijk groei laten zien met een vlakke, groenbruine tot beige schimmellaag en vorming van macroconidiën. Deze eigenschap kan ook gebruikt worden ter onderscheiding van andere dermatophyten, die onder deze groeiomstandigheden niet groeien of pleomorf blijven. Vitaminetoevoegingen aan de voedingsbodem laten geen betere groei zien. Bij het ouder worden op een voedingsbodem gaat de schimmel alleen nog een wit, wattig en steriel mycelium vormen, de schimmel wordt dan pleomorf genoemd.



</doc>
<doc id="4594467" url="https://nl.wikipedia.org/wiki?curid=4594467" title="Obstructie tijdens de bevalling">
Obstructie tijdens de bevalling

Bij obstructie tijdens de bevalling, ook wel dystocie genoemd, kan een baby ondanks normale samentrekking van de baarmoeder het bekken niet verlaten tijdens de bevalling omdat er een fysieke blokkering is. Een complicatie voor de baby is onder meer zuurstofgebrek dat tot de dood kan leiden. Het vergroot het risico dat de moeder een infectie, een baarmoederscheur of een post-partumbloeding krijgt. Een langetermijncomplicatie voor de moeder kan een obstetrische fistel zijn. Er is bij obstructie tijdens de bevalling sprake van een langdurige bevalling als de actieve fase van de bevalling meer dan twaalf uur duurt.

De hoofdoorzaken van obstructie bij de bevalling zijn onder meer: een grote baby of baby in een abnormale positie, een klein bekken en problemen met het baringskanaal. Abnormale posities zijn bijvoorbeeld schouderdystocie waarbij de voorste schouder niet gemakkelijk onder het bekken door past. Risicofactoren voor een klein bekken zijn onder meer ondervoeding en te weinig blootstelling aan zonlicht waardoor een vitamine D-tekort ontstaat. Verder komt het vaker voor in de puberteit, omdat het bekken dan nog niet altijd helemaal volgroeid is. Tot problemen met het baringskanaal behoren een vagina en perineum die te nauw zijn, mogelijk ten gevolge van vrouwenbesnijdenis of tumoren. Vaak wordt een partograaf gebruikt om de voortgang van de bevalling te volgen en problemen te diagnosticeren. In combinatie met lichamelijk onderzoek kan dit de diagnose van obstructie bij de bevalling opleveren. 

Voor behandeling van obstructie bij de bevalling kan een keizersnede of vacuümextractie met een eventuele chirurgische verwijding van de schaambeenderen nodig zijn. Andere maatregelen zijn onder meer de vrouwen hydrateren en gebruik van antibiotica als de vliezen al meer dan 18 uur eerder zijn gebroken. In Afrika en Azië is bij twee tot vijf procent van alle bevallingen sprake van obstructie tijdens de bevalling. In 2013 leidde dit tot 19.000 doden, een vermindering ten opzichte van 29.000 doden in 1990 (ongeveer 8% van alle sterfgevallen in relatie tot zwangerschap). De meeste doden door deze aandoening vallen in de ontwikkelingslanden.


</doc>
<doc id="4594474" url="https://nl.wikipedia.org/wiki?curid=4594474" title="Eclampsie">
Eclampsie

Eclampsie is het begin van aanvallen (convulsies) bij een vrouw met pre-eclampsie. Pre-eclampsie is een zwangerschapsaandoening waarbij sprake is van een hoge bloeddruk in combinatie met te grote hoeveelheden eiwit in de urine of een andere orgaanstoornis. De aandoening kan voor, tijdens of na de bevalling beginnen.De aanvallen zijn van het tonisch-klonische type en duren meestal ongeveer een minuut. Na de aanval is er meestal een toestand van verwarring of een coma. Tot de complicaties behoren: aspiratiepneumonie, hersenbloeding, nierfalen en hartstilstand. Pre-eclampsie en eclampsie zijn onderdeel van een grotere groep van aandoeningen met de naam hypertensieve zwangerschapsaandoeningen. 

Aanbevelingen voor preventie omvatten: aspirine voor wie een verhoogd risico loopt, calciumsupplementen in gebieden waar de calciumconsumptie laag is, en behandeling van een slechte bloeddruk met medicijnen. Lichaamsbeweging tijdens de zwangerschap kan ook nuttig zijn. Toediening van magnesiumsulfaat in de bloedvaten of de spieren heeft goede resultaten voor patiënten met eclampsie en is doorgaans veilig. Dit geldt zowel voor ontwikkelde als ontwikkelingslanden. Er kan ondersteuning voor de ademhaling nodig zijn. Andere behandelingen kunnen medicijnen voor de bloeddruk zoals hydralazine en een noodbevalling via de vagina of met een keizersnede.

Er is sprake van pre-eclampsie bij ongeveer 5% van alle bevallingen en van eclampsie bij ongeveer 1,4% van de bevallingen. In de ontwikkelde landen zijn de aantallen ongeveer 1 per 2000 bevallingen, omdat de medische zorg er beter is. Hypertensieve zwangerschapsaandoeningen zijn een van de meest voorkomende oorzaken van sterfte tijdens de zwangerschap. In 2013 leidde dit tot 29.000 sterfgevallen, een daling ten opzicht van 37.000 in 1990. Ongeveer één procent van vrouwen met eclampsie overlijdt. Het woord eclampsie is ontleend aan de Griekse term voor bliksem. De oudste bekende beschrijving van de aandoening is van Hippocrates in de 5e eeuw voor Christus.


</doc>
<doc id="4594479" url="https://nl.wikipedia.org/wiki?curid=4594479" title="Eierstokcyste">
Eierstokcyste

Een eierstokcyste is een met vloeistof gevulde blaas in de eierstok. Vaak veroorzaakt deze geen symptomen. Soms leiden cysten tot een opgeblazen gevoel, pijn in de onderbuik of pijn in de onderrug. Als de cyste openbreekt of de eierstok verdraait, kan hevige pijn ontstaan. Dit kan leiden tot braken of een gevoel van slapte. De meeste cysten zijn echter goedaardig. 

De meeste eierstokcysten zijn functionele cysten van het type follikelcyste of corpusluteumcyste. Andere typen zijn cysten door endometriose, dermoïde cysten en cystadenomen. Bij het polycysteusovariumsyndroom zijn er veel kleine cysten in beide eierstokken. Een eileiderontsteking kan ook cysten tot gevolg hebben. Cysten zijn maar zelden een vorm van eierstokkanker. De diagnose wordt gesteld door middel van een inwendig onderzoek met een echo of een andere testmethode om meer informatie te verkrijgen.

Bij cysten wordt vaak niet ingegrepen. Wanneer ze pijn veroorzaken, kunnen medicijnen zoals paracetamol (acetaminofeen) of ibuprofen worden gebruikt. Er kan worden gekozen voor gebruik van hormonale anticonceptiemiddelen om cysten te voorkomen bij wie er vaak last van heeft. Er is echter geen bewijs dat anticonceptie helpt als behandeling van bestaande cysten. Als de cysten niet na enkele maanden verdwijnen, groter worden, er vreemd uitzien of pijn veroorzaken, kunnen ze chirurgisch worden verwijderd.

De meeste vrouwen krijgen op vruchtbare leeftijd maandelijks kleine cysten. Grote cysten die problemen veroorzaken, doen zich voor bij ongeveer 8% van de vrouwen vóór de menopauze. Na de menopauze krijgt ongeveer 16% van de vrouwen eierstokcysten, en als deze er zijn, is de kans groter dat het gaat om kanker.


</doc>
<doc id="4594480" url="https://nl.wikipedia.org/wiki?curid=4594480" title="Post-partumbloeding">
Post-partumbloeding

Post-partumbloeding of haemorrhagia post partum (HPP) is overmatig vaginaal bloedverlies dat meestal wordt gedefinieerd als verlies van meer dan 500 ml of 1000 ml bloed binnen de eerste 24 uur na een bevalling. Soms wordt daaraan toegevoegd dat er aanwijzingen of symptomen van een laag bloedvolume moeten zijn voor deze diagnose. Tot de tekenen en symptomen kunnen aanvankelijk onder meer behoren: verhoogde hartslag, daling van de bloeddruk na het opstaan en een versnelde ademhaling. Naarmate meer bloed verloren is, kunnen de vrouwen het koud hebben, kan hun bloeddruk dalen en kunnen ze onrustig worden of het bewustzijn verliezen. Deze aandoening kan tot zes weken na de bevalling optreden.

De meest voorkomende oorzaak is een slechte samentrekking van de baarmoeder na de bevalling. Andere mogelijke oorzaken zijn resten van de placenta die achterblijven, een scheur in de baarmoeder of een slechte bloedstolling. Het probleem komt vaker voor bij wie al een lage hoeveelheid rode bloedcellen heeft, Aziatisch is, een grote baby of een meerling krijgt, of obees of ouder dan 40 jaar is. Het komt ook vaker voor na een keizersnede, bij wie medicijnen heeft gekregen om de bevalling op te wekken en bij wie een episiotomie heeft gekregen (is ingeknipt) voor de bevalling.

Preventie bestaat uit het verminderen van bekende risicofactoren, zoals (indien mogelijk) ingrepen die samenhangen met de aandoening, en toediening van het medicijn oxytocine 
om te stimuleren dat de baarmoeder zich kort na de geboorte van de baby samentrekt. Als er een tekort aan oxytocine is, wordt in plaats daarvan wel misoprostol gebruikt. De behandeling kan bestaan uit intraveneuze vloeistoffen, bloedtransfusies en het medicijn ergotamine om de samentrekking van de baarmoeder te stimuleren. Het samendrukken van de baarmoeder met de hand kan effectief zijn als alle andere maatregelen niets uithalen. De aorta kan ook worden samengedrukt door op de buik te drukken. De Wereldgezondheidsorganisatie heeft een zogeheten niet-pneumatisch opblaasbare antishockbroek aanbevolen totdat andere maatregelen zoals een eventuele chirurgische ingreep kunnen worden genomen.

In ontwikkelingslanden gaat ongeveer 1,2% van de bevallingen gepaard met HPP, en in die gevallen overlijdt ongeveer 3% van de vrouwen. Wereldwijd komt dit neer op 44.000 tot 86.000 doden per jaar, zodat dit de voornaamste doodsoorzaak tijdens de zwangerschap is. In het Verenigd Koninkrijk overlijden ongeveer 0,4 vrouwen per 100.000 bevallingen aan HPP, terwijl dat in Afrika ten zuiden van de Sahara ongeveer 150 vrouwen per 100.000 bevallingen zijn. In ieder geval sinds het einde van de 19e eeuw is het sterftecijfer rond de geboorte in het Verenigd Koninkrijk sterk gedaald.


</doc>
<doc id="4594559" url="https://nl.wikipedia.org/wiki?curid=4594559" title="Fritz Bicknese">
Fritz Bicknese

Fritz Hubert Ernst Bicknese (Rotterdam, 19 januari 1888 - Breda, 14 juli 1944) was een Nederlands medicus en oorlogsslachtoffer.

Bicknese werd geboren binnen het gezin van muzikant Friedrich Bicknese en Maria Joanna Hubertina Beers. Hij haalde in Rotterdam in 1909 zijn diploma apothekersassistent. In 1911 rondde hij een studie af in Groningen. In 1912 werd hij bij koninklijk besluit benoemd tot militair apotheker 2e klasse voor het Koninklijk Nederlandsch-Indisch Leger. Op 3 januari 1916 huwde hij in Medan, Nederlands-Indië met Geertruida Henriëtte Radersma.. In 1920 werd hij benoemd tot scheikundig laborant in Weltevreden en in 1926 tot dirigerend apotheker bij de Militair Geneeskundige Dienst. Hij ging in 1931 met pensioen. Hij ging werken bij Apotheek Heidema, die in een monumentaal gebouw aan de Wilhelminastraat 2 hoek Boeimeersingel in Breda gevestigd was. 

Op 14 juli 1944 werd hij in zijn apotheek vermoord door Heinrich Boere en consorten. Hij werd door pistoolschoten om het leven gebracht in verband met anti-Duitse sympathieën, een gezin met twaalf kinderen achterlatend.


</doc>
<doc id="4594705" url="https://nl.wikipedia.org/wiki?curid=4594705" title="Pyriofenon">
Pyriofenon

Pyriofenon is een organische verbinding die als fungicide gebruikt wordt in de landbouw. Ze is vooral actief tegen schimmels uit de orde Erysiphales, waaronder echte meeldauw op graangewassen en meeldauw op druiven.

Pyriofenon is ontwikkeld door ISK BioSciences. Het is een benzoylpyridine (een arylfenylketon). De stof is sinds 1 februari 2014 in de Europese Unie toegelaten.



</doc>
<doc id="4595009" url="https://nl.wikipedia.org/wiki?curid=4595009" title="Sint-Servaasgasthuis">
Sint-Servaasgasthuis

Het Sint-Servaasgasthuis of Sint-Servaashospitaal was een middeleeuws gasthuis of hospitaal aan het Vrijthof in de Nederlandse stad Maastricht. Het in oorsprong elfde of twaalfde-eeuwse gasthuis lag binnen de claustrale singel van het Sint-Servaaskapittel en diende als onderkomen voor de pelgrims die het graf van Sint-Servaas bezochten. Daarnaast diende het als opvang voor zieken en gebrekkigen. In de negentiende eeuw werd het gebouw gesloopt.

Bij de afbraak van het Sint-Servaasgasthuis in 1821 werden enkele opmerkelijke vondsten gedaan, die door de lokale historicus Martinus van Heylerhoff (1776-1854) zijn opgetekend. Onder andere werden op geringe diepte twee zeer zware muren aangetroffen, die de zuidwesthoek vormden van een stevig gebouw. Wellicht was deze vondst de stimulans om in 1822 de "Société des Amis des Sciences, Lettres et Arts" op te richten. In 1825 en 1829 publiceerde Van Heylerhoff twee artikelen in het jaarboek van de Société over de Vrijthof-vondsten. In het laatste artikel beschreef hij het geobserveerde muurwerk nauwkeuriger als van een onbekende, grofkorrelige steensoort, plaatselijk maar liefst zes(!) meter hoog en minstens een meter dik, uitlopend naar 1,4 m aan de onderkant. In slijkachtige grond (een gracht?) werden tal van vondsten gedaan, onder andere kapitelen en grote stukken beeldhouwwerk, tot 1 m hoog. Van Heylerhoff concludeerde dat het hier wel om een gebouw van Romeinse oorsprong moest gaan, wellicht de woning van een militaire commandant, die later dienstdeed als koninklijk verblijf. Jozef Habets en anderen bouwden later op deze theorie voort. Een gebouw van Romeinse oorsprong is op deze plaats vrijwel uitgesloten, maar een palts is zeker mogelijk, ook gezien het bezoek van diverse Merovingische koningen aan Maastricht en de latere aanwezigheid van het Brabants of Spaans Gouvernement in deze omgeving. Een andere, meer voor de hand liggende mogelijkheid is dat het hier gaat om een voorloper van het twaalfde-eeuwse hospitaal.
De geschiedenis van het Sint-Servaasgasthuis gaat ver terug. Eén van de oudste documenten waarin Maastricht genoemd wordt, is een schenking door Grimo of Adalgyselus, diaken in Verdun, die in 634 aan de leprozen van Maastricht goederen in de buurt van Flémalle naliet. Niet duidelijk is waar deze leprozerie gevestigd was. In elke geval was in de Regel van Aken, die sinds de negende eeuw voor seculiere kapittels gold, de verplichting opgenomen om een "domus hospitales" te stichten. De oudste vermelding van een gasthuis bij de Sint-Servaaskerk is te vinden bij Jocundus (circa 1080), een Franse geestelijke die in opdracht van het Sint-Servaaskapittel het leven en de wonderen van Sint-Servaas beschreef. Drie van de door hem genoemde wonderbaarlijke genezingen betroffen pelgrims die in het Sint-Servaasgasthuis verbleven. Een eeuw later noemde Henric van Veldeke in zijn "Leven van Sint-Servaas" de kanunnik Hezelo als 'meester' van het gasthuis. Diezelfde Hezelo liet in 1171 een kapel bouwen en stelde een lijst met bezittingen van het gasthuis op. Het oudst bewaard gebleven reglement dateert uit 1441. In 1488 werd het Sint-Servaasgasthuis, na een donatie van de Franse koning Karel VIII, uitgebreid met een nachtverblijf, dat echter uitsluitend voor Franse pelgrims was bedoeld (zie ook: Koningskapel). Naast het Sint-Servaas- en Sint-Jacobsgasthuis bezat het Sint-Servaaskapittel nog een derde gasthuis, dat een meer op de directe omgeving gerichte maatschappelijke functie had: het in de dertiende eeuw gestichte gasthuis van Sint-Nicolaas in Tweebergen, op de hoek van de Brusselsestraat en de tegenwoordige Jekerstraat, dat tot eind zestiende eeuw in functie bleef.
Gasten kregen volgens het reglement drie dagen gratis logies met bier, brood en erwtensoep. Wie door ziekte of ontbering toch bezweek werd begraven op het Ellendigenkerkhof, naast de Koningskapel, dat op een bouwtekening uit 1733 staat aangegeven als "begraef plaets vant St.vaesgasthuijs". Niet iedereen werd toegelaten; uitgesloten waren krankzinnigen, zwervers, vondelingen, soldaten, melaatsen, pestlijders en lijders aan "schandelijke ziekten" (geslachtsziekten). Naast buitenlandse pelgrims, konden ook zieke kanunniken terecht bij hun 'eigen' gasthuis. Het gasthuis bezat onder meer een laathof in Wolder, waardoor de instelling min of meer financieel onafhankelijk van het kapittel kon functioneren. Aan het hoofd stond de rector of hospitaalmeester ("magister hospitales" of "hospitalarius"), een priester die de hospitaalgoederen beheerde en tevens de zielzorg in de kapel verzorgde. De rector behoorde tot de zogenaamde Broederschap van Kapelanen (of "kleine kanunniken"), die van 1296 tot 1481 in de Gasthuiskapel bijeen kwamen. In de kapel bevond zich een altaar gewijd aan Sint-Servaas, waarvan de rector de beneficiant was. De boekhouding van de hospitaalmeester werd namens het kapittel door een provisor gecontroleerd. Deze nam ook nieuwe hospitaalzusters aan (maximaal zes), maar de uiteindelijke beslissingsbevoegdheid lag bij de deken van het kapittel.

In 1500 waren er dertien gasthuizen in de stad; in 1626 nog maar zes. Vanaf de zestiende eeuw nam het aantal pelgrims in Maastricht sterk af, waardoor het Sint-Servaasgasthuis zich op andere doelgroepen ging richten. In 1571 vond er onder rector Peter van Daele een grote verbouwing plaats. In 1615 arriveerden tien zusters augustinessen uit Tienen om de verzorging van zieken, armen en ouden van dagen op zich te nemen. Na de verovering door Frederik-Hendrik moesten de zusters plaatsmaken voor ingehuurde lekenverplegers. In 1639 was de chirurgijn Robert Charbonier aan het gasthuis verbonden. Vanaf circa 1750 werden helemaal geen buitenlandse pelgrims meer opgenomen, op verzoek van militair gouverneur Hobbe Esaias van Aylva. In de Franse tijd werden alle religieuze instellingen, ook het Sint-Servaasgasthuis, opgeheven. Het gebouw fungeerde nog enige tijd als militair hospitaal en, na het vertek van de Fransen, als algemeen ziekenhuis.

In 1821 werden zowel de kapel als de westvleugel van het gasthuis gesloopt, waarmee de rooilijn van het Vrijthof rechtgetrokken werd. Tussen 1850 en 1860 verdween de rest van de gebouwen. Van het complex bleef niets bewaard, wellicht op een gevelsteen na (zie hieronder). Op het achter de rooilijn liggende terrein werden enkele huizen gebouwd.

Bij werkzaamheden aan het Vrijthof in 1971 en 2001 werden laatmiddeleeuwse mergelstenen muurresten van het gasthuis waargenomen. Bij de laatste opgraving werd tevens een oudere, noord-zuid georiënteerde muur van kolenzandsteen waargenomen.
De kapel van het Sint-Servaasgasthuis lag aan de noordwestzijde van het complex. Door de vooruitgeschoven positie van het complex, lag zowel de noord- als de oostgevel van de kapel vrij aan het Vrijthof. Het koor was naar het oosten gericht, maar was vastgebouwd aan een vleugel van het gasthuis, evenals de zuidgevel. De kapel had aanvankelijk een romaans uiterlijk, maar werd op een onbekend tijdstip verbouwd in gotische stijl. De naar het Vrijthof gerichte noordelijke en westelijke vleugels werden in 1571 verbouwd in Maaslandse renaissancestijl en kregen toen een decoratie van portretmedaillons en cartouches. Tekeningen van Josua de Grave en Valentijn Klotz uit omstreeks 1670 tonen een tamelijk langgerekte, eenbeukige kapel met onregelmatig geplaatste gotische ramen en een Maaslandse westgevel. De dakruiter heeft hier nog duidelijk gotische vormen. In 1773 werd de bouwvallige kapel vervangen door nieuwbouw. Een reconstructietekening van Philippe van Gulpen (1792-1861) toont een eenvoudige barokke kapel met een kleine dakruiter.

Philippe van Gulpen, die het gebouw in zijn jonge jaren gekend moet hebben, tekende een westelijke kloostergevel met regelmatig geplaatste Maaslandse kruisramen verdeeld over twee verdiepingen. De ingang bevond zich direct naast de kapel. Omstreeks 1630 werd het klooster aan de noordoostzijde uitgebreid. In dit gedeelte was bij de sloop in 1821 het secretariaat van de armen gevestigd.

Een sterk verweerde gevelsteen van het Sint-Servaasgasthuis (of Sint-Jacobsgasthuis) bevond/bevindt zich aan de achtergevel van Sint Jacobstraat 8. Een kopie bevindt zich aan de toren van het voormalige Ziekenhuis Sint Annadal. Wellicht is het reliëf aan de voorgevel van het pand Sint Jacobstraat 10-12 eveneens een kopie. Van het samengestelde reliëf toont het rechthoekige middenpaneel een Anna te Drieën. Dit wordt afgeschermd door een soort afdakje met daarboven een wapenschild(?). Aan weerszijde van het middenpaneel bevinden zich twee staande putti en aan de onderzijde een gevleugeld engeltje, die beiden te groot lijken in vergelijking met de figuren op het middenpaneel. Wellicht is dit laatste ouder en zijn de andere figuren en ornamenten in de zestiende of zeventiende eeuw toegevoegd, of werden de losse fragmenten bij de verplaatsing naar de huidige locatie bij elkaar gevoegd.

Van het Sint-Servaasgasthuis zijn verder geen zichtbare delen bewaard gebleven. Een deel van het terrein is na de sloop onbebouwd gebleven; op het overige deel staat een negentiende-eeuws huizenblok dat sinds 1966 de status van rijksmonument heeft. Aan de gevel aan de Bredestraat bevindt zich een reliëf uit 1946, mogelijk van de hand van Charles Vos, met een afbeelding van de piëta, dat onderdeel is van een Mariabidweg.


</doc>
<doc id="4595072" url="https://nl.wikipedia.org/wiki?curid=4595072" title="Sint-Jacobsgasthuis">
Sint-Jacobsgasthuis

Een Sint-Jacobsgasthuis of Sint-Jacobshospitaal is een gasthuis en/of hospitaal gewijd aan Jakobus de Meerdere (Sint-Jacob) en primair bedoeld voor pelgrims op de pelgrimsroute naar Santiago de Compostella.



</doc>
<doc id="4595138" url="https://nl.wikipedia.org/wiki?curid=4595138" title="Sint-Jacobsgasthuis (Maastricht)">
Sint-Jacobsgasthuis (Maastricht)

Het Sint-Jacobsgasthuis was een middeleeuws gasthuis of hospitaal vlak bij het Vrijthof in de Nederlandse stad Maastricht. Het gasthuis diende als onderkomen voor pelgrims, die op weg naar Santiago de Compostella het graf van Sint-Servaas bezochten. In de zeventiende en achttiende eeuw diende de kapel als parochiekerk voor de uit de Sint-Janskerk verdreven katholieken. In 1803 werd het gebouw gesloopt.

De geschiedenis van de gasthuizen van het Sint-Servaaskapittel gaat ver terug. In de Regel van Aken, die sinds de negende eeuw voor seculiere kapittels gold, was de verplichting opgenomen om een "domus hospitales", een gasthuis of hospitaal, in te richten. De oudste vermelding van een gasthuis bij de Sint-Servaaskerk is te vinden bij Jocundus (circa 1080), maar dit betrof waarschijnlijk het Sint-Servaasgasthuis.
De oudste vermelding van het Sint-Jacobsgasthuis dateert uit 1429, maar de instelling is zeker ouder. Het Sint-Jacobsgasthuis was speciaal bedoeld voor hen die op bedevaart waren naar het graf van de apostel Jakobus (Sint-Jacob). Deze pelgrimage was vooral in de dertiende en veertiende eeuw populair, waardoor in veel plaatsen langs de route Sint-Jacobsgasthuizen werden opgericht (zie: Pelgrimsroute naar Santiago de Compostella). Eén van de hoofdroutes, de zogenaamde "Niederdeutsche Strasse", liep via Keulen, Aken, Maastricht en Tongeren naar Parijs en vandaar via Tours naar Zuid-Frankrijk en Spanje. Op geregelde afstanden vonden pelgrims logeergelegenheden, bij voorkeur in plaatsen waar zich beroemde relikwieën of heiligenbeelden bevonden. In Aken is de Sint-Jacobskerk waarschijnlijk een overblijfsel van een gelijknamig gasthuis; in Tongeren is het Sint-Jacobsgasthuis bewaard gebleven.

Het logies en de maaltijden in een dergelijk gasthuis waren voor de bedevaartgangers nagenoeg kosteloos. Concrete gegevens over de opvang van pelgrims in Maastricht ontbreken. In een schepenakte uit 1429 doet de weduwe Rutten uit Leut een legaat aan de "bruederscap sgasthuys des gueden sinte Jacob aldaer". Zodoende weten we dat in het gasthuis een broederschap gevestigd was, waarschijnlijk van Maastrichtse Compostella-gangers en andere vereerders van Sint-Jacob. Wellicht beheerden zij ook het gasthuis. In 1521 worden de statuten van de broederschap met goedkeuring van de stedelijke magistraat gewijzigd. Over de betrekkingen tussen het gasthuis en het Sint-Servaaskapittel zijn geen gegevens bekend.

Naast het Sint-Servaas- en Sint-Jacobsgasthuis bezat het Sint-Servaaskapittel nog een instelling voor maatschappelijke zorg: het in de dertiende eeuw gestichte gasthuis van Sint-Nicolaas in Tweebergen, op de hoek van de Brusselsestraat en de tegenwoordige Jekerstraat, dat tot eind zestiende eeuw in functie bleef. Vanaf de zestiende eeuw nam het aantal pelgrims in Maastricht sterk af, waardoor veel gasthuizen verdwenen of zich op andere doelgroepen gingen richten. In 1500 waren er dertien gasthuizen in Maastricht; in 1626 waren er daarvan nog maar zes over. Van het Sint-Jacobsgasthuis is niet bekend tot wanneer het gefunctioneerd heeft, maar waarschijnlijk werd het al in de zestiende eeuw opgeheven. De bezittingen zouden daarna zijn overgaan op het Sint-Servaasgasthuis.
Na de verovering van Maastricht door Parma maakten de Maastrichtse minderbroeders enkele tientallen jaren gebruik van de kapel van het Sint-Jacobsgasthuis, omdat hun eigen kerk en klooster in 1578 bij godsdiensttwisten tussen katholieken en protestanten was verwoest. Na de verovering door Frederik Hendrik eisten de protestanten twee katholieke parochiekerken voor hun eigen eredienst op. De parochie van Sint-Jan-de-Doper moest de Sint-Janskerk in 1633 verlaten en kerkte daarna in de Sint-Jacobskapel. Tussen 1673 en 1705 vond het beeld van de Sterre der Zee hier onderdak.

In de Franse tijd, omstreeks 1803, werd de kapel gesloopt. Van het Sint-Jacobsgasthuis en de kapel zijn geen zichtbare delen bewaard gebleven. Alleen de naam van de Sint-Jacobstraat (tussen Vrijthof en Kapoenstraat) herinnert aan het bestaan van het gasthuis en de kapel. Mogelijk is een apostelbalk in de schatkamer van de Sint-Servaasbasiliek afkomstig uit de Sint-Jacobskapel.

De kapel van het Sint-Jacobsgasthuis lag op de hoek van de Bredestraat en de Sint-Jacobstraat, waarschijnlijk nog binnen de claustrale singel van het Sint-Servaaskapittel. Dat het gasthuis daar ook lag, ligt voor de hand en lijkt te worden bevestigd door een mededeling in 1440 waarin beide in één adem worden genoemd. In 1459 echter is er sprake van het gasthuis op de hoek Kapoenstraat-Lenculenstraat en begin achttiende eeuw blijkt de Broederschap van Sint-Jacob daar nog een vijftal huisjes te bezitten. Een bevredigende verklaring hiervoor ontbreekt.

De kapel had aanvankelijk een gotisch uiterlijk. Een schets uit 1587 (zie hierboven) biedt weinig houvast, maar een aan Valentijn Klotz toegeschreven tekening uit omstreeks 1670 toont een niet-georiënteerd, dubbelschepig bouwwerk met enkele gotische ramen. De ingang bevond zich aan de noordzijde van het westelijk schip. Op datzelfde schip bevond zich een spits toelopende dakruiter. Waarschijnlijk is de kapel in de eerste helft van de achttiende eeuw verbouwd of vervangen door nieuwbouw in barokke stijl. De zeer nauwkeurige stadsplattegrond van de Franse ingenieur Larcher d'Aubencourt uit 1749 toont een georiënteerd, min of meer vierkant bouwwerk met een geïntegreerde toren en een enigszins scheef priesterkoor dat de rooilijn van de Bredestraat lijkt te volgen. Een reconstructietekening van Philippe van Gulpen (1792-1861), die de kapel mogelijk als kind nog heeft gezien, lijkt te passen bij de door D'Aubencourt opgemeten plattegrond. Van Gulpen tekent een westgevel met een ingebouwde toren die een barokke torenbekroning draagt. De ingang (met fronton) bevindt zich in de toren; daarboven bevindt zich een ovaal raam en een versiering met het pelgrimsteken van Sint-Jacob: een Sint-Jacobsschelp met twee gekruiste knapzakken. Het bij D'Aubencourt nog vrijliggende koor is bij Van Gulpen ingebouwd. Het drieschepige interieur, weergegeven op een andere tekening van Van Gulpen, doet nog erg gotisch aan.



</doc>
<doc id="4595818" url="https://nl.wikipedia.org/wiki?curid=4595818" title="Trichophyton">
Trichophyton

Trichophyton (gr. θριχός „haar“, φυτόν „plant“) is een geslacht van schimmels, dat tot de ascomyceten behoort. "Trichophyton" is de naam voor de ongeslachtelijke (anamorfe) vorm van de schimmel en "Arthroderma" de naam voor de geslachtelijke (teleomorfe) vorm.

Het geslacht bevat soorten, die schimmelinfecties bij mensen en dieren kunnen veroorzaken, zoals de dermatofyten ringworm, voetschimmel, schimmelnagel. Ze voeden zich met keratine.

De langwerpige, toegespitste, knuppelvormige of cilindrische, 8 - 86 x 4 - 14 µm grote macroconidiën hebben een gladde en meestal dunne celwand. Ze hebben 1 - 12 tussenwanden en staan alleen of in bosjes. Niet alle soorten vormen echter macroconidiën. Microconidiën worden vaker gevormd dan macroconidiën. Ze zijn peer- of knuppelvormig en gesteeld of ongesteeld. Ze staan alleen of in trosvormige bosjes.

Veel isolaten vormen alleen sporen op een aan de soort aangepaste voedingsbodem. Op Sabouraud's dextrose agar vormen ze poederachtige koloniën. De onderzijde van de voedingsbodem kleurt afhankelijk van de soort wit, roze, rood, lila, geel of bruin.
"Trichophyton"-soorten

<nowiki>*</nowiki>Anthrofiele soorten (op mensen); †Zoöfiele soorten (op dieren).


</doc>
<doc id="4596533" url="https://nl.wikipedia.org/wiki?curid=4596533" title="Gliclazide">
Gliclazide

Gliclazide is een bloedglucoseverlagend middel die oraal kan worden ingenomen en wordt voorgeschreven bij patiënten met diabetes mellitus type 2. Gliclazide is een tweedekeusmiddel en wordt vaak pas voorgeschreven als het eerstekeusmiddel, metformine, onvoldoende resultaat geeft.

Patiënten met diabetes mellitus type 2 hebben vaak een te hoog suikergehalte (glucose) in het bloed, dit wordt hyperglykemie genoemd. Een te hoog glucose kan veel gevolgen hebben op de lange termijn, waaronder beschadiging van de zenuwen (polyneuropathie), ogen (diabetische retinopathie) en bloedvaten bijvoorbeeld bloedvaten in de voeten.
De eerste stap in de behandeling van dit te hoge bloedglucose, en daarmee de lange termijn gevolgen van diabetes type 2, is voorlichting over de ziekte en wat de behandelmogelijkheden zijn. Wanneer de voeding wordt aangepast (onder andere gericht op afvallen) en er meer aan lichaamsbeweging wordt gedaan, is medicatie soms niet nodig. Wanneer leefstijlaanpassingen onvoldoende helpen wordt er gestart met orale bloedglucoseverlagende middelen. Als eerste wordt gestart met metformine; als dit onvoldoende helpt wordt er met een middel uit de groep kortwerkende sulfonylureumderivaten aan toegevoegd. Gliclazide is eerstekeusmiddel van de sulfonylureumderivaten.

Sulfonylureumderivaten binden aan de sulfonylureumreceptoren (SUR-1) en blokkeren hiermee de kaliumkanalen. Hiermee worden de β-cellen van de eilandjes van Langerhans gestimuleerd en geven meer insuline af.

De meestvoorkomende bijwerking is een te laag glucosegehalte in het bloed: een hypoglykemie. Dit kan optreden als de dosering van de gliclazide te hoog is, als de patiënt te weinig eet of door een andere verstoring van het glucose-insuline evenwicht, zoals bij ziekte of forse inspanning. Soms kunnen er klachten van verminderd zicht (gezichtsscherpte) optreden bij het starten van de behandeling. Andere bijwerkingen zijn mogelijk, maar zeldzaam.

Gliclazide kan niet altijd worden gegeven als medicijn om het bloedglucose te verlagen. Gliclazide is niet effectief bij mensen met diabetes mellitus type I, en onvoldoende snel werkzaam bij mensen met een ketoacidose. Ook mensen met ernstig nierfalen of met leverfalen kan gliclazide niet worden gegeven. Als mensen weten dat ze overgevoelig zijn voor andere sulfonylureumderivaten of stoffen die op sulfonylureumderivaten lijken zoals sulfonamiden en thiazidediuretica komt gliclazide ook niet in aanmerking.

Er zijn verschillende middelen die samen met gliclazide of andere sulfonylureumderivaten een interactie kunnen vertonen.

De afbraak kan worden geremd door:

De werking kan worden versterkt door:
De werking kan worden verminderd door:
Verder moet er opgepast worden met het gebruik van vitamine K-antagonisten (coumarinederivaten) en betablokkers. De eliminatie van vitamine K-antagonisten kan worden vertraagd door het gebruik ven gliclazide. Dit kan de protrombinetijd verlengen waardoor de bloedstolling trager is. Betablokkers kunnen de eerste verschijnselen van een hypoglykemie maskeren, waardoor een hypoglykemie pas later wordt opgemerkt.


</doc>
<doc id="4596667" url="https://nl.wikipedia.org/wiki?curid=4596667" title="Henry Charlton Bastian">
Henry Charlton Bastian

Henry Charlton Bastian (Truro, 26 april 1837 – Chesham Bois, 17 november 1915) was een Brits neuroloog. In 1861 studeerde hij af aan het University College London, waar hij een groot deel van zijn leven zou werken. Hij werd er in 1867 aangesteld als professor voor pathologische anatomie. Hij werd verkozen tot Fellow of the Royal Society in 1868.

Bastian deed wetenschappelijk onderzoek op uiteenlopende onderwerpen. Zijn vroegste onderzoek betrof de guineaworm en andere rondwormen, waarover hij in 1865 een monografie publiceerde. Later bestudeerde hij onder meer verschillende vormen van verlamming en afasie. In 1893 verliet hij zijn leerstoel aan University College Hospital om zich te kunnen toeleggen op zijn bacteriologisch onderzoek. Hij was een autodidact op dit gebied en zijn biologisch inzicht was "helaas fundamenteel verkeerd". Hij was een overtuigd aanhanger van de theorie van abiogenese, die hijzelf "archebiosis" noemde: hij geloofde dat micro-organismen voortdurend uit niet-levende materie ontstonden. Hij redetwistte hierover met Louis Pasteur, Thomas Huxley, Alfred Russel Wallace en anderen.



</doc>
<doc id="4596719" url="https://nl.wikipedia.org/wiki?curid=4596719" title="Autistic Self-Advocacy Network">
Autistic Self-Advocacy Network

Het Autistic Self-Advocacy Network (ASAN) is een non-profitorganisatie die is opgericht door autisten. De organisatie streeft naar een wereld waar autisten dezelfde rechten en mogelijkheden krijgen als anderen en dat autisten zelf inspraak krijgen in autismeorganisaties. De ASAN is in 2006 opgericht door Ari Ne'eman en Scott Michael Robertson.

De ASAN spreekt zich uit tegen aversie, fysieke bedwinging en buitensluiting in het onderwijs en organisaties als Autism Speaks en NYU Child Study Center.


</doc>
<doc id="4597327" url="https://nl.wikipedia.org/wiki?curid=4597327" title="Ptose (borsten)">
Ptose (borsten)

Ptose (in de volksmond hangborsten genoemd) is het verslappen en afhangen van vrouwenborsten. Borstptose is een natuurlijk gevolg van het verouderingsproces en de zwaartekracht. De snelheid waarmee de borsten gaan afhangen, verschilt sterk van persoon tot persoon. Relevante factoren zijn het al dan niet roken van sigaretten, aantal zwangerschappen, lichaamsgewicht, cupmaat en grote gewichtsschommelingen. Na de menopauze kan de ptose versnellen doordat de huid minder elastisch wordt. Borstvoeding geven leidt, in tegenstelling tot wat vaak gedacht wordt, niet tot versnelde borstptose. Het dragen van een beha houdt het verslappen en afhangen van de borsten niet tegen.

Plastisch chirurgen bepalen de mate van ptose op basis van de positie van de tepel ten opzichte van de inframammaire plooi, de huidplooi onder de borst. Bij ernstige ptose bevindt de tepel zich ver onder de plooi en wijst de tepel naar beneden. Er is sprake van pseudoptose wanneer de tepel niet hoger ligt dan de inframammaire plooi, maar het merendeel van het borstweefsel zich er wel onder bevindt.

Sommige vrouwen hanteren de potloodtest, bedacht door een Amerikaanse columniste om te bepalen of een vrouw een beha moest dragen, om te bepalen of hun borsten al dan niet afhangen. Kun je een potlood horizontaal inbrengen in de inframammaire huidplooi zonder dat het potlood valt, dan is er zogezegd sprake van hangborsten. Deze informele test komt niet overeen met de methode waarmee artsen borstptose opmeten.

Bij vroege of zware ptose kiezen sommige vrouwen voor een chirurgische ingreep om de borsten opnieuw hun oorspronkelijke uiterlijk te geven: mastoplexie of 'borstlift'. In bepaalde gevallen moet, zoals bij een borstverkleining, ook huid worden weggenomen.



</doc>
<doc id="4597493" url="https://nl.wikipedia.org/wiki?curid=4597493" title="Pseudoparenchym">
Pseudoparenchym

Een pseudoparenchym is een weefselachtige celstructuur en ziet onder een microscoop uit als parenchym. Het wordt gevormd door vervlochten en of in elkaar gekronkelde schimmeldraden of draad- of buisvormige cellen.

Pseudoparenchym komt voor bij veel roodalgen, schimmels en korstmossen. De schimmeldraden vergroeien uiteindelijk met elkaar, vaak door oplossing van de celwand.

Bij een plectenchym vergroeien de schimmeldraden of draad- of buisvormige cellen niet met elkaar. Er zijn echter vele tussenvormen, zodat het niet altijd duidelijk is of het een pseudoparenchym of een plectenchym is.


</doc>
<doc id="4597835" url="https://nl.wikipedia.org/wiki?curid=4597835" title="Internationale Transgender Gedenkdag">
Internationale Transgender Gedenkdag

De Internationale Transgender Gedenkdag alias Transgender Day of Remembrance (TDoR), vindt jaarlijks plaats op 20 november. Op deze dag wordt stilgestaan bij de mensen die zijn vermoord als het resultaat van Transfobie en om aandacht te vragen voor het geweld tegen de Transgender community.

De internationale transgender gedenkdag is bedacht door Gwendolyn Ann Smith in 1999, een transvrouw die onder andere columniste is. De eerste bijeenkomst werd georganiseerd om de moord van Rita Hester te herdenken. Sindsdien is het initiatief uitgegroeid tot een bijeenkomst die jaarlijks plaatsvindt in zo'n 185 steden in meer dan 20 landen. 

Bij een TDoR wordt vaak de nadruk gelegd op de connectie tussen transfobie en de huidskleur en sociale klasse van de transvrouwen. Vooral in de Verenigde Staten vindt geweld disproportioneel vaak plaats tegen zwarte transvrouwen.

In de periode oktober 2014 tot en met oktober 2015 ging het, voor zover gemeld, om 271 transgenders die om het leven zijn gekomen door geweld, onder wie 1 Nederlander. Vanaf 2008 zijn er in totaal 1731 dodelijke slachtoffers bekend, van wie 56 procent jonger is dan 30 jaar.

Ook in Nederland is er geweld tegen transgenders. Uit een onderzoek van Transgender Netwerk Nederland gepubliceerd op 1 november 2015 naar veiligheid en transgenders in de openbare ruimte in Nederland bleek dat maar liefst 43 procent van de respondenten te maken had gehad met tegen hen gericht geweld in de periode van een jaar. De transgender gedenkdag vindt elk jaar plaats in een andere stad in Nederland. In 2015 was dit Den Haag, in 2014 Maastricht en in 2013 Nijmegen. 



</doc>
<doc id="4597959" url="https://nl.wikipedia.org/wiki?curid=4597959" title="Lgbt-symbolen">
Lgbt-symbolen

Lgbt-symbolen worden door lesbische vrouwen, homoseksuelen, biseksuelen en transgenders (lgbt'ers) gebruikt om zich individueel of gezamenlijk te identificeren. 

Ze staan symbool voor eenheid, trots, gedeelde normen en waarden en de bereidheid elkaar te steunen. Ook vertegenwoordigen ze ideeën, concepten en identiteiten binnen de lgbt-gemeenschap. De internationaal meest bekende symbolen zijn de roze driehoek en de regenboogvlag. 

De roze driehoek, geïntroduceerd tijdens de tweede wereldoorlog door het naziregime als een teken van schaamte, werd door de lgbt-gemeenschap overgenomen als geuzenteken. Desondanks behield het zijn negatieve associaties met het verleden. Vanaf de jaren 70 werd daarom steeds vaker de regenboogvlag gebruikt als een meer neutraal symbool dat ook beter de diversiteit van de homobeweging uitdrukt.

Een van de oudste symbolen is de roze driehoek, die zijn oorsprong vindt in de driehoek die homoseksuelen op hun kleding moesten dragen in de concentratiekampen. Veel van de 5000 tot 15000 homoseksuele mannen en lesbische vrouwen die gevangen zaten in de concentratiekampen overleefden de holocaust niet. Om deze reden werd de roze driehoek gebruikt als symbool voor de homoseksuele identiteit en ter herinnering aan de gruwelijkheden in de concentratiekampen.

De roze driehoek werd in de concentratiekampen uitsluitend gedragen door mannen. Paragraaf 175 stelde homoseksuele activiteiten tussen mannen strafbaar. Lesbische vrouwen vielen daarom niet onder deze wetgeving. De United States Holocaust Memorial Museum geeft als verklaring dat dit mogelijk te maken had met de toen ondergeschikte positie van de vrouw aan de man. Ook zou men mannen als meer bedreigend zien voor het naziregime. Lesbische vrouwen werden daarom vervolgd op basis van "asociaal" gedrag, wat inhield dat het gedrag van deze vrouwen niet in overeenstemming was met het stereotype beeld wat de nazi's hadden van de ideale vrouw. Deze vrouwen moesten een zwarte driehoek dragen. Lesbische vrouwen gebruikten hierop de zwarte driehoek als een lesbisch symbool.

De ACT-UP-beweging adopteerde de roze driehoek als een symbool voor het gevecht tegen HIV en Aids. 

De labrys was een belangrijk symbool binnen de Minoïsche beschaving. Deze beschaving zou matriarchale kenmerken vertonen. Het wordt vanaf 1970 gebruikt als symbool voor lesbische en feministische kracht. Sommige vrouwen tatoeëren het symbool aan de binnenkant van de pols. Andere dragen het als sieraad.
Een kleine roze Griekse letter lambda werd door grafisch designer Tom Doerr gekozen als symbool voor de New Yorkse afdeling van de Gay Activists Alliance. In december 1974 werd door de International Gay Rights Congres in Edinburgh de lambda het officiële symbool voor gelijke rechten voor homoseksuele mannen en lesbische vrouwen. De mensenrechtenorganisaties Lambda legal en Lambda Literary Foundation ontlenen hun logo aan het lambda-symbool.
Op 31 oktober 1669 hielden zes leden van de Gay Liberation Front en de Society for Individual Rights In San Francisco een protest bij het kantoor van de krant San Francisco Examiner. Dit in reactie op een aantal artikelen waarin met minachting werd gesproken over de gaybars en clubs van San Francisco. Het protest leidde tot een incident waarbij medewerkers van de krant vanaf de derde verdieping inkt gooiden naar de betogers. Deze reageerden door met de inkt leuzen (Gay Power) en handafdrukken op de muren achter te laten. De politie arresteerde hierop de betogers op een gewelddadige wijze. Dit incident werd later bekend onder de naam "Friday of the Purple Hand" ("Vrijdag van de Paarse Hand") en "Bloody Friday of the Purple Hand" ("Bloedige vrijdag van de Paarse Hand")

Geïnspireerd door de methode van de Zwarte hand wilden een aantal activisten het symbool van de Paarse hand overnemen. Dit als waarschuwing tegen de aanvallen op homoseksuele mannen en lesbische vrouwen. De beweging had weinig succes. De Turkse mensenrechtenbeweging MorEl Eskişehir LGBTT Oluşumu heeft een op de Paarse hand gebaseerd embleem.

Gilbert Baker ontwierp in 1978 de regenboogvlag voor de Gay Pride Parade in San Francisco op 25 juni 1978. De kleuren staan symbool voor de mondiale diversiteit van homo's en lesbiennes. De kleuren worden ook gebruikt op andere manieren om de 'LGBT pride' te symboliseren. Zo ontwierp in 1991 de ontwerper David Spada de Freedom Rings, zes aluminium ringen in de kleuren van de regenboogvlag.

Op 5 december 1998 werd door ontwerper Michael Page een vlag gepresenteerd die symbool moest staan voor biseksualiteit. De vlag bestaat uit drie horizontale banen in de kleuren magenta, blauw en lavendel. Alternatief symbool zijn twee overlappende driehoeken in de kleuren roze en blauw. Roze staat hierbij voor de liefde voor vrouwen, blauw voor de liefde voor mannen en de kleine overlappende driehoek voor de liefde voor beide seksen.

Het biseksuele maansymbool is ontworpen om een verwijzing naar de door het naziregime gebruikte roze driehoek te vermijden.
De panseksuele vlag wordt sinds 2010 gevonden op het internet. De kleur roze verwijst naar vrouwen, blauw naar mannen en geel naar genderqueer, zoals agender, bigender en genderfluid.
Populaire symbolen die staan voor de identiteit van transgenders zijn vaak ontstaan uit een combinatie van de symbolen voor de man en de vrouw. Holy Boswell ontwierp in 1993 een variant waarbij een pijl in combinatie met en kruis de cirkel doorkruist. Het symbool is opgenomen als Unicode [⚧]=[U+26A7]. Rumpus Parable ontwierp een versie voor agenders.

De transgendervlag werd ontworpen door Monica Helms, een vrouwelijke transgender, in 1999. De vlag werd voor de eerste keer gebruikt tijdens de gaypride in Phoenix (2000). De vlag staat symbool voor de transgendergemenschap en bestaat uit vijf horizontale banen: twee lichtblauw, twee lichtroze en een witte baan in het midden. De kleur wit staat voor iedereen met een fluïde gender-identiteit, die zichzelf beschouwen als genderloos of in een proces van geslachtsverandering zitten. In het Amerikaanse Santa Clara werd de vlag in 2016 voor het eerst gebruikt. Een alternatieve transgendervlag werd in 2002 ontworpen door Jennifer Pellinen.

Voor de genderqueer ontwierp JJ Poole in 2012 een vlag met vijf strepen. De roze kleur verwijst naar het vrouwelijke of het gevoel vrouw te zijn. De kleur wit staat symbool voor genderloosheid of mensen die zichzelf beschouwen als genderneutraal. De paarse band staat symbool voor androgyniteit en de combinatie van mannelijkheid en vrouwelijkheid. De vierde kleur is zwart en staat voor alle andere geslachten (waaronder pangender). De laatste kleur is blauw. Symbool voor mannelijkheid of het gevoel man te zijn.
Andere symbolen zijn de vlinder (symbool voor het proces van verandering), drie hexagons (chemisch symbool voor oestrogeen en testosteron) en een roze/blauw yin-yang-symbool.

De vlag voor intersekse werd in juli 2013 ontworpen door de Organisation Intersex International Australia. Deze organisatie wilde een vlag ontwerpen zonder verwijzingen naar gebruikelijke kleuren voor de geslachten. De paarse cirkel op het gele vlak staan symbool voor intersekse. Het symbool van de planeet Mercurius wordt als interseksesymbool gebruikt.

In 2010 ontstond na een inspraakproces tussen het Amerikaanse netwerk AVEN (Asexual Visibility and Education Network) en andere niet-Engelstalige partijen consensus over een vlag voor aseksualiteit. De vlag bestaat uit vier horizontale banen waarin de kleur zwart symbool staat voor aseksualiteit, grijs voor het gebied tussen seksualiteit en aseksualiteit, wit voor seksualiteit en paars voor de gemeenschap.

Andere symbolen voor aseksualiteit zijn de schoppenaas en hartenaas.
De homosubcultuur van beren kent een eigen vlag ontworpen in 1995 door Craig Byrnes.
De lesbische subcultuur van Butch en femme wordt door de website Butch-Femme.com gesymboliseerd door een zwarte driehoek op een rode cirkel.

De subcultuur rondom leerfetisjisme kent sinds 1989 een eigen vlag, ontworpen door Tony DeBlase. Het werd voor het eerst gepresenteerd tijdens het "International Mister Leather" evenement op 28 mei 1989 in Chicago (Illinois, Verenigde Staten). De vlag kent negen horizontale banen, waarvan vier zwart en vier in de kleur koningsblauw. De centrale baan is wit. Linksboven een rood hart. DeBlase kende geen specifieke betekenis toe aan de gebruikte kleuren en symbolen. Behalve in deze subcultuur wordt de vlag ook gebruikt binnen de BDSM-gemeenschap.
De witte knoop staat symbool voor het homohuwelijk in de Verenigde Staten. De knoop combineert twee symbolen voor het huwelijk, de kleur wit en de "knoop". Een aantal beroemdheden dragen de witte knoop uit solidariteit.

De witte knoop werd in november 2008 door Frank Voci ontworpen als protest op proposition 8, waarin bepaald werd dat in Californië alleen een huwelijk tussen man en vrouw geldig is, en het schenden van mensenrechten van mensen binnen de lgbt-gemeenschap.
Binnen zowel het Oude Rome als in het Engeland van de negentiende eeuw werd de kleur groen geassocieerd met homoseksualiteit. Tijdens het Victoriaans tijdperk droegen mannen, in navolging van de schrijver Oscar Wilde, een groene anjer op hun revers.
Volgens sommige interpretaties zou de Amerikaanse dichter Walt Whitman de kalmoes gebruiken om te verwijzen naar zijn liefde voor homo-erotiek.
Biseksuele en lesbische vrouwen gaven viooltjes aan minnaressen, als een symbool voor hun "saffische" liefde. De Griekse dichteres Sappho beschrijft in een gedicht hoe zij en haar minnares een hanger van viooltjes dragen. Het geven van viooltjes was populair in de periode 1910 tot 1950.


</doc>
<doc id="4598232" url="https://nl.wikipedia.org/wiki?curid=4598232" title="Hanky code">
Hanky code

De Hanky code (ook wel zakdoekcode of bandana code genoemd) is een kleurencode die een indicatie geeft voor een seksuele voorkeur of laat zien naar welke vorm van seks gezocht wordt en welke rol (top/dominant of bottom/onderdanig) men daarin heeft. Het wordt gebruikt door mannelijke homoseksuelen op zoek naar casual sex of beoefenaren van BDSM in de Verenigde Staten, Canada en Europa. De Hanky code werd veel gebruikt in de jaren zeventig van de twintigste eeuw door homoseksuele en biseksuele mannen. Daarna werd het gebruik overgenomen door alle geslachten en seksuele oriëntaties.

Tegenwoordig is het dragen van gekleurde zakdoeken een manier om verlangens en fetisjismen kenbaar te maken. Het dragen van een zakdoek aan de linkerkant van het lichaam geeft doorgaans aan dat men "top" (iemand die actief is in de voorkeur zoals deze door de kleur wordt aangegeven) is, terwijl het dragen van een zakdoek aan de rechterkant van het lichaam doorgaans aangeeft dat men "bottom" (iemand die passief is in de voorkeur zoals deze door de kleur wordt aangegeven). Het onderscheid tussen links en rechts vindt zijn oorsprong in de homo subcultuur van Leerfetisjisme. Hierbij droegen tops de sleutelbos aan de linkerkant van de riem, terwijl bottoms de rechterkant hiervoor namen. Bandana's kunnen worden gedragen aan de voor- of achterzijde van de broek, rond de nek (met de knoop aan de linker- of rechterzijde), rond de enkel (indien men laarsen draagt of naakt is) of op andere delen van het lichaam.

Er is geen universele code, waardoor er regionale verschillen kunnen bestaan in de betekenissen van de kleuren. Wel is er overeenstemming bij de kleuren die betrekking hebben op algemeen voorkomende seksuele voorkeuren of bij de kleuren waarbij er een duidelijk verband bestaat tussen de kleur en de voorkeur, zoals geel voor urolagnie, bruin voor coprolagnie en zwart voor SM.

Het dragen van gekleurde bandana's rond de nek was een algemeen gebruik in het midden en aan het einde van de negentiende eeuw bij cowboys, treinmachinisten en mijnwerkers in het westen van de Verenigde Staten. Er wordt aangenomen dat het dragen van bandana's door homoseksuele mannen zijn oorsprong vindt in San Francisco, aan het einde van de goudkoorts. Door het tekort aan vrouwen, waren mannen genoodzaakt met elkaar te dansen, waardoor een code ontstond die aangaf welke rol men had tijdens de dans. Hierbij hadden mannen met een rode bandana (gedragen rond de arm, aan de broekriem of in de achterzak) tijdens de dans de rol van de vrouw, terwijl mannen met een blauwe bandana tijdens de dans de rol van de man vervulden.

Het huidige gebruik van de hanky code zou ontstaan zijn eind 1970, begin 1971 in New York. Een journalist van de The Village Voice zou bij wijze van grap hebben aangegeven dat het dragen van verschillende kleuren zakdoeken een makkelijkere en subtielere manier is om een seksuele voorkeur aan te geven dan het dragen van een sleutelbos.

De onderstaande tabel is afkomstig van het boek "The Leatherman's Handbook II" van de auteur Larry Townsend. Dit boek wordt algemeen gezien als leidend voor de hanky-code. Voor elke kleur geldt het onderscheid tussen links en rechts. Links is hierbij een indicatie voor top, dominant of een actieve rol. Rechts een indicatie voor bottom, onderdanig of een passieve rol. Hierbij dient opgemerkt te worden dat verbale communicatie tussen partners over de praktische invulling van de seksuele voorkeur belangrijk blijft. Soms gebruiken mensen de hanky-code alleen omdat men dit opwindend vindt. Ook kan het gebeuren dat men kleuren gebruikt zonder de achterliggende betekenis te kennen.

De op internet circulerende uitgebreidere lijsten spreken voor zich, en de daarin voorkomende kleuren worden in de praktijk minder gebruikt. De verschillende kleuren bandana's en zakdoeken zijn vaak wel te koop in leershops (inclusief de bijbehorende kleurenkaart met hun betekenissen).


</doc>
<doc id="4598264" url="https://nl.wikipedia.org/wiki?curid=4598264" title="Dringende Geneeskundige Hulpverlening">
Dringende Geneeskundige Hulpverlening

De Dringende Geneeskundige Hulpverlening (DGH) is het systeem in België dat georganiseerd is om aan alle zieken en gewonden die dringende medische hulp nodig hebben permanent een snelle verzorging te verzekeren. De Dringende Geneeskundige Hulpverlening steunt hiervoor op drie grote pijlers: de Hulpcentra 100/112, de interventiediensten (ambulances, PIT-teams en MUG-teams) en de spoedgevallendiensten van ziekenhuizen die als een keten functioneren. Er wordt ook wel naar de Dringende Geneeskundige Hulpverlening verwezen als het '112-systeem'. Vanwege het oude noodnummer 100 worden de ambulancediensten (of het hele hulpverleningssysteem) in de volksmond ook nog wel 'de honderd' genoemd.

De eerste mijlpaal in de Dringende Geneeskundige Hulpverlening was de oprichting van het Internationale Rode Kruis in 1863 en de oprichting van de Belgische afdeling van het Rode Kruis in 1864. Tijdens de Eerste Wereldoorlog kwam vervolgens de term 'ambulance' in gebruik voor de voertuigen die gewonden van het slagveld afvoerden. Tijdens het interbellum, onder andere door de opkomende motorisering, begon ook het burgerlijk ziekenvervoer. Na de Tweede Wereldoorlog te hebben doorgemaakt bleef veel militair materieel achter in België waaronder een aantal militaire ambulances. Een deel hiervan kwam in het burgerlijk ziekenvervoer terecht. In het kader van het naoorlogse schadeherstel droeg Duitsland ook een aantal ambulances over aan België. Tot in de jaren 50 echter bleef de dringende medische hulp vooral in handen van de huisarts, die indien nodig patiënten zelf naar een ziekenhuis voerde.

In de jaren 50 ontstond een echt begin van georganiseerde hulpverlening. Een aantal ziekenhuizen gelieerd aan Commissies voor Openbare Onderstand (COO's) en ziekenfondsen organiseerden zelf ziekenvervoer. Door het toenemende autoverkeer nam ook het aantal verkeersongevallen gestaag toe. Verder deed ook een epidemie van polio de ronde in die tijd, met een besmettingspiek rond 1955–1956. Omdat een besmetting met polio een dringende ziekenhuisopname vereiste werd een nationaal netwerk van ziekenvervoer opgezet. België werd verdeeld in een dertigtal sectoren met elk hun eigen ambulance. Deze ambulances werden oogluikend ook gebruikt voor het dringend vervoer van verkeersslachtoffers. Onder druk om de hulp aan ongevalsslachtofers te verbeteren kwam in 1958 een wet die de dringende medische hulp toewees aan de Commissies voor Openbare onderstand. Niet alle COO's konden deze taak echter aan.

In 1958 nog werden daarom gestart met de uitbouw van een nationaal systeem van hulpverlening. Voor heel België werd het noodnummer '900' ingevoerd voor dringende medische hulp. Er werden zestien Hulpcentra 900 opgericht die voor één of meerdere telefoonzones de noodoproepen naar dit nummer aannamen en een ambulance ter plaatse stuurden. In 1959 werd het eerste Hulpcentrum 900 operationeel en in 1963 het laatste. Het Ministerie van Volksgezondheid werkte aan het netwerk van ambulances om deze oproepen te beantwoorden. Alle polioambulances en reserveambulances van de Civiele Bescherming werden in het 900-netwerk opgenomen. Het Ministerie kocht ook zelf ambulances aan die het in bruikleen overdroeg aan verschillende ambulancediensten over het land.

In de jaren 60 vonden heel wat ontwikkelingen plaats in de Dringende Geneeskundige Hulpverlening. Zo waren er verschillende experimenten met helikoptervervoer, die echter zonder gevolg werden stopgezet. Op 8 juli 1964 kwam er een nieuwe wet die de dringende hulpverlening afstemde op het nieuwe 900-systeem. Rond 1965–1966 werd een radionetwerk ontwikkeld voor de ambulancediensten en deed een nieuw type ambulance, de 'reanimatiewagen', zijn intrede. Deze ambulances konden meer patiënten en medisch materieel vervoeren en moesten de kwaliteit van de hulpverlening verhogen. Voor deze reanimatiewagens werd samengewerkt met ziekenhuizen om geschoold medisch personeel ter beschikking te hebben. Als antwoord op de brand in de Innovation in Brussel in 1967 werd de werking van de brandweerdiensten vastgelegd. Afhankelijk van hun categorie moesten brandweerdiensten een aantal ambulances uitbaten. Het Ministerie van Volksgezondheid leverde bijkomende inspanningen om aan de grotere vraag naar ambulances te kunnen voldoen. Eind jaren 60 waren er zo 492 ambulances ingeschakeld in het 900-netwerk en waren er 189 ziekenhuizen erkend om in het kader van de Dringende Geneeskundige Hulpverlening patiënten op te nemen.

Er vonden interessante evoluties plaats begin jaren 70 in zowel in Brussel, waar alle aparte brandweerkorpsen werden samengevoegd in één korps voor de Agglomeratie Brussel, als in Brugge, waar dr. Paul Lust van het Sint-Jansziekenhuis een voortrekkersrol speelde met de oprichting van het Instituut voor Medische Dringende Hulpverlening (IMDH) en de organisatie van een apart medisch interventievoertuig (een MUG-voorloper). Ook kwamen er begin jaren 70 'snelle hulpwagens' bij de brandweer met hydraulisch reddingsmaterieel om de hulp aan beknelde ongevalsslachtoffers te verbeteren. In 1973 kwam er inzake helikoptervervoer een nieuwe proef met helikopters van de Rijkswacht. Uiteindelijk kwam er een officiële regeling rond de Helihulp/Heli-Secours waarbij de Civiele Bescherming één helikopter zou uitbaten. Deze Helihulp ondervond toch nog steeds een aantal problemen.

In 1973 werden verder de bestaande reanimatiewagens geïnventariseerd, waarbij duidelijk werd dat de reanimatiewagens nog steeds tekortschoten qua beschikbaarheid. Het Ministerie van Volksgezondheid introduceerde een aantal nieuwe reanimatiewagens. Daarnaast begon duidelijk te worden dat het belangrijker was gespecialiseerde hulp zo snel mogelijk bij de patiënt te krijgen dan de patiënt in het ziekenhuis. De reanimatiewagens moesten vanuit de brandweer medisch personeel ophalen bij het ziekenhuis om dan naar de patiënt te rijden, waarbij kostbare tijd verloren ging. Om de aanrijtijden te verbeteren introduceerde het Ministerie enkele interventiewagens die bij ziekenhuizen zelf gestationeerd waren en gespecialiseerde hulp rechtstreeks ter plaatse brachten. Dit was het prille begin van de Mobiele Urgentiegroepen (MUG's).

Er werden ook veranderingen doorgevoerd aan het uiterlijk van de ambulances. Het Rode Kruissymbool verdween en om de zichtbaarheid te verbeteren kwamen er in 1975 ambulances met een fluorode band op de zijflanken en achterkant. Het concept zelf; dat ambulances twee liggende patiënten en eventueel één zittende patiënt gelijktijdig konden vervoeren bleef wel gehandhaafd. Vanaf 1976 werden tevens verbeteringen ingevoerd aan de ambulances van Volkswagen, zoals nieuwe brancards met een openklappend onderstel. De inrichting van deze ambulances zou voortaan ook in België gebeuren. Ten slotte werd in 1978 verplicht dat alle ambulanciers over een 900-badge moesten beschikken. Daarvoor moesten ze onder andere minstens twintig lesuren opleiding volgen. Hiermee kwamen de eerste verplichte opleidingsvereisten voor ambulanciers. Wel stond deze opleiding nog achter op die in andere West-Europese landen.

Tegen de jaren 80 was het noodnummer 900 welbekend en werkte de Dringende Geneeskundige Hulpverlening vlot. Toch kwamen er nog tal van vernieuwingen. Zo werd in de Hulpcentra 900 de oude apparatuur vervangen door nieuwe meldtafels. Er kwamen ook beter zichtbare uniforms voor ambulanciers. Omdat het Ministerie van Volksgezondheid door toedoen van een economische crisis moest besparen werden er ook uiterlijke veranderingen aan de ambulances doorgevoerd. Het concept van de ambulances was echter stilaan verouderd. In plaats van 'zo snel mogelijk naar het ziekenhuis' was de focus al verschoven naar 'de patiënt stabiliseren ter plaatse' maar de klassieke ambulances waren hieraan niet aangepast. Ze waren te klein om medische handelingen in uit te voeren. Daarom deden nieuwe ambulances met een verhoogd dak hun intrede. Deze kregen de naam 'micro-rea' alhoewel het geen reanimatiewagens waren. In 1986 werd tevens de Helihulp stopgezet. Enkele initiatiefnemers waren in 1985 met een andere helikopterdienst begonnen, maar deze werd ook uiteindelijk geweerd uit de Dringende Geneeskundige Hulpverlening. Daarnaast richtten andere ziekenhuizen in navolging van de eerste MUG's hun eigen medische interventieteams op.

Tijdens de jaren 80 vonden ook een aantal grote rampen plaats die een impact hadden op de Dringende Geneeskundige Hulpverlening. Zo vond er in april 1982 een explosie plaats in Schaarbeek waarbij een twintigtal slachtoffers met ernstige brandwonden vielen. De ziekenhuizen konden deze toevloed van zwaargewonde slachtoffers niet aan, waarop het Militair Hospitaal Koningin Astrid zijn hulp aanbood. Na deze samenwerking werden er ook afspraken gemaakt rond een permanente deelname van het ziekenhuis aan de Dringende Geneeskundige Hulpverlening. Op 29 mei 1985 vond het Heizeldrama plaats bij de finalewedstrijd voor de Europacup I waarbij door massapaniek 29 doden en honderden gewonden vielen. Begin dat jaar was het eerste officiële rampenplan voor Brussel tot stand gekomen, waardoor snel vele hulpverleners ter plaatse waren. Toch waren er nog gebreken in de hulpverlening, waaronder in de communicatie tussen hulpverleners. Naar aanleiding van het Heizeldrama werden rampenplannen nationaal ingevoerd en werd het Hoger Instituut voor de Noodplanning gesticht. Op 6 maart 1987 ten slotte kapseizde de Britse veerboot de Herald of Free Enterprise waarbij vele slachtoffers in het ijskoude zeewater terechtkwamen. De provinciegouverneur kondigde het toen nieuwe rampenplan af en dankzij de inspanningen van de hulpdiensten bleef het aantal doden beperkt tot 193 van de 600 opvarenden. Toch kwamen opnieuw communicatieproblemen naar voren, waardoor radioamateurs een speciaal netwerk opzetten voor de hulpdiensten. Naar aanleding van zowel het Heizeldrama als de ramp met de Herald of Free Enterprise werd er gekeken hoe de communicatie tussen de verschillende hulpdiensten kon verbeterd worden, wat later resulteerde in de oprichting van het A.S.T.R.I.D.-netwerk.

Regionaal kon de organisatie van de Dringende Geneeskundige Hulpverlening sterk verschillen. Vaak waren meerdere diensten (brandweer, ziekenhuizen, privébedrijven, ...) actief in het dringend ziekenvervoer. In Antwerpen was er zo SIWHA, Ambuce en Ambulite. In het gebied rond Luik en Luxemburg waren ook meerdere privébedrijven actief. In Waals-Brabant werd ACS Rescue System opgericht, dat buiten dringend ziekenvervoer ook preventie en opleidingen verzorgde en over speciale interventievoertuigen beschikte. Aan de Kust werd aan Oostende een eigen Hulpcentrum 900 geweigerd en kwam in 1979 de Intercommunale Kustreddingsdienst West-Vlaanderen (IKWV) tot stand.

Eind oktober 1987 veranderde de Regie voor Telegraaf en Telefoon (RTT; tegenwoordig Proximus) de noodnummers 900 (brandweer en medische hulp), 901 (rijkswacht) en 906 (gemeentepolitie) in 100 (brandweer en medische hulp) en 101 (zowel voor de rijkswacht als voor de gemeentepolitie).

"Wordt later aangevuld."

Wanneer iemand naar het noodnummer 100 of 112 belt, wordt hij doorverbonden met het zogenaamd 'eenvormig oproepcentrum'; het Hulpcentrum 100/112 (HC-100/112) van de provincie waarin hij zich bevindt. Het Hulpcentrum 100/112 is de meldkamer voor alle dringende brandweer- en medische hulp. Er is een Hulpcentrum 100/112 voor elke provincie en voor het Brussels Hoofdstedelijk Gewest (behalve voor de provincie Waals-Brabant, dat nog steeds geen eigen Hulpcentrum 100/112 heeft). Met welk Hulpcentrum 100/112 de beller doorverbonden wordt hangt af van de plaats van de gsm-mast of de telefoonzone van waaruit de beller belt. Zo is het mogelijk dat een beller in het grensgebied van een provincie met het Hulpcentrum 100/112 van een andere provincie wordt doorverbonden.

In het Hulpcentrum 100/112 neemt een operator (officieel genaamd 'aangestelde') de noodoproepen aan. Indien een noodoproep niet tijdig wordt aangenomen, krijgt de beller een bandopname te horen die vraagt om aan de lijn te blijven. Als de noodoproep na enkele minuten nog steeds niet is aangenomen wordt de verbinding automatisch verbroken om de noodlijnen vrij te houden. De operator neemt de noodoproepen aan volgens bepaalde procedures. De belangrijkste informatie de de operator probeert te verkrijgen is wat er precies aan de hand is, de plaats van de noodsituatie en hoeveel mensen er gewond of in gevaar zijn. De operator kan ook al eerste hulpinstructies geven in afwachting van de hulpdiensten. Het Hulpcentrum 100/112 verwittigd vervolgens de dichtstbijzijnde diensten die ter plaatse moet komen, afhankelijk van de aard van de noodsituatie, zoals een ambulance, een Paramedisch Interventieteam (PIT) of een Mobiele Urgentiegroep (MUG). Daarvoor maakt het Hulpcentrum 100/112 gebruik van CAD-software. Het Hulpcentrum 100/112 heeft ook de bevoegdheid een arts op te vorderen. De arts of hulpdiensten die door het Hulpcentrum 100/112 opgeroepen worden moeten de hulpopdracht uitvoeren; zij kunnen niet weigeren van ter plaatse te gaan mits enkele uitzonderingen. 

Het Hulpcentrum 100/112 is tevens bevoegd om bij grote incidenten formeel het Medisch Interventieplan (MIP; het medisch rampenplan) af te kondigen. Enkele mensen zoals de eerste MUG-arts bij een ramp zijn tevens bevoegd om te vragen het MIP af te kondigen. Bij de afkondiging van het MIP stelt het Hulpcentrum 100/112 onder andere het Rode Kruis en de Directeur Medische Hulpverlening (Dir-Med; vroeger DMH) op de hoogte en zendt het de benodigde hulpdiensten ter plaatse. Per definitie worden er bij de afkondiging van het MIP vijf ambulances en drie MUG-teams ter plaatse gestuurd. Het MIP wordt per definitie afgekondigd als:
Alle Hulpcentra 100/112 beschikken over een medische directie en een verpleegkundige-regulator die het personeel bijstaat. De Hulpcentra 100/112 worden beheerd door de Federale Overheidsdienst Binnenlandse Zaken. De Federale Overheidsdienst Volksgezondheid heeft evenwel inbreng wat de medische aspecten betreft. In de toekomst is voorzien dat de Hulpcentra 100/112 samengevoegd worden met de Communicatie- en Informatiecentra (CIC's) van de politie. Dit zijn de meldkamers waar alle noodoproepen naar het noodnummer 101 aangenomen worden. Zo zou er voor elke provincie en het Brussels Hoofdstedelijk Gewest één 112-centrum komen dat alle noodoproepen zou behandelen. Om deze overgang te faciliteren en alle 112-centra te beheren is in 2004 het Agentschap 112 opgericht onder de FOD Binnenlandse Zaken.

Ambulances zijn de voertuigen die uitgerust zijn en instaan voor het verstrekken van de eerste zorgen aan patiënten en hun vervoer naar een ziekenhuis. Ambulancediensten worden ofwel door een openbare overheid beheerd ofwel zijn het private ambulancediensten die door de Federale Overheidsdienst Volksgezondheid erkend zijn om deel te nemen aan de Dringende Geneeskundige Hulpverlening. De meeste ambulances worden beheerd door brandweerdiensten, maar ook ziekenhuizen, het Rode Kruis of privébedrijven beheren ambulances. Elke ambulance moet bemand worden door minstens twee erkende hulpverlener-ambulanciers. De kosten voor het vervoer per ambulance zijn ten laste van de vervoerde patiënt en zijn wettelijk vastgelegd. Ze zijn onder andere afhankelijk van de afgelegde afstand. De verplichte ziekteverzekering betaalt een deel van de kost terug. Indien een patiënt de rekening niet betaalt, betaalt het Fonds voor Dringende Geneeskundige Hulpverlening (FDGH) de interventiekosten aan de ambulancedienst en vordert het Fonds deze kosten terug van de patiënt. De Federale Gezondheidsinspecteur (FGI) controleert of de ambulancediensten voldoen aan de normen.

De Mobiele Urgentiegroepen (MUG's) fungeren als een verlengstuk van het ziekenhuis en bieden gespecialiseerde dringende zorgen aan patiënten met ernstige en levensbedreigende problemen. Het team van de MUG bestaat minstens uit een gespecialiseerde arts en een verpleegkundige met de bijzondere beroepstitel in de intensieve zorg en spoedgevallenzorg. De MUG wordt opgeroepen door ofwel het Hulpcentrum 100/112 indien uit de noodoproep blijkt dat er mogelijk sprake is van levensgevaar, ofwel door ambulanciers ter plaatse als die menen dat bijstand van de MUG noodzakelijk is. De MUG wordt ter plaatse gestuurd om medische bijstand te bieden aan een ambulance; zelf vervoert de MUG geen patiënten. Enkel ziekenhuizen die over een erkende gespecialiseerde spoedgevallendienst beschikken kunnen ook een MUG beheren. Naast de MUG's die zich via een voertuig over de weg verplaatsen, zijn er in België ook twee MUGH's oftewel MUG-helikopters. Deze vervoeren een patiënt wél zelf, in tegenstelling tot de MUG's over de weg. De ene staat gestationeerd in Brugge, de andere in Bra-sur-Lienne. In Brugge vindt tevens een proef plaats met het AZ Sint-Jan en het AZ Sint-Lucas waarbij beide ziekenhuizen over een PIT beschikken. Deze PIT kan bijkomend bemand worden met een MUG-arts waardoor de PIT als PIT+ oftewel MUGP uitrukt. Alle MUG's beschikken over een gsm om contact te kunnen opnemen met artsen en ziekenhuizen. De MUG's worden erkend door de Federale Overheidsdienst Volksgezondheid; de Federale Gezondheidsinspecteur controleert of ze voldoen aan de normen.

Sinds 2007 bestaan er ook zogenaamde Paramedische Interventieteams (PIT's). De PIT's zijn in feite ambulances die in plaats van twee hulpverlener-ambulanciers een hulpverlener-ambulancier en een verpleegkundige met de bijzondere beroepstitel in de intensieve zorg en spoedgevallenzorg aan boord hebben. Ze fungeren daarmee als tussenniveau tussen ambulance en MUG. Net als een MUG staat een PIT bij de spoedgevallendienst van een ziekenhuis gestationeerd. De spoedverpleegkundige mag aan de hand van vooraf opgestelde procedures, de zogenaamde 'staande orders', zelfstandig enkele medische handelingen uitvoeren, zoals patiënten intuberen of bepaalde geneesmiddelen toedienen, die normaalgezien aan artsen zijn voorbehouden. Ambulanciers mogen dergelijke handelingen niet uitvoeren. Voor elke PIT is een referentiearts verantwoordelijk. Alle PIT's beschikken over een gsm om ter plaatse contact op te kunnen nemen met deze referentiearts voor ondersteuning. Sommige PIT's, zoals die van het UZ Brussel, beschikken ook over apparatuur voor telegeneeskunde waarmee vanuit de ambulance gecommuniceerd kan worden met een arts uit hun ziekenhuis of hun referentiearts.

In het kader van het Medisch Interventieplan (MIP; het medisch rampenplan) en voor risicomanifestaties heeft de FOD Volksgezondheid een overeenkomst met het Belgische Rode Kruis. Het Rode Kruis staat bij deze gebeurtenissen in voor logistieke ondersteuning door middel van de Snelle Interventie Teams (SIT's) die instaan voor bijvoorbeeld de opbouw van een Vooruitgeschoven Medische Post (VMP), ondersteunende ambulances wanneer de reguliere ambulancediensten overbelast zijn en de psychosociale opvang. Lokale afdelingen van het Rode Kruis kunnen tevens een ambulancedienst beheren die in de reguliere werking van de Dringende Geneeskundige Hulpverlening is ingeschakeld.

Alle ambulances, MUG's en PIT's beschikken over radiocommunicatiemiddelen voor het ASTRID-netwerk om met de Hulpcentra 100/112 te kunnen communiceren. Het ASTRID-netwerk is gebaseerd op de TETRA-standaard en is opgericht na gebreken in de communicatie van de hulpdiensten bij het Heizeldrama en de ramp met de Herald of Free Enterprise. Naast de Hulpcentra 100/112 en de medische hulpdiensten zijn ook de politie, de brandweer, de Civiele Bescherming, het Belgisch leger en enkele andere diensten op het ASTRID-netwerk aangesloten.

Als na de nodige eerste zorgen ter plaatse verdere zorgen in een ziekenhuis nodig blijken, brengt de ambulance of PIT, eventueel onder begeleiding van de MUG, de patiënt over naar het ziekenhuis. De wet- en regelgeving bepaalt dat patiënten enkel naar een ziekenhuis met een erkende spoedgevallendienst (functie "gespecialiseerde spoedgevallenzorg") mogen gebracht worden. Patiënten worden steeds overgebracht naar de spoedgevallendienst die het Hulpcentrum 100/112 aanduidt (patiënten hebben dus geen keuzevrijheid). In regel is dat de dichtstbijzijnde spoedgevallendienst; hierop bestaan echter enkele uitzonderingen. Zo kan een MUG-arts bepalen dat een patiënt bepaalde gespecialiseerde zorgen nodig heeft die niet in het dichtstbijzijnde ziekenhuis kunnen worden geleverd, en dus naar een ander gespecialiseerd ziekenhuis moet worden overgebracht. In het kader van het medisch rampenplan kan ook bepaald worden dat patiënten naar een ander verdergelegen ziekenhuis moeten worden afgevoerd om zo alle patiënten te spreiden. Het Hulpcentrum 100/112 verwittigt een spoedgevallendienst vooraf wanneer de hulpdiensten ernaar onderweg zijn met een patiënt. Spoedgevallendiensten zijn wettelijk verplicht de patiënten op te vangen die er door de hulpdiensten heen zijn gevoerd. De overdracht van de patiënt aan de spoedgevallendienst beëindigt de opdracht van de Dringende Geneeskundige Hulpverlening.

De FOD Volksgezondheid beheert een strategische voorraad van een aantal geneesmiddelen en vaccins tegen onder andere griep, pokken, bacteriële ziektes gelinkt aan bioterrorisme en enkele chemische gevaren die in noodsituaties kunnen ingezet worden.

Op nationaal niveau is er de Nationale Raad voor Dringende Geneeskundige Hulpverlening (opgericht in 1994) die de minister van Volksgezondheid adviseert over de werking van de Dringende Geneeskundige Hulpverlening, gegevens registreert over deze werking en de kwaliteit van de hulpverlening toetst. Deze Raad is samengesteld uit vertegenwoordigers van de verenigingen van onder andere huisartsen, urgentieartsen, verpleegkundigen, ambulanciers, de Hulpcentra 100/112 en het Rode Kruis. Per provincie is er ook een Provinciale Commissie voor Dringende Geneeskundige Hulpverlening (PCDGH) die wordt voorgezeten door een Federale Gezondheidsinspecteur. Deze Commissies bestaan uit de vertegenwoordigers van het provinciale Hulpcentrum 100/112, de ambulancediensten, de spoedgevallendiensten, de MUG's, de huisartsenwachtdiensten, het Rode Kruis en de provinciegouverneur. Ze houden toezicht op de werking van de Hulpcentra 100/112 en de ambulanciersopleiding in de provinciale ambulanciersscholen en overleggen over de medische preventiemaatregelen bij risicomanifestaties en de algemene werking van de Dringende Geneeskundige Hulpverlening in hun gebied.

De belangrijkste wet die de Dringende Geneeskundige Hulpverlening regelt is de wet van 8 juli 1964 betreffende de dringende geneeskundige hulpverlening (wet DGH). Deze wet is sinds 1964 al enkele keren aangepast en heeft meer dan honderd uitvoeringsbesluiten die de praktische toepassing ervan in de realiteit regelen. Daarnaast regelen de wet van 29 april 2011 houdende oprichting van de 112-centra en het agentschap 112 (wet 112) en de uitvoeringsbesluiten van die wet de werking van de Hulpcentra 100/112, de toekomstige geïntegreerde 112-centra en het Agenstchap 112. Deze wet hief de bepalingen rond de de Hulpcentra 100/112 (de zogenaamde 'eenvormige oproepcentra') uit de wet DGH op. Verder bevat ook de wet van 13 juni 2005 betreffende de elektronische communicatie en de uitvoeringsbesluiten van die wet een aantal bepalingen rond het technisch beheer van de noodoproepen naar de Hulpcentra 100/112. Ten slotte regelt de wet van 8 juni 1998 betreffende de radiocommunicatie van de hulp- en veiligheidsdiensten de oprichting van het ASTRID-netwerk.

Niet-dringend ziekenvervoer (ook wel secundair vervoer genoemd) behoort niet tot de bevoegdheid van de Dringende Geneeskundige Hulpverlening en dus ook niet tot de bevoegdheid van de federale overheid. Het zijn de Gemeenschappen die verantwoordelijk zijn voor de werking van het niet-dringend ziekenvervoer. De ambulanciers die voor dit vervoer instaan hoeven dus niet over een badge 112 te beschikken maar mogen zich dan ook niet 'hulpverlener-ambulancier' noemen, wat een beschermde titel is. Meestal wordt het niet-dringend ziekenvervoer georganiseerd door de ziekenfondsen die hiervoor beroep doen op private ambulancediensten.

In april 2004 vaardigde de Vlaamse Regering een eerste decreet uit betreffende niet niet-dringend ziekenvervoer dat vooral steunde op zelfregulering. In april 2009 werd een Kwaliteitscharter opgesteld met minimumkwaliteitseisen rond niet-dringend ziekenvervoer. Er zouden externe controlemechanismes geaccrediteerd worden op basis van het Kwaliteitscharter waarbij de ambulancediensten zich dan zouden kunnen laten accrediteren. Dit bleef echter nog steeds vrijblijvend. Er bleven dan ook nog zware wantoestanden in de sector van het niet-dringend ziekenvervoer bestaan. In juni 2016 kwamen er nieuwe kwaliteitsnormen die door de sector in een akkoord werden gegoten. Daarin werd afgesproken dat de ambulancediensten zich binnen het jaar zouden laten accrediteren en dat ziekenfondsen enkel met geaccrediteerde ambulancediensten zouden werken. Deze normen stellen onder andere dat er minstens twee ziekenvervoerders de ambulance moeten bemannen, waarvan één bestuurder en één patiëntenbegeleider. De patiëntenbegeleiders moeten tegen begin 2017 en de bestuurders tegen begin 2018 een EHBO-brevet halen. Binnen een termijn van vijf jaar zou er een uitgebreidere opleiding komen voor de patiëntenbegeleiders vergelijkbaar met die tot hulpverlener-ambulancier. Vlaams minister van Volksgezondheid Jo Vandeurzen wil deze kwaliteitsnormen wettelijk verplichten. In Wallonië bestond er wel al wetgeving over het niet-dringend ziekenvervoer.



</doc>
<doc id="4598295" url="https://nl.wikipedia.org/wiki?curid=4598295" title="Transgender Netwerk Nederland">
Transgender Netwerk Nederland

Transgender Netwerk Nederland (TNN) is een stichting die zich landelijk inzet voor de emancipatie van transgender personen en hun sociale netwerk.

Het TNN is op een aantal manieren actief. Zo doen zij aan belangenbehartiging, emancipatie en netwerkopbouw van en voor transgender personen. Zo worden zij bijvoorbeeld door derden uitgenodigd om te vertellen over het standpunt en de behoeften van transgender personen. Het TNN werkt samen met zogenaamde "trans-ambassadeurs". Dit zijn mensen die zich actief inzetten voor transgender-emancipatie, zowel op lokaal niveau als landelijk. Verder heeft het TNN een eigen meldpunt tegen discriminatie. Met het Nederlandse Vereniging tot Integratie van Homoseksualiteit COC voert men campagne voor een wettelijk verbod op transgenderdiscriminatie. Minister Plasterk antwoordde dat het verbod op seksediscriminatie deze problematiek dekt, en er slechts een explicietere toelichting zou moeten komen. Daarop dienden de Kamerleden Keklik Yücel (PvdA), Vera Bergkamp (D66) en Liesbeth van Tongeren (GroenLinks) alsnog een wersvoorstel in. Minister Plasterk van Binnenlandse Zaken heeft daarop aangekondigd dat er een wetswijziging gaat komen.

Voorzitter Corine van Dun is door D66 gekandideerd voor de Tweede Kamerverkiezingen in 2017.


</doc>
<doc id="4598350" url="https://nl.wikipedia.org/wiki?curid=4598350" title="Benjamin Melzer">
Benjamin Melzer

Benjamin (Ben) Melzer, geboren als Yvonne Melzer, (Duitsland, 1987), is een transseksueel fitnessmodel.

Melzer werd als vrouw geboren en heeft vanaf zijn 23 diverse (geslachtsaanpassende) operaties ondergaan, tezamen met een testosteron-hormoonkuur. Naast de esthetische operaties, legde Melzer zich ook toe op een intensief fitness- en krachttrainingsregime en -dieet, waardoor hij een bijzonder gespierd en atletisch lichaam heeft weten te verkrijgen. Na een lezersverkiezing – waarin hij een "wildcard" bemachtigde – prijkte hij in april van 2016 als eerste transgender ooit op de cover van de Duitse Men's Health editie en verwierf hiermee Europese en internationale faam. In de vele interviews die hierop volgden gaf Melzer meermalen te kennen zeer tevreden te zijn dat hij er nu uitziet zoals hij zich altijd heeft gevoeld, en in harmonie is met zijn passie voor de fitnesssport.

De voornaam "Benjamin" (roepnaam "Ben") die hij sinds zijn geslachtsverandering voert, heeft hij niet zelf gekozen; Melzer heeft zijn ouders gevraagd om een jongensnaam voor hem te kiezen, omdat hij sterk van mening was dat het de ouders zijn die hun kinderen een naam horen te geven.


</doc>
<doc id="4598353" url="https://nl.wikipedia.org/wiki?curid=4598353" title="Binaire geslachtsmodel">
Binaire geslachtsmodel

Het binaire geslachtsmodel of genderbinaire model, in het Engels vaak aangeduid als "Gender binary", is het indelen van sekse en gender in twee verschillende groepen: mannelijk en vrouwelijk. In het binaire geslachtsmodel worden de niet-binaire genders als "genderqueer" en het "derde geslacht" buiten beschouwing gelaten.Transgenderisme word gezien als het van het ene naar het andere geslacht gaan; een man word een vrouw en een vrouw word een man. Tegenover het binaire geslachtmodel staat het genderspectrum, waarin ook de niet-binaire seksen en genders zijn opgenomen.

Volgens het binaire geslachtsmodel word geslacht bepaald door de geslachtsdelen en chromosonen in plaats van hoe iemand "zichzelf" identificeert (of iemand zich vrouw of man "voelt"). Het is een misconseptie dat het binaire geslachtsmodel hand in hand gaat met een rigide vorm van geslachtsrollen en het idee dat een man alleen "mannelijk gedrag" hoort te vertonen en heteroseksuele oriëntatie behoort te hebben. Seksuele oriëntatie heeft echter weinig tot niets te maken met het idee dat er maar twee geslachten zijn (man en vrouw) (hermafrodieten zijn uiteraard een uitzondering). Geslachtsrollen zijn wel een realiteit maar zijn niet integraal tot het binaire geslachtsmodel.

Ook in een "binair" geslachtsmodel is ruimte voor persoonlijke variatie:

People think of gender more like magnets. There are two poles, not one, or three or twenty, but your compass needle might be slightly more north-facing than someone else’s.

Critici van het binaire geslachtsmodel zoals Riki Wilchins en Judith Lorber zeggen dat dit model de bevolking verdeelt en polariseert en dat het model een incorrecte weergave van de werkelijkheid is . Mensen kunnen verschillende kenmerken hebben die volgens het binaire geslachtsmodel alleen bij mannelijk of vrouwelijk hoort.


</doc>
<doc id="4598363" url="https://nl.wikipedia.org/wiki?curid=4598363" title="Internationale Dag van Transgendervisibiliteit">
Internationale Dag van Transgendervisibiliteit

De Internationale Dag van Transgendervisibiliteit (Engels: "International Transgender Day of Visibility") is een dag om mensen bewust te maken van de discriminatie waar transgenders wereldwijd mee te maken hebben. De dag vindt sinds 2009 jaarlijks plaats op 31 maart.

De dag was verzonnen door activist Rachel Crandall uit de Amerikaanse staat Michigan. De dag is ontstaan door een gebrek aan dagen die voor het bewustzijn van de situatie voor transgenders zijn. Een andere transgender-geörienteerde dag is de Internationale Transgender Gedenkdag, maar deze is meer gericht mensen die als slachtoffer van haatcriminaliteit zijn omgekomen en minder op de levende transgenders.


</doc>
<doc id="4598396" url="https://nl.wikipedia.org/wiki?curid=4598396" title="Genderspectrum">
Genderspectrum

Het genderspectrum en het gendercontinuüm zijn uitbreidingen van het binaire geslachtsmodel.

Naast 100% mannelijk en 100% vrouwelijk komen er bij het genderspectrum tussenvormen voor, personen kunnen mannelijke en vrouwelijke kenmerken hebben. Intersekse en transseksualiteit worden in het genderspectrum opgenomen.

Het gendercontinuüm is een uitbreiding op het genderspectrum, hierbij komen androgyne genders en seksen voor, bijvoorbeeld: het derde geslacht, vierde geslacht, vijfde geslacht, en agender. Bij het gendercontinuüm worden mannelijk en vrouwelijk niet als de twee uitersten genomen, en zijn er seksen en genders die niet mannelijk of vrouwelijk zijn. Genderspectrum wordt soms als synoniem gebruikt voor gendercontinuüm.


</doc>
<doc id="4598547" url="https://nl.wikipedia.org/wiki?curid=4598547" title="Carolusziekenhuis">
Carolusziekenhuis

Het Carolusziekenhuis is een voormalig algemeen ziekenhuis te 's-Hertogenbosch. De eerste locatie was gelegen aan de Jan Heinsstraat (1876-1976). Daarna, kwam er nieuwbouw aan de Hervensebaan (1976-2010). Deze gebouwen zijn gesloopt. In 2011 was werden de activiteiten geïntegreerd in het nieuwe Jeroen Bosch ziekenhuis.

In Duitsland werd het voor religeuzen door de kulturkampf in 1872 onmogelijk gemaakt het werk nog uit te voeren. Religieuzen, die werkzaam waren in onderwijs of ziekenzorg werden uit Duitsland verdreven. Tegelijkertijd liet in 's-Hertogenbosch de verpleging door lekenpersoneel ernstig te wensen over. Om die reden werd er door de Godshuizen contact gezocht met zusters uit Trier om naar 's-Hertogenbosch te komen. Op doorreis had de Bisschop daar eens een goede ervaring daarmee gehad. (Het in 1963 gesloten ziekenhuis Johannes de Deo aan de Papenhulst had een vergelijkbare ontstaansgeschiedenis.)
In 1876 werd door de Liefdezusters van de Heilige Carolus Borromeus een nieuw ziekenhuis in de Jan Heinsstraat gebouwd: het 'Sint Carolusgesticht'. Een paar jaar later in 1879 begonnen zusters van dezelfde orde ook te werken in het Groot Ziekengasthuis. Begin jaren zestig werd voor beide ziekenhuizen in de Bloemenkamp nog een kloosterkapel, en een verpleegstersflat gebouwd. Aanvankelijk bedoeld voor novicen, die wilden werken in de verpleging, maar de roepingen bleven uit. De gebouwen werden ontworpen door de Tilburgse architect Jos Schijvens.
In de jaren '70 bleek dat de behuizing voor het Carolusiekenhuis aan de Jan Heinsstraat te klein geworden was, er waren op die locatie geen uitbreidingsmogelijkheden, en de ligging was onpraktisch. Zodoende werd er voor een andere locatie gekozen in de nieuwe wijk de Herven. In 1976 werd het ziekenhuis geopend.
In 2002 fuseerde het Carolusziekenhuis met twee andere algemene ziekenhuizen in 's-Hertogenbosch tot het "Bosch MediCentrum": het van oorspong protestantse "Willem Alexander Ziekenhuis" en het "Groot Ziekengasthuis". In 2011 werd ook het "Carolus Liduina" opgenomen. De verschillende locaties verhuisden naar ééń locatie, en werd daarna Jeroen Bosch Ziekenhuis. 
In 2011 werd het gebouw aan de Herven gesloopt om plaats te maken voor woningbouw.


</doc>
<doc id="4599073" url="https://nl.wikipedia.org/wiki?curid=4599073" title="Bungarotoxine">
Bungarotoxine

Bungarotoxines zijn een groep van neurotoxines verkregen uit het gif van slangen uit het geslacht "Bungarus", uit de familie van de koraalslangachtigen (Elapidae).

Hun neurotoxische werking wordt duidelijk doordat bijvoorbeeld α-bungarotoxine de binding van acetylcholine op zijn nicotinerge receptor tegengaat. β- en γ-bungarotoxine oefenen hun functie presynaptisch uit (ze oefenen weerslag uit op het neuron dat de neurotransmitter, hier acetylcholine, loslaat) en veroorzaken een overdreven loslating van acetylcholine uit het presynaptische neuron (waardoor zij, door aanhoudende excitatie van spiercellen in een motorische eindplaat, tetanie kunnen veroorzaken) en, dientengevolge, depletie van de neurotransmitter.

Tot op heden zijn vier subklassen bungarotoxines geïdentificeerd:


</doc>
<doc id="4599335" url="https://nl.wikipedia.org/wiki?curid=4599335" title="Transfeminisme">
Transfeminisme

Transfeminisme is een feministische stroming met een focus op de emancipatie van niet alleen cisgender vrouwen, maar ook transgendervrouwen, transgendermannen, intersekse en anderen. Transfeminisme wordt ook wel gezien als een manier van kijken naar feminisime. Volgens activiste Emi Koyama kan transfeminisme het beste gedefinieerd worden als "een beweging door en voor transvrouwen die de bevrijding verbonden zien aan de bevrijding van alle vrouwen."

Hoewel de term pas later in gebruik is genomen, is transfeminisme al aanwezig geweest sinds de Tweede feministische golf. Artiest Sandy Stone, die wordt gezien als de grondlegger van transgenderstudies en Stonewalloproermaker Sylvia Rivera worden gezien als vroege transfeministen. Transfeministen strijden tegen transfobie binnen en buiten de feministische gemeenschap. Een vroeg transfeministisch voorbeeld hiervan was de essay ""The Empire Strikes Back"" van Sandy Stone, wat kritiek was op transfobe statements van feministisch activiste Janice Raymond.

Ook nu worden transgenders en non-binaryindividuen niet altijd geaccepteerd door de feministische gemeenschap. Feministen die transvrouwen niet erkennen als vrouwen of feministen die transfeministen niet erkennen als feministen worden door transfeministen vaak "Trans-Exclusionary Radical Feminists" (TERFs) genoemd. Deze term wordt door feministen waarop het gericht is, vaak als scheldwoord aanzien.



</doc>
<doc id="4599358" url="https://nl.wikipedia.org/wiki?curid=4599358" title="Chris Thierens">
Chris Thierens

Christiaan (Chris) Thierens is een voormalig Belgisch politicus voor de N-VA.

Bij de lokale verkiezingen van 2006 was hij kandidaat op de kieslijst van het Valentijnskartel CD&V-N-VA te Hamme op de 22e plaats. Hij behaalde 112 voorkeurstemmen, onvoldoende om verkozen te worden als gemeenteraadslid. Hij was voorzitter van de lokale N-VA-afdeling. 

In de aanloop naar de lokale verkiezingen van 2012 werd bekend dat hij vijf jaar lang twee zwakbegaafde tienerjongens seksueel misbruikte. Hij werd vervolgens ontzet uit zijn functie van lokaal N-VA-voorzitter en uit de partij gezet. De gebeurtenissen speelde een belangrijke rol in het verloop van de gemeenteraadsverkiezingen dat jaar. In januari 2013 werd hij door de Dendermondse strafrechtbank veroordeeld tot effectieve gevangenisstraf van zes jaar, alsook tien jaar terbeschikkingstelling van de regering.


</doc>
<doc id="4599539" url="https://nl.wikipedia.org/wiki?curid=4599539" title="Lhbt-boekhandel">
Lhbt-boekhandel

Een lhbt-boekhandel, of ook wel een homo/lesbische boekhandel, is gespecialiseerd in boeken en aanverwante artikelen over homoseksualiteit, biseksualiteit, lesbische vrouwen en transgenders (lgbt). Dergelijke boekwinkels speelden een belangrijke rol bij de homo-emancipatie, maar verdwijnen snel sinds de opkomst van grote webwinkels. Nog bestaande lhbt-boekhandels beschikken vaak zelf ook over een eigen webshop.

Lhbt-boekwinkels hebben een belangrijke rol gespeeld in het cultiveren van lhbt-gedachtegoed en het bieden van informatie aan (jonge) homoseksuele mannen en vrouwen. In vele zogeheten "gayborhoods" fungeerden deze winkels bovendien als centrum voor het sociale leven. Met name door de opkomst van onlineboekverkoop zijn vele lhbt-boekhandels wereldwijd in financiële moeilijkheden gekomen of hebben hun deuren moeten sluiten. In de Verenigde Staten waren er in 2014 nog geen tien lhbt-boekwinkels over en de opening van een nieuwe vestiging in de New Yorkse wijk Greenwich Village was dan ook een opmerkelijke uitzondering.

In juli 2016 was de oudste nog bestaande lhbt-boekwinkel ter wereld de Glad Day Bookshop in Toronto. Deze zaak werd geopend in 1970 en hoewel de ruimte zeer beperkt was, kon de winkel door loyale steun vanuit de homogemeenschap overleven. In 2016 verhuisde de zaak naar een groter pand om tevens als café te kunnen gaan fungeren.

Een andere bekende lhbt-boekwinkel was Lambda Rising in Washington D.C.. Deze zaak werd geopend in 1974 en werd als de aanvankelijk enige op homo's gerichte winkel in de buurt de spil van de lokale homogemeenschap. Homoseksuele mannen en vrouwen kwamen er uit de kast en voor allerhande inkopen en in 1975 sponsorde de winkel de eerste Gay Pride Day in de stad. In december 2009 werd Lambda Rising gesloten.

De waarschijnlijk oudste homoboekwinkel was de Oscar Wilde Bookshop in Greenwich Village in New York. De zaak werd in 1967 door Craig Rodwell geopend en naast dat er gewaardeerde homo- en lesbische boeken te krijgen waren, werd het ook een ontmoetingsplaats voor de homogemeenschap. Zo was Rodwell actief in de homobeweging en hielp in 1970 mee bij de organisatie van de eerste Gay Pride Parade. Na 41 jaar moest de Oscar Wilde Bookshop op 29 maart 2009 sluiten.
De enig overgebleven specifiek homo/lesbische boekhandel in het Verenigd Koninkrijk is Gay's the Word in Bloomsbury in Londen. De zaak werd in 1979 geopend als de eerste homoboekhandel in het land en ontleende zijn naam aan een musical van Siegfried Sassoon. Gay's the Word werd al snel een ontmoetingsplaats en informatiepunt voor homoseksuele mannen en vrouwen, voor wie er een zithoek was met koffie en gebak en een piano voor muzikale optredens.
De eerste homoboekhandel in Duitsland was de in 1978 geopende Buchladen Eisenherz in Berlijn. Aanvankelijk was dit niet alleen een boekwinkel, maar ook een trefpunt voor de homoseksuele intelligentia, waar diverse projecten uit voortkwamen, zoals het tijdschrift "Siegessäule", de filmprijs Teddy Award en het homo-adviespunt Mann-O-Meter.

De sinds 1981 in Hamburg gevestigde homoboekhandel Männerschwarm moest begin 2015 sluiten. De zaak gold als een instituut van de homobeweging waarbij het niet ging om erotische of pornografische literatuur, maar om politiek en literair verantwoorde boeken. Ook bood de winkel een podium voor boekpresentaties en lezingen door of over homoseksuele schrijvers in de tijd dat die elders nog niet welkom waren.

In Utrecht werd in 1975 aan de Oudegracht De Heksenkelder geopend als eerste Nederlandse vrouwenboekhandel, oftewel een winkel voor feministische literatuur. De zaak verhuisde in 1984 naar de Telingstraat en werd omgedoopt tot Savannah Bay, ontleend aan het gelijknamige toneelstuk van Marguerite Duras. De zaak heeft zich ontwikkeld tot een algemene boekhandel, maar is gespecialiseerd in boeken over gender, homoseksualiteit en transgenders.

In Nijmegen werd in 1977 door zes vrouwen de vrouwenboekhandel De Feeks geopend, waar later ook een documentatiecentrum, een "kafee" en een "Kulturele Klup" bij kwamen. Begin jaren 80 was het café tijdens de Zomerfeesten middelpunt van gewelddadigheden, naar aanleiding waarvan later de Roze Woensdag ontstond. Het café sloot in 1986 en het documentatiecentrum in 2011, maar de boekhandel is nog steeds gespecialiseerd in homo-, lesbische en vrouwenliteratuur.

Begin jaren tachtig waren er in Europa en de Verenigde Staten een reeks kleine uitgevers van homoliteratuur, die de reguliere Nederlandse importeurs echter niet wilden verspreiden. Daarom ging de redactie van het tijdschrift "Homologie" dergelijke buitenlandse boeken aan haar lezers aanbieden. Dit was dermate succesvol dat hieruit in 1984 de kleine homo/lesbische boekhandel Vrolijk ontstond, gevestigd in de kelder van het pand aan de Voetboogstraat 7 in Amsterdam. De zaak verhuisde in 1989 naar het huidige pand aan de Paleisstraat 135. In april 2013 ging Vrolijk failliet, maar na een ingrijpende verbouwing, waarbij een coffeecorner was aangebracht, kon de zaak in november van dat jaar weer heropend worden.

Eveneens in 1984 opende in de Spuistraat in Amsterdam de homoboekhandel Intermale, waarvan de zaken totaan de Gay Games 1998 steeds beter, maar daarna geleidelijk aan bergafwaarts gingen. Door ontwikkelingen als boekenverkoop via internet, minder homo's die Amsterdam bezoeken en jongeren die steeds minder specifieke homoliteratuur lezen, moest de zaak uiteindelijk in januari 2011 gesloten worden.
In 2012 plaatste de Openbare Bibliotheek Amsterdam, in samenwerking met IHLIA, een internationaal lhbt-archief en -documentatiecentrum, als eerste Nederlandse bibliotheek een "Roze Kast" met lhbt-boeken en -films. Later kregen ook andere bibliotheken "Roze Kasten" of een "Roze Collectie", onder andere in Deventer, Groningen, Friesland (een "Roze Kast" die langs verschillende bibliotheken reist) en Rotterdam.

In 2013 was er kritiek op de Roze Collectie van de Bibliotheek Rotterdam, sommige schrijvers waren het niet eens met de invoering van het regenbooglogo voor lhbt-gerelateerde materialen en de VVD Rotterdam heeft aan het college gevraagd met de invoering van het regenbooglogo te stoppen omdat het volgens hen stigmatiserend zou werken.

In Antwerpen werd in 2016 lhbt-boekhandel en -uitgeverij Kartonnen Dozen geopend in een pand aan de Draakplaats, vlak om de hoek van het Het Roze Huis en café Den Draak. Kartonnen Dozen, naar de gelijknamige roman van Tom Lanoye, is de opvolger van holebi- en transgenderboekwinkel 't Verschil, die in 1996 geopend werd en tot 1 november 2015 aan de Minderbroedersrui gevestigd was, maar op die locatie niet meer rendabel was. 't Verschil organiseerde literaire lezingen, beschikte over een koffiehoek en ook waren er de Holebib en kunst in de kelder gevestigd.

Een aantal Vlaamse boekwinkels heeft sinds 2012 een "Roze Plank" met lhbt-gerelateerde boeken. 


</doc>
<doc id="4599581" url="https://nl.wikipedia.org/wiki?curid=4599581" title="Post-partum-PTSS">
Post-partum-PTSS

Posttraumatische stressstoornis (PTSS) is een angststoornis die kan ontstaan na het meemaken van een traumatische gebeurtenis zoals een aanslag of verkrachting. Sinds medio jaren 90 zijn er wetenschappelijke publicaties waarin wordt aangegeven dat de bevalling ook als een traumatische gebeurtenis ervaren kan worden. PTSS na een bevalling komt voor bij ongeveer 1-2% van de vrouwen. PTSS kan alleen gediagnosticeerd worden wanneer aan alle DSM-5-criteria wordt voldaan, 22-40% van de vrouwen heeft echter symptomen van PTSS zonder aan alle criteria te voldoen.




Zorgwekkend is dat er aanduidingen zijn dat vrouwen medische behandelingen, zoals uitstrijkjes, vermijden. Voor veel vrouwen bestaat de grootste zorg in de dagelijkse moeilijkheden die zij tegenkomen bij de hechting met hun baby. De baby kan hierbij gezien worden als constante herinnering aan en oorzaak van het trauma.

Wat PTSS na een bevalling onderscheidt van een post-partumdepressie zijn vooral de herbelevingen, verhoogde waakzaamheid en schrikreacties. Ongewild komen beelden op van de bevalling, komt opeens de geur van het ziekenhuis terug of krijgen vrouwen nachtmerries (wat tot slaapproblemen kan leiden). Deze oncontroleerbare herbelevingen kunnen erg ingrijpend zijn voor het dagelijks functioneren. Flashbacks kunnen leiden tot angstaanvallen. Als gevolg hiervan gaan getroffenen vaak factoren vermijden die deze gedachten triggeren.

Het lichaam van de vrouw is constant ‘alert’ door de stresshormonen, dit leidt tot prikkelbaarheid, onrust en angst. Dit kan, bovenop de last die het legt op de psyche en het lichaam van de vrouw, leiden tot relatieproblemen en onbegrip van anderen, terwijl sociale steun juist zo belangrijk is bij het verwerken van een heftige bevalling.

Met obstetrisch geweld wordt gedoeld op de door vrouwen waargenomen aantasting van het lichaam door hulpverleners tijdens een bevalling. Slachtoffers kunnen ook het gevoel hebben dat zij gedwongen zijn tijdens de bevalling bepaalde procedures te ondergaan, zonder dat ze voldoende informatie over die procedures hebben gekregen. In het Engels wordt hiervoor de term "birth rape" gebruikt, nadat bleek dat de beleving van een traumatische bevalling overeenkomsten vertoont met die van een verkrachting.
De Nederlandse term obstetrisch geweld omvat meer dan "birth rape", ook het gekleineerd of niet gehoord worden tijdens een bevalling vallen er bijvoorbeeld onder.

Tokofobie is een pathologische angst voor bevallen wat kan leiden tot het vermijden van een bevalling (door bijvoorbeeld een geplande keizersnede te eisen in plaats van natuurlijk te bevallen). Tokofobie komt voor bij ongeveer 13% van de vrouwen. Er zijn twee soorten te onderscheiden:

De angst van vrouwen die lijden aan tokofobie is meestal gericht op:

Eye movement desensitization and reprocessing is een behandeling bij PTSS-klachten. Er is wetenschappelijk onderzoek naar de werking van EMDR gedaan waaruit werkzaamheid is gebleken. Er zijn gevallen bekend waarbij na enkele behandelsessies al effect merkbaar was. EMDR is echter geen therapie die elke traumatische ervaring even snel kan wegnemen, het kan zijn dat behandeling een jarenlang proces is. Het uitgangspunt van EMDR is dat het maken van zijwaartse oogbewegingen in combinatie met het ophalen van de traumatische herinnering leidt tot vermindering van de levendigheid en de emotionele lading van die herinnering.

Cognitieve gedragstherapie is een combinatie van gedragstherapie en gesprekstherapie. Tijdens deze therapie staan de cognities centraal: gedachtes, fantasieën, herinneringen en opvattingen over bepaalde gebeurtenissen. Bij cognitieve gedragstherapie leert de cliënt negatieve gedachtepatronen te ontdekken en te veranderen, zoals:
‘Ik ben een slechte moeder’,
‘Andere vrouwen voelen zich wel goed na hun bevalling, ik ben vast zwakker dan zij’,
‘Ik wil nooit meer bevallen’.

Ook gevoelens van afstand tot de baby of boosheid kunnen hierin een rol spelen. Wanneer de cliënt leert deze negatieve gedachtes anders te interpreteren, kan zij objectiever kijken naar wat er gebeurd is. Hierdoor kunnen uiteindelijk negatieve gevoelens verdwijnen die het terugdenken aan de bevalling opwekt.

Deze vragenlijst gaat over uw persoonlijke reactie op de traumatische gebeurtenis die u heeft meegemaakt. Geef aan (Ja / Nee) of u ten minste 2 maal in de afgelopen week het volgende hebt ondervonden.


Indien 6 of meer van bovenstaande vragen met ‘ja’ beantwoord zijn, dan heeft de cliënt mogelijk last van PTSS.


</doc>
<doc id="4599777" url="https://nl.wikipedia.org/wiki?curid=4599777" title="Excipulum">
Excipulum

Het excipulum is een weefsel van steriele schimmeldraden met grote, dikwandige structuren, dat de rand van een apothecium vormt. Het kan uit twee lagen bestaan. Het aan het hymenium grenzende parathecium (excipulum proprium), waarbij de schimmeldraden parallel aan de sporenzakjes liggen en de buitenste laag, het amphithecium (excipulum thallinum), waarbij de schimmeldraden radiaal lopen.


</doc>
<doc id="4599889" url="https://nl.wikipedia.org/wiki?curid=4599889" title="Arteria carotis externa">
Arteria carotis externa

De arteria carotis externa of buitenste halsslagader verloopt aan de linker- en rechterzijde van de hals en vormt onderdeel van de bloedvoorziening van het hals- en hoofdgebied. 

Het hart pompt zuurstofrijk bloed in de Aorta (of "grote lichaamsslagader") waarna het in één van haar aftakkingen de arteria carotis communis (of "gemeenschappelijke halsslagader") stroomt. De a. carotis communis splitst zich ter hoogte van de kaakhoek in de arteria carotis interna (of "binnenste halsslagader") en de arteria carotis externa (of "buitenste halsslagader"). De a. carotis interna heeft vervolgens haar eerste afsplitsing in de hersenen. De a. carotis externa splitst zich echter in de hals in verschillende zijtakken die de bloedvoorziening van voornamelijk de ventrale structuren van het hoofd-halsgebied verzorgen. 

De a. carotis externa heeft de volgende aftakkingen met de volgende verzorgingsgebieden:

"Ventraal"

"Mediaal"

"Dorsaal"

"Eindtakken"

Zoals de wand van alle grote vaten bestaat de a. carotis externa uit drie lagen.


De a. carotis externa wordt omgeven door het bindweefselblad van de halsfascie, de vagina carotica.


</doc>
<doc id="4599991" url="https://nl.wikipedia.org/wiki?curid=4599991" title="Pseudomonas tomato">
Pseudomonas tomato

Pseudomonas tomato is een gram-negatieve bacterie, dat verschillende plantensoorten kan aantasten.

Vroeger werd "Pseudomonas tomato" beschouwd als een pathovar van "Pseudomonas syringae". DNA-onderzoek heeft echter aangetoond dat het om een aparte soort gaat, waartoe ook de "P. syringae" pathovars nu vallen. Een officiële naam is er echter nog niet. Daarom wordt de bacterie voorlopig aangeduid als "Pseudomonas tomato".




</doc>
<doc id="4600826" url="https://nl.wikipedia.org/wiki?curid=4600826" title="Begijnhof (Thorn)">
Begijnhof (Thorn)

Het voormalig begijnhof van Thorn bevindt zich aan Kloosterberg 1.

Het begijnhof was gevestigd in een pand van 1772. Het langgerekte huis heeft een mansardedak. Het werd ook wel "Pottenhuis" genoemd, aangezien hier ooit de pottenbakkerij van de Abdij van Thorn was gevestigd.

De begijnen waren feitelijk in dienst bij de (adellijke) stiftdames van de abdij, waarvoor ze activiteiten verrichten als de was doen, ziekenverzorging, en bidden voor de zielenrust van de overleden stiftdames. Ook luidden ze de klokken en assisteerden ze bij de kerkdiensten in de abdij.

In 1795 kwam een eind aan de abdij, en tevens aan het functioneren van de begijnen.


</doc>
<doc id="4601081" url="https://nl.wikipedia.org/wiki?curid=4601081" title="Systemische thromboëmbolie">
Systemische thromboëmbolie

Systemische thromboëmbolie is een embool die van verschillen oorsprongen kunnen zijn. Zo is er een intracardiale murale thrombi (80% is een linkerventrikelinfarct of linkervoorkamerfibrillatie), een aorta aneurysma of een trombus van klepvegetaties.

Er bestaat ook zoiets als een paradoxaal embool, dat altijd rond circuleert en nergens stationeert.

Arteriële embolen kunnen in om het even welk vasculair bed terecht komen:

De klinische implicaties hangen af van kwetsbaarheid van weefsel voor ischemie, grootte van geoccludeerd bloedvat en collaterale ciculatie.


</doc>
<doc id="4601538" url="https://nl.wikipedia.org/wiki?curid=4601538" title="Geslachtsaanpassende operatie">
Geslachtsaanpassende operatie

Bij een geslachtsaanpassende operatie worden de geslachtsdelen van een transgender persoon aangepast door middel van een medische ingreep. Deze chirurgische behandeling heeft ten doel om de geslachtskenmerken van het andere geslacht zo goed mogelijk te construeren in zowel functioneel als esthetisch opzicht. Deze operatie wordt doorgaans toegepast op mensen met genderdysforie, met als resultaat dat hun lichaam meer in lijn is met hun Genderidentiteit. Ook kunnen geslachtsaanpassende operaties worden toegepast op intersekse mensen. Sinds 2013 verbiedt de Verenigde Naties, soortgelijke ingrepen bij mensen die hier geen toestemming voor hebben verleend, zoals bij pasgeboren baby's. 

Bij een vrouw naar man transgender worden de borsten, eierstokken en baarmoeder weggehaald en wordt van de clitoris een micropenis, de metadoïoplastiek , of een grotere penis, de falloplastiek, gemaakt. Voorafgaand aan deze operatie wordt vaak al een subcutane mastectomie (verwijdering van de borsten) uitgevoerd. Soms worden ook de eierstokken verwijderd. Dit was in het verleden nodig om het geslacht te kunnen aanpassen bij de overheid, omdat een transman daar onvruchtbaar voor moest zijn. Dit is gelukkig nu aangepast. Bij zowel een metadoïoplastiek als falloplastiek moet ook de gehele vagina verwijderd worden als een verlenging van de plasbuis gewenst is. Van de buitenste schaamlippen wordt vervolgens een balzak geconstrueerd en van de binnenste schaamlippen wordt een plasbuis gevormd. Een falloplastiek wordt doorgaans gemaakt van de huid van de onderarm maar dit kan ook het bovenbeen zijn of een combinatie hiervan. Dit stuk huid van 4 bij 17 cm moet volledig haarvrij zijn. Bij een falloplastiek met plasbuisverlenging, is de kans op complicaties meer dan 50%. Bij een falloplastiek zonder plasbuisverlenging is dit 5%.

Bij een transvrouw wordt van haar penis een vagina wordt gemaakt, de vaginaplastiek. Negen maanden voor de operatie moet worden begonnen met het definitief ontharen van de huid die voor de vaginaplastiek wordt gebruikt. Dit is om te voorkomen dat er haren in of uit de vagina gaan groeien. Hierbij vindt een penis inversie plaats of the Sigmoid Colon Neo Vagina techniek. Voorafgaand aan deze operatie heeft er vaak al een borstvergrotende operatie plaatsgevonden. Ook laten veel transvrouwen zich laseren om ongewenste baardgroei en andere haargroei te voorkomen. Uit onderzoek blijkt dat zo'n 80% van de transvrouwen na de operatie een orgasme kunnen bereiken. 

Aangezien bovenstaande operaties erg zwaar zijn en vaak risico's met zich meebrengen, heeft de arts vaak een aantal eisen. Zo mag de patiënt geen overgewicht hebben (BMI > 30) en mag de patiënt niet roken. Dit is om de kans op verstoppingen of afsterving van de bloedvaten te voorkomen. Verder zijn deze operaties in Nederland pas mogelijk na een intensief medisch traject van gemiddeld twee jaar, waarbij eerst gesprekken plaatsvinden met de psycholoog en later geslachtshormonen worden gebruikt.


</doc>
<doc id="4601583" url="https://nl.wikipedia.org/wiki?curid=4601583" title="Geschiedenis van de Dringende Geneeskundige Hulpverlening">
Geschiedenis van de Dringende Geneeskundige Hulpverlening

De geschiedenis van de Dringende Geneeskundige Hulpverlening (DGH) gaat over het ontstaan en de ontwikkeling van de Dringende Geneeskundige Hulpverlening; het systeem in België voor dringende medische hulp aan zieken en gewonden. De hulpverlening aan zieken en gewonden is al eeuwenoud. Vroeger waren het vooral de kloosters die voor de verzorging van zieken en gewonden instonden. De oprichting van het Rode Kruis en de twee wereldoorlogen waren katalysatoren voor de eerste stappen in de Dringende Geneeskundige Hulpverlening. De polioepidemie van de jaren 50 was de impuls om een nationaal ambulancenetwerk op te zetten. Enkele jaren later werd de opdracht van deze ambulances verruimd en werd het nationaal noodnummer 900 ingevoerd, wat de feitelijke start van de Dringende Geneeskundige Hulpverlening was.

Een mijlpaal in de geschiedenis van de dringende hulpverlening is de oprichting van het Rode Kruis. In 1859 was de Zwitserse zakenman Henri Dunant (1828–1910) getuige van de gevolgen van de veldslag bij Solferino, waarbij duizenden gewonde soldaten op het slagveld achterbleven. Omdat de medische verzorging zeer ontoereikend was, riep hij de lokale bevolking op om hulp te verlenen aan de gewonden. Deze oproep kreeg gehoor en samen met de lokale bevolking organiseerde Dunant de hulpverlening. Toen hij terugkeerde naar Genève besloot hij een boek te schrijven over zijn ervaringen. Dit boek, genaamd "Un Souvenir de Solferino" ('Herinnering aan Solferino'), werd in 1862 gepubliceerd. In het boek beschreef hij het idee om in de toekomst een neutrale organisatie op te richten die de gewonden zou verzorgen als er een oorlog plaatsvond. Met dit doel zette hij een campagne op die leidde tot het oprichten van het Internationale Rode Kruis (1863) en het opstellen van de Eerste Geneefse Conventie (1864) over de verzorging van gewonden op het slagveld. Het Rode Kruissymbool was afgeleid van de Zwitserse vlag omdat Zwitserland, net als het Rode Kruis, neutraal bleef in conflicten. In navolging van deze internationale conferenties en mede onder impuls van dr. André Uytterhoeven werd op 4 februari 1864 het Belgische Rode Kruis opgericht als eerste nationale afdeling van het Rode Kruis.

Tijdens de Eerste Wereldoorlog raakte de term 'ambulance' wijd verspreid als benaming voor de voertuigen die gewonden van het slagveld evacueerden. Toen de oorlog afgelopen was en de economie weer op gang kwam, deed ook de motorisering van het vervoer van personen en goederen zijn intrede en werd er gewerkt aan een beter wegennet. Ambulances waren vanaf de jaren 20 dan ook niet langer een privilege van de legereenheden; ze werden steeds meer ook voor burgerdoelen ingezet. Vooral de ziekenhuizen en het Rode Kruis namen het initiatief op zich om het ziekenvervoer te organiseren. In de meeste grotere steden zoals Brussel, Gent en Antwerpen werd de brandweer eveneens uitgerust met ambulances. De meeste ambulances werden voorzien van het Rode Kruissymbool, ook al werd de ambulance niet door het leger of het officiële Rode Kruis uitgebaat.

Tijdens de Tweede Wereldoorlog was België bezet door de Duitsers. Toen België in '44–'45 bevrijd werd door de geallieerden kwam er veel militair materieel, waaronder voertuigen voor de medische legereenheden, in België terecht. In het kader van het Marshallplan werd het grootste deel van dit materieel verdeeld onder de Europese landen. Een groot deel van de ambulances die aan België werden toegewezen kwamen niet in aanmerking voor burgerlijk ziekenvervoer en werden ondergebracht bij de medische eenheden van het Belgisch leger. Sommigen kwamen wel bij brandweerkorpsen terecht. De meeste ambulances waren voertuigen van de merken Dodge en Austin. Vanaf de jaren 50 werden ze veelal vervangen door ambulances van het merk Ford die gebouwd werden in de Fordfabriek te Keulen en door Duitsland werden overgedragen in het kader van het schadeherstel opgelegd na de Tweede Wereldoorlog.

In de meeste steden bestond er dus al een zekere vorm van ziekenvervoer. Tot de jaren 50 was het echter vooral de huisarts die in de meeste kleinere gemeenten een sleutelrol speelde bij de dringende hulp. Veel kleine medische interventies (zoals het hechten van een wonde of het begeleiden van een bevalling) werden door de huisarts zelf afgehandeld. Indien een patiënt in het ziekenhuis moest worden opgenomen was het meestal de huisarts die dit vervoer op zich nam, gezien hij tot die tijd meestal één van de enigen was in het dorp met een eigen wagen.

In de jaren 50 kwamen er nieuwe ontwikkelingen in de medische wereld. Zo werden er in sommige ziekenhuizen lokalen ingericht voor de eerste opvang van patiënten waar zij onderzocht konden worden alvorens ze effectief in het ziekenhuis werden opgenomen. Deze lokalen waren meestal het eindpunt voor ziekenvervoer per ambulance. Het ziekenvervoer zelf werd meestal georganiseerd door ziekenhuizen die verbonden waren aan de Commissies voor Openbare Onderstand (COO's), die zo tevens patiënten wonnen. Ook werden er contracten voor ziekenvervoer afgesloten met de ziekenfondsen en boden ziekenhuizen hun ambulancediensten aan aan huisartsen. Zo ontstond er een begin van georganiseerde medische hulpverlening. De meeste ambulances uit die tijd waren van Amerikaanse merken, onder andere omwille van het Marshallplan. Pas vanaf 1956 kwamen er ook ambulances van Europese merken zoals Volkswagen en Mercedes.

In de jaren 50 deed verder de auto zijn intrede in het doorsnee gezin en werden een aantal belangrijke autowegen aangelegd. Ook het goederenvervoer over de weg nam toe. Dit alles maakte dat er een toenemend aantal zware verkeersongevallen plaatsvond. In stedelijke kernen was het meestal de politie die als eerste ter plaatse was en bijkomende hulp opriep indien nodig. In de landelijke gebieden was de hulp bij ongevallen echter niet geregeld.

In de jaren 50 deed er ook een epidemie van poliomyelitis de ronde in Europa. In België bereikte de epidemie een piek rond 1955–1956 waarbij er meer dan duizend besmettingen werden opgetekend, vooral bij kinderen. Een besmetting met polio houdt een gevaar voor ademhalingsverlamming in waardoor dringende opname in een aangepast ziekenhuis noodzakelijk was. Vanaf 1954 nam toenmalig minister van Volksgezondheid en Gezin Edmond Leburton maatregelen om de epidemie te bestrijden; zo werd er geïnvesteerd in medische apparatuur voor ziekenhuizen die deze aandoening behandelden. Omdat nog niet alle regio's toen al beschikten over degelijk ziekenvervoer beval minister Leburton eind 1955 om een nationaal netwerk van ziekenvervoer op te zetten voor poliopatiënten. België werd verdeeld in een dertigtal sectoren met elk een polioambulance die voor het dringend vervoer van poliopatiënten in zijn sector instond. De ambulances hiervoor kwamen van de Civiele Bescherming en waren oorspronkelijk bedoeld voor hulp aan de bevolking in oorlogstijd. Daarnaast werd er een nationaal noodnummer ingevoerd om de polioambulance op te roepen. Desondanks kon het vervoer van poliopatiënten soms nog meer dan een uur duren. Vanaf 1958 kwam er een poliovaccin beschikbaar en werd de epidemie dankzij een uitgebreid vaccinatieprogramma ingedijkt.

Hoewel dit niet de bedoeling was, werden sommige polioambulances in 1957 al gebruikt om verkeersslachtoffers naar een ziekenhuis over te brengen. Dit werd oogluikend toegestaan door de overheid. Onder druk van de aankomende Expo 58 werkte men aan een wettelijk kader hiervoor. Toch beleven schrijnende toestanden in het verkeer bestaan. Na een zwaar ongeval in 1957 waarbij hulp opnieuw ontoereikend was pleitte automobilistenvereniging Touring voor een definitieve regeling voor de dringende hulpverlening en voor een nationaal noodnummer.

In april 1958 werd een wet goedgekeurd die voor het eerst de dringende medische hulp regelde. Voortaan werden de Commissies van Openbare Onderstand verplicht om de dringende medische hulp aan personen op hun grondgebied te organiseren. Niet alle gemeentes waren echter in staat om dit zelfstandig te organiseren, waardoor sommigen afspraken moesten maken met hun buurgemeenten. Daarbovenop kwam de Wereldtentoonstelling: om het gebeuren rond Expo 58, waarop meer dan 40 miljoen bezoekers afkwamen, in goede banen te leiden was er een veiligheidsplan opgesteld. Zo waren er bemande medische posten met ambulances op het terrein aanwezig. Dit veiligheidsplan was een soort van blauwdruk om de hulpverlening op nationaal niveau te organiseren. Rond de tijd van de Wereldtentoonstelling had de werkgroep die aan een regeling voor de dringende hulpverlening werkte het noodnummer '900', in overleg met de Regie van Telegraaf en Telefoon (RTT), al kunnen vastleggen.

In november 1958 werd Paul Meyers de nieuwe minister van Volksgezondheid en Gezin. Hij gaf aan de plannen van zijn voorganger voor het uitbouwen van een nationaal systeem van hulpverlening te willen verderzetten. Bij de Roosburgramp op 23 december 1958 in Zichen-Zussen-Bolder kwamen opnieuw tekortkomingen in de hulpverlening aan het licht. Na enkele dagen later zelf getuige te zijn geweest van een verkeersongeval, waarbij het opnieuw lang wachten was op medische hulp, gaf minister Meyers prioriteit aan het installeren van de Hulpcentra 900.

Het idee was om het nummer '900' als nationaal noodnummer in te voeren; wie het telefoonnummer zou draaien diende uit te komen bij het Hulpcentrum 900 voor die telefoonzone waar een 'aangestelde' de oproep onmiddellijk zou aannemen. Het nummer diende gratis te zijn en ook vanuit openbare telefooncellen gebeld te kunnen worden. De eerste meldtafels voor de centrales werden onder andere door Bell Telephone en Atea geleverd. Op een scherm verscheen het nummer van de beller met mechanische rolcijfers. De noodoproepen werden tevens op band opgenomen en voor zes maanden bewaard om eventueel te dienen als juridisch bewijs. Men overwoog eerst de Hulpcentra 900 onder te brengen bij het Belgische Rode Kruis, maar de aard van de centrales leunde dichter aan bij de al bestaande meldkamers van de brandweer. De telefoonzones waren daarbovenop vaak gekoppeld aan het gebied rond een stad waardoor het makkelijker was de centrales te koppelen aan één of meerdere telefoonzones.

De eerste proef ging van start in september 1959, waarbij het eerste Hulpcentrum 900 bij de Antwerpse brandweer werd geïnstalleerd. Dit centrum moest alle binnenkomende noodoproepen uit de telefoonzone 03 ontvangen, de gepaste hulp uitsturen en het ontvangende ziekenhuis inlichten. Tijdens de proefperiode besliste men om zestien Hulpcentra 900 onder te brengen bij brandweerkorpsen in heel België. Na een succesvolle proefperiode werd in maart 1960 het tweede Hulpcentrum 900 in Luik opgestart. In 1961 werden de Hulpcentra 900 van Hasselt, Aalst en Brugge en het tijdelijke Hulpcentrum 900 van Veurne (in afwachting van de technische voltooiing van het Hulpcentrum 900 van Brugge) in gebruik genomen. Een jaar later kwamen de Hulpcentra 900 van Brussel, Gent, Bergen, Charleroi, Marche-en-Famenne, Verviers en Doornik en het tijdelijke Hulpcentrum 900 van Bastenaken in dienst. Na de afwerking van het Hulpcentrum 900 in Aarlen een jaar later werd de centrale in Bastenaken weer ontmanteld. In 1963 deden ten slotte de Hulpcentra 900 van Namen en Mechelen en als laatste op 3 december 1963 de centrale van Kortrijk hun intrede.

Het personeel voor de Hulpcentra 900 kwam van het brandweerkorps waar de centrale was ondergebracht. De extra kosten voor dit personeel werden door het Ministerie van Volksgezondheid betaald terwijl de kosten voor de telefoongesprekken van de centrale door het Ministerie van Binnenlandse Zaken aan de RTT werden betaald. Het personeel, officieel getiteld "'aangestelden"', kregen een opleiding over de werking van de centrale en over radioprocedures. De Hulpcentra 900 stonden in voor de alarmering van een ambulance voor ongeval of ziekte op een openbare plaats en voor poliopatiënten (zowel openbare als private plaatsen). Ambulances die in de werking van het 900-systeem waren ingeschakeld konden opdrachten wettelijk niet zomaar weigeren. Het noodnummer dat in 1956 voor poliopatiënten in voege kwam werd buiten werking gesteld. Ondanks dat dit niet de bedoeling was kwamen in het begin ook veel oproepen voor brand of politiehulp in de Hulpcentra 900 toe.

Een eerste stap voor het uitbouwen van het ambulancenetwerk was het opnemen van alle polioambulances in het 900-systeem. Daarnaast stonden er nog een aantal ambulances in de opslagplaatsen van de Civiele Bescherming die bedoeld waren voor gebruik in oorlogstijd. Deze werden ook opgenomen in het 900-systeem.

Vanaf 1960 waren er ook ambtenaren van het Ministerie van Volksgezondheid bezig met, naast het invoeren van het noodnummer 900, systematisch alle bestaande ambulancediensten in kaart te brengen. Veel ambulancediensten bleken daarbij over verouderde voertuigen te beschikken, die soms niet meer voor hun taak geschikt waren. Daarnaast was er ook een gebrek aan uniformiteit bij de voertuigen. Het Ministerie maakte daarop budget vrij om verouderde ambulances te vervangen en zo voor een zekere mate van standaardisatie te zorgen. Het Ministerie wou de richting uitgaan van gestandaardiseerde ambulances die twee liggende patiënten konden vervoeren. Na een studie ging men eind 1960 voor de Volkswagen Transporter, onder andere omdat men deze kant-en-klaar kon invoeren uit Duitsland. De ambulances waren eigendom van het Ministerie maar werden in bruikleen afgestaan aan de verschillende diensten in het land.

In het voorjaar van 1961 werden de eerste vijftien ivoorkleurige ambulances bij invoerder D'Ieteren afgeleverd, waar ze enkel nog van het tweetalige 900-logo, een oranje knipperlicht op het dak, het opschrift "'Ministerie van Volksgezondheid en van het Gezin"' en hun ministerienummer op de achterkant moesten worden voorzien. Dit ministerienummer was een uniek nummer waarmee men de ambulance kon identificeren, ook wanneer het naar een andere dienst zou overgeplaatst worden. Bij de tweede reeks die het Ministerie aankocht was het knipperlicht vervangen door een oranje zwaailicht en werd er een tweetonige hoorn en sterkere motor toegevoegd. In 1966 werden de verkeersregels aangepast en moesten prioritaire voertuigen vanaf dan geen oranje maar een blauw zwaailicht hebben om verwarring met privébedrijven te vermijden. In 1967 werden de laatste Volkswagen Transporterambulances geleverd. Het Belgische Ministerie van Volksgezondheid was één van de grootste afnemers van deze voertuigen buiten Duitsland.

De invoering van het nieuwe noodnummer en de ivoorkleurige ambulances was voor sommige bestaande diensten reden om hun ambulances te laten omspuiten en de nieuwe 900-logo's aan te brengen, teneinde een zekere mate van uniformiteit te waarborgen.

Na een tijd stelde men vast dat er twee belangrijke factoren waren die de overlevingskansen van patiënten beïnvloedden; met name de snelheid van het ziekenvervoer en de kwaliteit van de eerste zorgen. Beiden waren niet gegarandeerd. Ambulances moesten soms van ver komen namelijk; en hoewel veel ambulanciers al ervaring hadden opgedaan bij de ambulancediensten van het Rode Kruis, de COO's en de brandweerkorpsen hadden de meesten geen echte opleiding gekregen waardoor ze slechts beperkte eerste hulp konden bieden. Het Ministerie van Volksgezondheid stelde ook niet meteen een leerplan op voor de ambulanciers. Men besloot toch dat de interventietijd korter moest en dat de medische behandeling al ter plekke gestart diende te worden. In 1961 begon men in samenwerking met het Belgische Rode Kruis daarom met een proef met een Alouette II-helikopter van Sabena. Omdat binnenin de helikopter geen plaats was voor een liggende patiënt werd aan de buitenzijde een overkapte draagberrie geïnstalleerd voor de patiënt, waardoor het medisch personeel tijdens de vlucht geen contact met de patiënt kon hebben. De proef werd uiteindelijk stopgezet.

In 1967 werd een proef begonnen waarbij één van de vijf Sikorsky S-58-helikopters van de luchtmachtbasis Koksijde werd ingezet. Deze helikopters waren normaalgezien bedoeld voor SAR-operaties ('search and rescue') op zee. De proef werd echter weer beëindigd zonder gevolg. In 1969 begon opnieuw een proef waarbij voor enkele weken een medisch uitgeruste Alouette III-helikopter in Frankrijk werd gehuurd. Deze proef ging van start in het Leuvense Sint-Rafaëlziekenhuis (tegenwoordig een campus van het Universitair Ziekenhuis Leuven) onder de naam 'Helihulp/Heli-Secours' met een chirurg en anesthesist als bemanning. Naast de helikopter stond ook een reanimatiewagen klaar om patiënten van de landingsplaats naar het ziekenhuis over te brengen. Deze 'Helihulp' was daarmee de eerste feitelijke MUG-helikopter in België. Tijdens de proef gingen er stemmen op om drie dergelijke helikopters te plaatsen bij de universitaire ziekenhuizen van Gent, Leuven en Luik. De financiering was echter een struikelblok: de uitbating van een dergelijke helikopterdienst voor een klein land als België bleek te duur en bijgevolg werd het project afgevoerd.

De wet van 8 juli 1964 betreffende de dringende geneeskundige hulpverlening was een verbetering van de wet uit 1958 (die de dringende hulpverlening aan de COO's toevertrouwde) die de wetgeving afstemde op het nieuwe 900-systeem. De nieuwe wet bevatte de volgende belangrijke definitie:Oorspronkelijk bepaalde deze wet ook dat de Dringende Geneeskundige Hulpverlening enkel tussenkwam op openbare plaatsen. Voor medische spoedgevallen thuis moest men zich volgens de wet tot een andere dienst richten. Pas veel later zou deze wetsbepaling veranderd worden.

Meestal vertrokken de ambulances vanuit hun standplaats met weinig informatie over de aard van de interventie, wat soms tot problemen leidde. Sommige brandweerkorpsen die een ambulance uitbaatten investeerden in hun eigen radionetwerk, maar van uniformiteit was geen sprake. Het Ministerie van Volksgezondheid werkte vanaf begin 1965 daarom aan een oplossing: alle ambulances moesten voorzien worden van analoge radiozender en -ontvanger ingesteld op de juiste frequenties. Het bedrijf Autophon kreeg het contract voor de installatie toegewezen. Een jaar later beschikten alle ambulancediensten over minstens één ambulance met radioverbinding. Dit dankzij goede samenwerking met het Ministerie van Binnenlandse Zaken en de RTT voor onder andere de nodige vergunningen, radiofrequenties en radioprocedure. Afhankelijk van het bevoegde Hulpcentrum 900 kreeg men één of meerdere radiofrequenties ter beschikking; daarnaast waren er nog twee nationale radiofrequenties die als reservekanalen dienden.

Door het toenemende binnenlandse toerisme door de introductie van de auto in het gezin en de ontoereikende weginfrastructuur steeg het aantal ernstige verkeersongevallen jaar na jaar. Het netwerk van ambulances was nog in groei en daarom kon nog niet overal een aanvaardbare interventietijd verzekerd worden. Het kwam ook vaak voor dat dezelfde ambulance meerdere slachtoffers van hetzelfde ongeval moest vervoeren. Soms moest dezelfde ambulance zelfs terugkeren van het ziekenhuis waar het een eerste 'lading' slachtoffers had binnengebracht om de overige slachtoffers op te pikken. Om deze situaties te verhelpen besloot het Ministerie van Volksgezondheid het budget voor de Dringende Geneeskundige Hulpverlening te verhogen en kreeg het Duitse bedrijf Miesen de opdracht grotere ambulances te maken die een sneller en kwalitatiever ziekenvervoer konden verzekeren.

In april 1965 werden de eerste vier nieuwe ambulances geleverd. Ze waren gebaseerd op de Mercedes-Benz L319, in dezelfde ivoorkleur geverfd als de Volkswagenambulances en droegen eveneens het Rode Kruissymbool. De sanitaire cel van de ambulance was verhoogd zodat al rechtstaand medische handelingen konden worden uitgevoerd en ze was uitgerust om tot vier liggende patiënten te vervoeren. Ze bevatte ook meer medisch materiaal. In mei 1965 werden de vier 'ambulances voor heropwekking', zoals deze eerste reanimatiewagens toen werden genoemd, overgedragen aan de brandweerkorpsen van Luik, Charleroi en Marche-en-Famenne en het Academisch Ziekenhuis van Gent (nu het UZ Gent). In 1966 werd een tweede reeks overgedragen aan onder meer de brandweerkorpsen van Brugge, Brussel en Leuven en het Antwerpse Stuivenbergziekenhuis. Voor deze 'ambulances voor heropwekking' was meer personeel nodig dan voor gewone ambulances. Zo moest het ziekenhuis waarmee werd samengewerkt een arts en/of verpleegkundige beschikbaar houden die door de ambulance werd opgepikt om dan verder te rijden naar de interventieplaats. Het Ministerie van Volksgezondheid stelde de voertuigen enkel ter beschikking als deze samenwerking gegarandeerd was.

In Brugge schonk de brandweer een oude ambulance aan het ziekenhuis om het medisch team ter plaatse te brengen. D'Ieteren steunde dit idee en schonk in 1969 een Volkswagen Kever aan Brugge om deze voorloper van de MUG op weg te helpen.

Op 22 mei 1967 vond de grote brand in het grootwarenhuis Innovation in Brussel plaats, waarbij meer dan 300 mensen om het leven kwamen en 150 gewonden vielen. Mede door de gebrekkige brandveiligheidsvoorzieningen kon het vuur zo om zich heen grijpen. Ook de coördinatie en middelen van de hulpdiensten konden beter. Een half jaar na de ramp, op 8 november 1967, werd een nieuw koninklijk besluit (KB) uitgevaardigd dat de werking van de brandweerdiensten vastlegde. Dit KB verdeelde alle brandweerdiensten in categorieën afhankelijk van het gebied dat ze beschermden en de middelen en personeel waarover ze beschikten; en bepaalde verder het minimum aan personeel en materieel dat ze moesten hebben.
Ondanks de gestelde verplichtingen vroeg het Ministerie van Volksgezondheid wel meestal vooraf of de brandweerdiensten in kwestie in staat waren de ambulance te bemannen.

Door de bijkomende behoefte aan nieuwe ambulances, en het feit dat een aantal oude Volkswagenambulances al aan vervanging toe waren, moest het Ministerie ook een bijkomende inspanning leveren. In 1968 gaf het de opdracht aan het Centraal Bureau voor Benodigdheden (CBB), tegenwoordig het Federaal Aankoopbureau, voor het plannen van een levering nieuwe ambulances. Na een studie ging men voor het intussen vernieudwe T2-model Volkswagen Transporter dat opnieuw door D'Ieteren werd geleverd in dezelfde ivoorkleur; met nog steeds het 900-logo en het Rode Kruissymbool erop aangebracht. Het hoogtepunt van deze nieuwe reeks ambulances was een plechtigheid op 25 november 1968 op de Grote Markt van Brussel waarbij vijftig nieuwe Volkswagenambulances en vier nieuwe reanimatiewagens van Mercedes werden overgedragen aan verschillende ambulancediensten door minister van Volksgezondheid Louis Namèche. Dit was de grootste dergelijke plechtigheid ooit in België.

Voor sommige grotere ambulancediensten betekende deze nieuwe vloot de vervanging van een ambulance of de uitbreiding van het medisch wagenpark, terwijl voor sommige kleinere diensten dit hun start was. Deze opstart verliep niet overal vlekkeloos; sommige gemeenten kampten met een gebrek aan ambulancepersoneel terwijl de burgemeester van Kuurne aanstoot nam aan het tweetalige 900-logo "'Centre de secours -" 📞"900 - Hulpcentrum"'. Ook werden door het Ministerie van Volksgezondheid heel wat wissels doorgevoerd om zo snel mogelijk een degelijke ambulance te krijgen bij elke ambulancedienst. Tegen het einde van de jaren 60 waren 255 van de in totaal 492 ambulances die in het 900-systeem waren ingeschakeld door het Ministerie in bruikleen afgestaan (waarvan de meesten aan brandweerkorpsen) en waren er 189 ziekenhuizen erkend om in het kader van de Dringende Geneeskundige Hulpverlening patiënten op te nemen.

Door de nieuwe leveringen van ambulances werden de oudere ambulances van de merken Dodge en Renault buiten dienst gesteld. Sommige van deze wagens kregen echter nog een nieuw leven binnen bijvoorbeeld de brandweer. Het Ministerie van Volksgezondheid voorzag namelijk dat diensten hun afgeschreven ambulance in bruikleen zelf konden opkopen.

Tot 1973 hadden de verschillende korpsen in het Brusselse elk hun eigen ambulances waarmee ze het ziekenvervoer verzorgden. De wet van 26 juli 1971 betreffende de agglomeraties bepaalde echter dat alle bevoegdheden rond brandbestrijding naar de Agglomeratie Brussel zouden worden overgedragen. In 1973 ging zo de agglomeratiebrandweer van start. Al snel werd er een aparte schepen aangesteld voor de dringende medische hulp, waardoor men snel inspeelde op de vraag om vernieuwing in het wagenpark van de ambulancediensten. In 1974 werden zo acht nieuwe ambulances in gebruik genomen, in 1975 vier en in 1976 twee. In 1975 werd tevens gestart met de bouw van de nieuwe hoofdkazerne aan de Helihavenlaan, waar ook het vernieuwde Hulpcentrum 900 in zou ondergebracht worden. Vanaf augustus 1978 werd het bij de Brusselse brandweer standaard om naar elke brandoproep ook een ambulance te sturen. Eerder was dit al standaardpraktijk geworden in Kortrijk.

In Brugge was dr. Paul Lust als hoofd van de spoedgevallendienst van het Sint-Jansziekenhuis begaan met de kwaliteit van de dringende hulpverlening. In samenwerking met het Ministerie van Volksgezondheid organiseerde hij symposia over de Dringende Geneeskundige Hulpverlening. Ook bood hij opleidingen aan aan de Brugse ambulanciers waarbij ze meer bij het ziekenhuisgebeuren betrokken werden. Tevens werd het Instituut voor Medische Dringende Hulpverlening (IMDH) onder meer door zijn inspanningen opgericht, dat tegenwoordig nog steeds de werking van de MUG-helikopter in Brugge verzorgt. Ook was het dr. Lust die meewerkte aan de organisatie van de voorloper van de MUG in Brugge, waarbij een apart interventievoertuig het medisch team van het ziekenhuis ging ophalen om dan ter plaatse te komen.

Tot begin de jaren 70 waren er geen gespecialiseerde materialen of procedures voor de bevrijding van geknelde ongevalsslachtoffers. Bij verkeersongevallen moesten de ambulanciers en de brandweer dus vaak improviseren. Om de hulp aan ongevalsslachtoffers te verbeteren stelde de Brugse brandweer eind 1971 een reddingswagen met signalisatiemateriaal en hydraulisch bevrijdingsmateriaal voor aan de overheid. Een jaar later volgden enkele andere brandweerdiensten het Brugse voorbeeld. Eind 1975 organiseerde het Ministerie van Binnenlandse Zaken een aankoopprogramma voor de centrumkorpsen (brandweerkorpsen van categorie X, Y of Z) waarbij ze een dergelijke 'snelle hulpwagen' konden bekomen. In 1976 en 1977 werd een reeks van 57 dergelijke 'snelle hulpwagens' die op een onderstel van Dodge waren gebouwd door Rosenbauer Belgium verspreid over het land. In 1978 werd een tweede reeks aangeboden die door Somati gebouwd was op een onderstel van een Chevrolet Van. Ondanks de inspanningen bleef het materiaal bij zware beknellingen ontoereikend. In de Verenigde Staten had het bedrijf Hurst ondertussen een hydraulische schaar ontwikkeld voor hulpverlening in de autosport. Sommige brandweerdiensten kochten met eigen middelen dergelijk materiaal aan. Zo beschikte de Brusselse brandweer in 1978 als eerste in België over gereedschap van Hurst.

Tot in de jaren 70 was medische hulp via helikopter beperkt gebleven tot een verzameling proeven. In 1973 schafte de rijkswacht drie Puma SA330-helikopters aan die gestationeerd werden op de militaire basis in Brasschaat. De rijkswacht besliste ook dat deze helikopters sporadisch konden worden ingezet voor medisch transport, zoals tijdens de zomermaanden wanneer de autosnelwegen overbelast werden. Naar aanleiding van de Joelmabrand in São Paulo waarbij 179 mensen om het leven kwamen werd op 20 mei 1974 een grote oefening gehouden bij het Berlaymontgebouw in Brussel waarbij deze helikopters mensen vanaf het dak vervoerden. Na jaren politiek debat besloot minister van Binnenlandse Zaken Edouard Close echter om een helikopter in te schakelen in het 900-netwerk. Er kwam een KB dat de Helihulp/Heli-Secours omkaderde en er werd een Alouette III-helikopter aangeschaft die door de Civiele Bescherming zou uitgebaat worden. Halfjaarlijks wisselde deze helikopter van standplaats tussen Crisnée en Beernem om beide landsdelen gelijk te bedienen. Er waren echter nog wat problemen: de helikopter was officieel nog een proefproject en werd dus niet door het Ministerie van Volksgezondheid gefinancierd. Ook was bepaald dat de helikopter enkel bij grote incidenten kon worden ingezet, wat onduidelijkheid creëerde. Tevens liet de regelgeving rond de luchtvaart niet toe dat dergelijke types helikopters over dichtbevolkte gebieden vlogen.

Tijdens de eerste inzetperiode van juli tot oktober 1974 stond de helikopter in Beernem en telkens enkele uren per dag bij het Brugse Sint-Jansziekenhuis dat voor het medisch personeel zorgde. Ook werden demonstraties gegeven. Vanaf oktober stond de helikopter in Crisnée waar telkens een arts van de Leuvense of Luikse universitaire ziekenhuizen aanwezig was. Men ondervond dat de helikopter om praktische redenen best bij een ziekenhuis stond. Hoewel een proefperiode in Brussel in 1975 niet doorging kwam er toch een voorstel om de helikoptervloot uit te breiden. In april 1975 voerde de Civiele Bescherming een proef uit om te kijken of men met een reddingsnet onderaan de helikopter doeltreffend mensen kon evacueren van een gebouw. Tijdens de vlucht kwam het net echter los en de vijf inzittenden kwamen allen om het leven. Desondanks ging de Helihulp/Heli-Secours door, waarbij vooral met het Brugse Sint-Jansziekenhuis en het Naamse Hôpital Saint-Camille werd samengewerkt.

In 1973 maakte het Ministerie van Volksgezondheid een inventarisatie op van de reanimatiewagens die tussen 1968 en 1973 verdeeld werden na een vraag die in de Kamer van Volksvertegenwoordigers werd gesteld door André De Beul. Er waren toen een dertigtal reanimatiewagens toegewezen aan ziekenhuizen in het land, waarvan negen speciaal uitgeruste reanimatiewagens waren. Meestal stond de reanimatiewagen bij de brandweer die bij een oproep eerst het medisch personeel ophaalde in het ziekenhuis om dan naar de interventieplaats te rijden. Het was de aangestelde van het Hulpcentrum 900 die besliste of er een reanimatiewagen werd ingezet. Zeven van de reanimatiewagens waren zogenaamde MEVIZ-wagens (Mobiele Eenheid Voor Intensieve Zorgen); deze konden door een arts worden ingeschakeld om patiënten van het ene naar een meer gespecialiseerd ziekenhuis te laten overbrengen. Er waren toch nog een aantal tekortkomingen; zo stonden de speciaal uitgeruste reanimatiewagens vooral in de universitaire ziekenhuizen opgesteld omdat ze niet bij de regionale ziekenhuizen gestald konden worden. Ook was de beschikbaarheid van personeel en dan vooral van artsen soms nog problematisch.

In 1973 raakte de Franse acteur Jean Richard betrokken bij een ongeval in Frankrijk. Dat hij overleefde werd onder andere toegeschreven aan de inzet van een reanimatiewagen. Enkele welgestelde Belgen uit vooral Frankrijk besloten daarop tien reanimatiewagens aan België te schenken. Deze nieuwe reanimatiewagens, die gebouwd waren in Frankrijk op het onderstel van een Citroën HY78, werden in 1973 nog geleverd. Het was de bedoeling er één in elke provincie onder te brengen. Ze kwamen terecht in ziekenhuizen en bij brandweerkorpsen. Het Ministerie van Volksgezondheid liet ze toe in het 900-netwerk maar kwam niet tussen in de kosten ervan. Wegens gebrek aan geld werden enkele van de tien wagens nooit ingezet. De andere wagens werden vooral als reservevoertuig gebruikt.

In 1974 stelde het Ministerie een nieuwe reeks reanimatiewagens voor. Deze kwamen voornamelijk bij de grotere steden terecht indien gegarandeerd kon worden dat de patiënten minstens door een verpleegkundige (en bij voorkeur door een arts) konden begeleid worden. Zoals gezegd stonden de meesten bij brandweerkorpsen, maar twee stonden opgesteld in het Jan Palfijnziekenhuis en het Hôpital Vésale. In 1978 kwam opnieuw een reeks reanimatiewagens voor de grotere korpsen.

In de tussentijd begon ook duidelijk te worden dat het soms belangrijker was de patiënt ter plaatse te stabiliseren dan hem zo snel mogelijk naar een ziekenhuis te brengen. Het begon dus belangrijker te worden van een gespecialiseerde arts zo snel mogelijk bij de patiënt te krijgen dan de patiënt bij de arts in het ziekenhuis. Bij veel reanimatiewagens was het echter nog steeds zo geregeld dat de wagen bij de brandweer stond die dan het medisch personeel in het ziekenhuis ging ophalen. Hiermee gingen kostbare minuten verloren aan aanrijtijd. Enkel in Brugge beschikte men al over een Volkswagen Kever waarmee het medisch personeel apart werd opgehaald bij interventies, zoals eerder gezegd. In 1975 stelde het Ministerie van Volksgezondheid ook een Volkswagen Kever ter beschikking van het Brusselse Sint-Pietersziekenhuis zelf opdat een arts sneller ter plaatse zou kunnen zijn. Om praktische redenen werd deze echter weinig gebruikt; uiteindelijk werd de wagen overgedragen aan de Brusselse brandweer die er andere dringende medische opdrachten mee uitvoerde. In 1978 kocht het Ministerie drie 'snelle wagens' (Volkswagen Passats) aan die bij drie Brusselse ziekenhuizen geplaatst werden. Deze waren ook geen ambulances; ze hadden extra materieel aan boord en moesten door een bestuurder, verpleegkundige en arts bemand worden. Daarna kregen ook het Brugse Sint-Jansziekenhuis en het UZ Leuven een 'snelle wagen'. De wagens waren voorzien van dezelfde rode band als ambulances. Deze medische interventieteams werden wél door de overheid gefinancierd, in tegenstelling tot eerdere initiatieven. Dit waren de eerste feitelijke Mobiele Urgentiegroepen (MUG's), hoewel de term zelf toen nog niet bestond.

Eind 1978 startte het Stedelijk Ziekenhuis in Roeselare tevens zelfstandig met een gelijkaardig medisch interventieteam. Drie jaar later werd de officiële benaming 'Mobiele Urgentiegroep' voorgesteld voor dit team.

Vanaf juni 1973 voorzag men nieuwe ambulances niet meer van het Rode Kruissymbool. Het symbool is namelijk beschermd en mag enkel door het officiële Rode Kruis en medische eenheden van het leger gebruikt worden. In 1974 kwam er een nieuwe omzendbrief van het Ministerie van Binnenlandse Zaken dat nieuwe brandweervoertuigen uit het nationaal aankoopprogramma in de fluorescerende kleur RAL 3024 zouden worden gespoten. Tevens vroeg de omzendbrief aan alle brandweerdiensten om de bestaande brandweervoertuigen stelselmatig in deze kleur om te spuiten. Studies uit West-Duitsland hadden namelijk aangetoond dat de zichtbaarheid van voertuigen in deze kleur maximaal was. Het Ministerie van Volksgezondheid was ook geïnteresseerd in een betere zichtbaarheid, maar wou geen afbreuk doen aan de herkenbaarheid van de ambulances bij het brede publiek. Er werd besloten van een band aan te brengen op de zijflanken en achterkant van de ambulances van fluorescerende folie in de RAL 3024-kleur. Ook werd een band op het dak aangebracht zodat de ambulances ook vanuit de lucht herkenbaar zouden zijn. Vanaf 1975 kwamen de eerste ambulances met de fluorode band, aangevuld met het embleem van het Ministerie of dat van de brandweer. De meeste brandweerdiensten namen de nieuwe uitvoering over voor hun bestaande ambulances. De uitvoering was echter geen verplichting en veel private ambulancediensten behielden hun eigen uiterlijk. Pas in 1998 zouden de uiterlijke kenmerken verplicht worden.

Het inhoudelijk concept voor de klassieke ambulances bleef wel ongewijzigd in de jaren 70. Er moesten in elke ambulance nog steeds twee brancards zijn om patiënten liggend te vervoeren en een uitklapbare stoel voor zittend vervoer. Een omzendbrief van de minister van Volksgezondheid in juli 1975 herinnerde aan het minimum aan materiaal dat in elke ambulance voorhanden moest zijn:
Deze vereisten golden voor alle ambulances in het 900-netwerk; zowel degene die door het Ministerie van Volksgezondheid ter beschikking werden gesteld als degene die eigendom waren van de ambulancediensten zelf.

Begin 1976 werden een aantal verbeteringspunten voorgesteld voor de klassieke ambulances van Volkswagen. Zo moesten de brancards bijvoorbeeld nog opgetild worden om ze in de ambulance te laden. Men voerde een aantal vernieuwingen in aan de opbouw van de ambulances van Volkswagen, zoals het gebruik van kunststofonderdelen. Tevens verkoos men de inrichting in België te laten uitvoeren om de werkgelegenheid te bevorderen. Invoerder D'Ieteren ging hiervoor samen werken met het bedrijf Van Muylder uit Willebroek. De ingevoerde bestelwagens gingen onmiddellijk naar het bedrijf waar ze tot ambulance verbouwd werden. Er kwamen onder andere nieuwe brancards met een openklappend onderstel (zodat ze zonder tilwerk in de ambulance konden worden geschoven) en een lichtbalk met elektronische sirene in plaats van het zwaailicht. De visie van het Ministerie van Volksgezondheid was nog steeds een ambulance die twee liggende en eventueel één zittende patiënt kon vervoeren. Tussen begin 1977 en 1980 werden meer dan 120 nieuwe dergelijke ambulances van Volkswagen geleverd. In 1979 kwam Volkswagen met een volledig nieuw Transportermodel. De eerste ambulances van dit nieuwe model kwamen in 1980.

In de jaren 70 al was bepaald dat hulp binnen tien minuten ter plaatse moet kunnen zijn bij een noodsituatie. Deze eerste tien minuten zijn namelijk van levensbelang bij levensbedreigende spoedgevallen. In de jaren 50 en 60 was er echter niets geregeld rond de opleiding voor ambulanciers waardoor deze ter plekke niet konden ingrijpen. Het accent lag vooral op overbrenging naar een ziekenhuis. Toch bestonden er al overheidssubsidies voor ambulanciersopleidingen van minstens twintig lesuren. In 1974 kwam een aanbeveling van het Ministerie van Volksgezondheid dat ambulanciers een EHBO-opleiding zouden moeten gevolgd hebben. In 1978 werd de 900-badge geïntroduceerd; voortaan moesten alle ambulanciers over deze badge beschikken. Daarvoor moesten ze een opleiding van minstens twintig lesuren gevolgd hebben en een bewijs van goed gedrag en zeden kunnen voorleggen. De badge bleef vijf jaar geldig en kon telkens voor vijf jaar verlengd worden mits bijscholing. Hiermee werden voor het eerst vereisten gesteld aan de opleiding van het ambulancepersoneel; de klemtoon verschoof van zo snel mogelijk de patiënt afvoeren naar het ter plaatse toedienen van levensreddende zorgen. Deze nieuwe verplichting zorgde ook voor een breder aanbod aan opleidingen en handboeken. Wel had België inmiddels al een achterstand op andere West-Europese landen waar de verplichte opleiding veel langer duurde.

Tegen het begin van de jaren 80 was het noodnummer 900 zo welbekend dat ook de ambulancediensten zelf benoemd werden als 'de 900'. De Dringende Geneeskundige Hulpverlening draaide zoals het moest en de regelmatige vernieuwing van de ambulances verliep vlot.

Begin jaren 80 steeg de verkoop van personenwagens enorm. Hoewel de veiligheidsvereisten al gestegen waren tegen die tijd lagen ze nog steeds niet zo hoog als tegenwoordig. De wegeninfrastructuur was eveneens niet voorzien op de nieuwe verkeerstoevloed. Het nieuwe fenomeen 'weekendongevallen' ontstond; ongevallen als gevolg van gevaarlijk rijgedrag (als dan niet onder invloed van alcohol of drugs) waarbij vooral jongeren betrokken waren. Bij zware ongevallen kregen de medische hulpdiensten sinds het vorige decennium al ondersteuning van de snelle hulpwagens van de brandweer. In 1985 stelde het Ministerie van Binnenlandse Zaken een nieuwe snelle hulpwagen voor met nieuw reddingsgereedschap. Deze was de eerste die naar huidige standaarden 'goed uitgerust' kon genoemd worden. Deze nieuwe wagens werden ruim verspreid over de brandweerkorpsen in het land.

De apparatuur in de Hulpcentra 900, die in de jaren 60 geïnstalleerd werden, was stilaan verouderd. Bovendien wouden verschillende brandweerkorpsen het Hulpcentrum 900 combineren met de centrale voor brandweeroproepen. Begin jaren 80 kwamen er dan ook aanbestedingen om de oude apparatuur te vervangen door meldtafels; meubelstukken waar de apparatuur in geïntegreerd was. De mechanische componenten waren hierin vervangen door elektronische en daarbovenop konden de meldtafels ook pagers activeren. Ze werden ontworpen door de bedrijven Siemens en Nixdorf.

Ambulanciers liepen al jaar en dag rond in een witte of grijze stofjas met een kepie. Met deze kledij waren ze niet goed zichtbaar in het donker. In 1966 deed de brandweer van Charleroi een proef waarbij ambulanciers een gele vest kregen om hun zichtbaarheid te vergroten. Toch ging er pas begin jaren 80 echt aandacht naar het uniform van de ambulanciers. Enkele bedrijven lanceerden witte jassen met reflecterende strepen en de 'star of life'. Het Ministerie van Volksgezondheid organiseerde vervolgens een aankoopprogramma voor de jassen. Toch bleef de oude kledij nog in omloop.

Verder moest het Ministerie van Volksgezondheid begin jaren 80 besparen door toedoen van een economische crisis wat ook impact had op de Dringende Geneeskundige Hulpverlening. Zo stapte men af van de ivoorkleur voor ambulances; voortaan werden deze in alpenwit geleverd wat per ambulance een besparing van 75 euro opleverde. Aan de sanitaire inrichting werd echter niet geraakt. Volkswagen plaatste in zijn Transportermodel in 1983 tevens een nieuw type watergekoelde motor. Midden 1984 werd een nieuwe reeks ambulances geleverd, nog steeds door het bedrijf Van Muylder ingericht. Daarbij werd de lichtbalk met elektronische sirene vervangen door zwaailichten en een tweetonige luchthoorn, wat ook weer goedkoper was. Wegens technische defecten werden al deze ambulances teruggeroepen om de zwaailichten te vervangen. Omdat de fluorode banden op de zij- en achterkanten van de ambulances na verloop van tijd bleken te verbleken, stapte men tijdelijk over naar klassiek rode banden.

Het concept van de ambulances was echter stilaan verouderd. De aanpak was al veranderd van 'zo snel mogelijk naar het ziekenhuis' naar 'patiënten ter plaatse stabiliseren' maar de ambulances waren nog steeds de kleine bestelwagens die onvoldoende ruimte boden voor medische handelingen. In tegenstelling tot andere landen was er in België weinig veranderd aan de ambulances sinds de jaren 60. In andere landen zoals Nederland en Duitsland koos men al voor ruimere bestelwagens als basis. Er werd werk gemaakt van grotere ambulances. De oude reanimatiewagens van Mercedes vond men ongeschikt wegens te log voor een stad. Het bedrijf Van Muylder nam een traditionele Volkswagenambulance en plaatste er een verhoogd polyester dak op in een proef. De binneninrichting bleef grotendeels dezelfde. Omdat bleek dat de hogere ambulances niet in de ambulancehal van sommige spoedgevallendiensten binnen konden werden de zwaailichten vooraan lager geplaatst; achteraan voorzag men knipperlichten. De nieuwe wagen werd goedgekeurd en een eerste reeks werd geleverd. Al snel kregen deze wagens de naam 'micro-rea' alhoewel het eigenlijk geen reanimatiewagens waren. De leveringen van traditionele ambulances ging ondertussen wel door.

Begin jaren 80 kreeg de helikopter van de Helihulp een rode kleur. In 1984 dacht men na over het inzetten van een tweede helikopter, maar dat bleek financieel en politiek onhaalbaar. In 1986 besloot het Ministerie van Binnenlandse Zaken daarentegen de Helihulp stop te zetten en er geen budget meer aan toe te kennen. Op 15 oktober 1986 maakte de helikopter zijn laatste vlucht waarna hij definitief aan de grond bleef bij de Civiele Bescherming. Daarmee hield de Helihulp op te bestaan. In 1985 hadden enkele initiatiefnemers wel de vzw Heli-Samu opgericht die een MBB BBK 117 A-3-helikopter ter beschikking had. Deze stond gestald bij het Erasmusziekenhuis in Brussel. Eind 1987 weigerde het Ministerie van Volksgezondheid deze helikopter echter uit het 900-netwerk. In 1988 werd opnieuw gestart als 'New Heli Samu' met onder andere Sabena, ACS, Touring en VC Helikopters als sponsors. In 1990 werd de helikopter echter opnieuw uit de Dringende Geneeskundige Hulpverlening geweigerd.

In navolging van de eerste MUG's richtten begin jaren 80 andere ziekenhuizen medische hulpverleningsteams op. Zo startte het Academisch Ziekenhuis Gent (tegenwoordig het UZ Gent) in 1983 met een 'Medische Interventie Groep' (MIG). Deze maakte eerst gebruik van een oude ambulance die later vervangen werd door een Volvo 240DL. In het begin rukte men tot tweemaal per dag uit, maar na vijf jaar was dit al gestegen tot een tiental interventies per dag. Het MIG-team stond net als de reanimatiewagens bij het ziekenhuis opgesteld; beiden hadden dezelfde medische bemanning. In 1986 werd met de vijf Kortrijkse ziekenhuizen (de Kliniek Maria's Voorzienigheid, het Sint-Maartensziekenhuis, het Sint-Niklaasziekenhuis, de Heilig Hartkliniek en het Onze-Lieve-Vrouwehospitaal) beslist om een reanimatiewagen om te bouwen en een wachtrol te organiseren voor een MUG. Er werd geregeld dat noodoproepen voor de MUG werden doorverbonden met de spoedgevallendienst van wacht, waar een arts beoordeelde of de inzet van de MUG noodzakelijk was. De Heilig Hartkliniek haakte na een tijd af. Na een tijd bleek dat de logge reanimatiewagen van Mercedes niet meer volstond.

Op 13 april 1982 vond een ernstig incident plaats in de wasserij Euroblan in Schaarbeek waarbij een stoomketel explodeerde. Er waren een dertigtal mensen aanwezig die allen gewond raakten; een twintigtal liepen ernstige brandwonden op. De spoedgevallendiensten van de ziekenhuizen konden de grote toevloed van zwaar verbrande slachtoffers niet aan en er ontstond plaatsgebrek. Sommige patiënten kregen hierdoor zelfs de eerste zorgen toegediend in de gangen van de spoedgevallendienst. Door de uitzonderlijke situatie bood het Militair Hospitaal Koningin Astrid, dat normaalgezien enkel voor militairen bedoeld was, zijn hulp aan via het Brusselse Hulpcentrum 900. Het ziekenhuis was sinds 1980 namelijk in een nieuw gebouw in Neder-Over-Heembeek gehuisvest waar het over een brandwondencentrum beschikte. Uiteindelijk overleden 15 van de 30 slachtoffers, terwijl sommige overlevenden nog jarenlang zorgen nodig hadden. Na de doeltreffende samenwerking ging de Brusselse agglomeratiebrandweer sporadisch beroep doen op het Militair Hospitaal voor de opvang van brandwondenpatiënten. In september 1983 werden definitieve afspraken gemaakt om een medisch interventieteam te installeren bij het Militair Hospitaal, dat er beschikte over een Volkswagen Golf en een reanimatiewagen. Met uitzondering van brandwondenpatiënten bracht dit team patiënten nog steeds enkel naar een burgerlijk ziekenhuis.

Als gevolg van de explosie bij Euroblan besliste het Ministerie van Volksgezondheid tevens de strategische voorraad Flammazine (zilversulfadiazine; een brandwondenzalf) over te maken aan het Militair Hospitaal. Voortaan zou de beschikbaarheid ervan vanuit het Militair Hospitaal geregeld worden.

Op 29 mei 1985 vond het Heizeldrama plaats. Bij de finalewedstrijd voor de Europacup I tussen Liverpool FC en Juventus FC bestormden Liverpoolsupporters een vak met Juventusfans waardoor daar paniek ontstond. Veel mensen werden door de massa tegen een zijmuur gedrukt, die door de druk instortte. Tientallen raakten verpletterd door de instorting of door de mensenmassa. Er vielen 29 dodelijke slachtoffers en meer dan 400 gewonden. Technische gebreken aan het stadion, slechte coördinatie tussen de politie en rijkswacht en operationele fouten lagen aan de oorzaak van hoe het drama kon gebeuren.

Sinds 1982 waren personeelsleden van het Rode Kruis en andere hulpdiensten bezig met een rampenplan uit te werken voor Brussel. Het eerste officiële rampenplan dateerde van 14 januari 1985, dat voor het Heizeldrama al 16 keer afgekondigd was. Daardoor waren bij het Heizeldrama zeer snel meer dan 65 ambulances en 250 hulpverleners ter plaatse. Toch verliep de hulpverlening niet optimaal; door laksheid hadden sommige ambulances bijvoorbeeld lege zuurstofflessen of lege batterijen voor de radiozender. Alle hulpdiensten communiceerden bovendien via hun eigen netwerk wat de communicatie en coördinatie bemoeilijkte. Naar aanleiding van het Heizeldrama werden rampenplannen nationaal ingevoerd en werd het Hoger Instituut voor de Noodplanning gesticht. Ook werd er gekeken hoe de communicatie tussen de verschillende hulpdiensten kon verbeterd worden, wat resulteerde in het A.S.T.R.I.D.-netwerk.

Op 6 maart 1987 kapseizde de Herald of Free Enterprise, een Britse veerboot, even na zijn vertrek uit de haven van Zeebrugge. Omdat het schip vertraagd was werden de ballasttanks niet volledig geleegd, wou men de boegdeuren al varend sluiten en vertrok het schip aan een hogere snelheid dan gewoonlijk. Omdat het ondertussen stormde sloegen de golven de open laadruimte binnen, dewelke het schip uit balans brachten waardoor het kapseizde en vele slachtoffers in het ijskoude zeewater terechtkwamen. Enkele garnalenvissers die in de buurt werkten merkten de ramp snel op en verwittigden de hulpdiensten. De provinciegouverneur kondigde het rampenplan af, dat recentelijk nog maar opgesteld was. Dankzij een krachtdadig optreden van onder andere het leger, de Civiele Bescherming, de brandweer, de ambulancediensten en het Rode Kruis bleef het aantal doden beperkt tot 193 van de 600. Toch dook opnieuw één groot probleem op bij de reddingsactie en dat was de communicatie. De communicatienetwerken van de hulpdiensten waren namelijk al snel overbelast waardoor een aantal radioamateurs een speciaal ad-hocnoodnetwerk creëerden. Ook kon één van de amateurs overweg met de toen nieuwe computer; deze schreef ter plekke een programma om alle slachtoffers te registreren. Deze ramp was daarmee de eerste waarbij de slachtoffers door een computer geregistreerd werden. De ramp toonde opnieuw het nut aan van de rampenplannen.

De organisatie van de Dringende Geneeskundige Hulpverlening kon sterk verschillen van plaats tot plaats. Vaak waren meerdere diensten (brandweer, ziekenhuizen, privébedrijven, ...) actief in het dringend ziekenvervoer. In Antwerpen stond sinds de Tweede Wereldoorlog in elke brandweerpost minstens één ambulance. Tijdens de jaren 70 en 80 werden de reanimatiewagens vooral aan de ziekenhuizen toevertrouwd. Ook het Jan Palfijnziekenhuis (beheerd door het OCMW; het vroegere COO) en de Sociale Inrichting der Werkgevers aan de Haven van Antwerpen (SIWHA) waren actief in de Dringende Geneeskundige Hulpverlening. SIWHA maakt deel uit van de Centrale der Werkgevers aan de Haven van Antwerpen (CEPA) en is specifiek op het Antwerpse havengebied gericht. Daarnaast waren er tal van privébedrijven die privaat ziekenvervoer combineerden met dringend ziekenvervoer voor het Hulpcentrum 900, zoals het Ambulance Centrum Wijnegem (Ambuce; tegenwoordig overgenomen door Falck) en Ambulite.

In Brussel was de vooral brandweer, maar ook het Rode Kruis en enkele ziekenhuizen actief in de medische hulpverlening. De regio rond Luik en Luxemburg is vooral landelijk met kleinere gemeentes, waardoor één dienst moeilijk kon instaan voor een heel gebied. Het Rode Kruis en een aantal privébedrijven waren er dan ook ingeschakeld in de Dringende Geneeskundige Hulpverlening. Ten zuiden van Brussel waren er eerst weinig ambulances actief, waardoor de gemeentepolitie van Terhulpen de opdracht voor enkele jaren op zich nam. Het Ministerie van Volksgezondheid hield echter niet van de combinatie met de politie en beëindigde dit initiatief. Daarom werd in 1969 de vzw Amicale des Corps de Sauvetage (A.C.S.) opgericht die het dringend ziekenvervoer op zich nam. A.C.S. was tevens één van de initiatiefnemers van de Heli-Samu. Naast dringend ziekenvervoer organiseerde A.C.S. ook medische preventiediensten, opleidingen en beschikte over speciale voertuigen voor redding in het Zoniënwoud. Tegenwoordig heet de vzw ACS Rescue System. Ten slotte beschikte de rijkswacht zelf ook over ambulances. Deze waren bedoeld om gewonden af te voeren bij manifestaties en grote politieacties. Deze ambulances werden bijna nooit ingezet voor een Hulpcentrum 900.

Al sedert een aantal jaren kreeg de Belgische Kust jaarlijks te maken met een groot aantal toeristen. Daardoor stelden medische diensten tijdens de zomermaanden hun personeelsbestand bij. In 1965 vroeg de Oostendse gemeenteraad tevens aan de bevoegde ministeries om een eigen Hulpcentrum 900 voor Oostende. Deze kwam er echter niet. Sinds de jaren 60 begon men ook bewaakte strandzones te creëren waar strandredders toezicht hielden. Toch verdronken nog steeds meer dan 140 mensen tijdens de jaren 70. Alle gemeentes organiseerden tot dan ook zelf de strandbewaking. Eind 1979 werd voorgesteld de bewaakte zones uit te breiden onder een overkoepelend orgaan. Dit leidde tot de oprichting van de Intercommunale Kustreddingsdienst West-Vlaanderen (IKWV), waar sinds 2000 alle kustgemeenten deel van uitmaken.

Om het telefoonnet aan te passen aan het Europese net besliste de RTT dat vanaf 30 oktober 1987 alle speciale driecijferige nummers die met een '9' begonnen zouden vervangen worden door een nummer dat men een '1' begon. Zo werden de noodnummers 900 voor de medische hulpdiensten en brandweer, 901 voor de rijkswacht en 906 voor de gemeentepolitie omgezet naar 100 voor voor brandweer- en medische hulp en 101 voor de rijkswacht of gemeentepolitie (de oproepcentra voor beide diensten werden samengevoegd).


</doc>
<doc id="4602322" url="https://nl.wikipedia.org/wiki?curid=4602322" title="Drinkcultuur">
Drinkcultuur

Drinkcultuur staat voor de tradities en gebruiken verbonden met de consumptie van alcoholische dranken.

Aspecten van een drinkcultuur zijn de context van alcoholconsumptie, het type dranken dat wordt genuttigd, de wijze waarop alcohol wordt genuttigd en de hoeveelheid alcohol. De term 'drinkcultuur' wordt vaak gebruikt met betrekking tot bepaalde gemeenschappen, zoals landen, leeftijdsgroepen of sociale klassen.

Antropologisch onderzoek heeft uitgewezen dat niet alleen de wijze waarop alcohol wordt geconsumeerd verschilt per cultuur, maar ook het beschonken gedrag dat uit de consumptie voortvloeit.

In de wetenschappelijke literatuur over alcoholconsumptie wordt een onderscheid gemaakt tussen landgebonden 'natte' en 'droge' drinkculturen. In natte drinkculturen, zoals Frankrijk en Portugal, is alcohol een onderdeel van het dagelijks leven. In droge drinkculturen is alcoholconsumptie minder geaccepteerd, en wordt alcoholconsumptie beperkt door wetten en sociale druk. Voorbeelden van droge drinkculturen zijn Zweden en Noorwegen.


</doc>
<doc id="4602377" url="https://nl.wikipedia.org/wiki?curid=4602377" title="Binder (kleding)">
Binder (kleding)

Een chest binder, breast binder of kortweg binder, van het Engelse "binding" (afbinden, inbinden), is een stuk ondergoed voor het bovenlichaam dat de borsten van de drager plat duwt. Een "binder" zit strak om het bovenlijf, spreidt de massa van de borsten en duwt ze plat tegen de borstkast, waardoor de romp er minder vrouwelijk uitziet.

"Breast binding" wordt soms toegepast door transmannen, maar ook door vrouwen om verschillende redenen. Ook voor cosplay, recreatieve crossdressing en theater kan een "binder" gedragen worden.

Veelal zijn "binders" strakke onderhemdjes/topjes in elastische materialen zoals elastaan en zijn ze enigszins vergelijkbaar met sportbeha's.

Sommige transgenders en crossdressers gebruiken nog andere materialen en technieken om de borsten visueel te maskeren, zoals plakband en verband. Het incorrect of te strak inbinden van de borst kan gezondheidsrisico's inhouden.


</doc>
<doc id="4602452" url="https://nl.wikipedia.org/wiki?curid=4602452" title="Broeders van Sint-Gabriël">
Broeders van Sint-Gabriël

De congregatie van de Broeders van Sint-Gabriël (Frans: "Frères de l'instruction chrétienne de Saint-Gabriel"; Latijn: "Institutum Fratrum instructionis christianae a Sancto Gabriele", afkorting SG)
is een katholieke congregatie van lekenbroeders, welke in de 19e eeuw werd afgesplitst van de Montfortanen. In 1853 kreeg de broedercongregatie in Frankrijk erkenning van Napoleon III.

De geschiedenis begint met vier broeders die in 1715 de gelofte aflegden binnen de congregatie van de Montfortanen, welke een paar jaar eerder door Louis-Marie Grignion de Montfort (1643–1716) was gesticht. 

De belangrijkste taakstelling is christelijk onderwijs aan arme kinderen, wezen en fysiek gehandicapten.
De congregatie heeft een lange ervaring in het onderwijs aan blinddoven. 



</doc>
<doc id="4604548" url="https://nl.wikipedia.org/wiki?curid=4604548" title="Déjerine Sottas">
Déjerine Sottas

De ziekte van Dejerine Sottas (ook wel bekend als Dejerine–Sottas syndroom, Dejerine–Sottas neuropathie en progressieve hypertrophische interstitiële kinder polyneuropathie) is een neurologische aandoening, gekarakteriseerd door schade aan het perifeer zenuwstelsel en resulteert in progressief spierverlies. Dit wordt veroorzaakt door mutaties in verschillende genen. Voor de aandoening bestaat geen medicijn.

De aandoening is vernoemd naar Joseph Jules Dejerine en Jules Sottas, de Franse neurologen die deze aandoening als eersten beschreven.

De aandoening uit zich in de vroegere kinderjaren, meestal voor het 3e levensjaar. De progressie is langzaam tot de tienerjaren. Vanaf dit punt neemt de progressie toe, wat zich uit in ernstige immobiliteit.



</doc>
<doc id="4604962" url="https://nl.wikipedia.org/wiki?curid=4604962" title="Willam Belli">
Willam Belli

Willam Belli of kortweg Willam (Philadelphia, 30 juni 1982) is een Amerikaans acteur, dragqueen en singer-songwriter, die onder meer bekendheid kreeg door zijn rol als transvrouw in de televisieserie Nip/Tuck (2004-2006) en door zijn deelname aan RuPaul's Drag Race (2011-2012). Voor dat laatste werd hij genomineerd voor een NewNowNext Award. 

Belli werd geboren in Philadelphia. Hij groeide op in Florida, waar zijn vader werkte bij het Kennedy Space Center. Hij maakte zijn tv-debuut in 2012 in de serie The District. Hij speelde later rollen in onder meer Cold Case, Boston Public en Nip/Tuck. 

Belli speelde vaker rollen als dragqueen en in 2009 vormde hij met collega-dragqueens Detox, Kelly Mantle, Rhea Litré en Vicky Vox de band "Tranzkuntinental". In 2011 werd hij gevraagd auditie te doen voor RuPaul's Drag Race. Hij werd toegelaten, maar later gediskwalificeerd. Hij bracht vervolgens het album "The Wreckoning" uit en met Detox en Vicky Vox de single "Chow Down", een parodie op het nummer "Hold on" van Wilson Phillips. De drie, optredend onder de naam "DMV", oogstte succes met hun videoparodieën, waaronder "Boy Is a Bottom" (2013), een persiflage op "Girl on Fire" van Alicia Keys. DMV viel in 2014 uit elkaar. In dat jaar werd Belli een 'American Apparel Ad Girl' naast Courtney Act en Alaska Thunderfuck. Zij brachten de singles "American Apparel Ad Girls" en "Dear Santa, Bring Me a Man" uit. In 2015 bracht Belli een Spaanstalige versie van "Boy Is a Bottom" uit, "Es Una Pasiva", en het album "Shartistry in Motion".





</doc>
<doc id="4605182" url="https://nl.wikipedia.org/wiki?curid=4605182" title="Jerzy Żołądź">
Jerzy Żołądź

Jerzy Andrzej Żołądź is een Poolse inspanningsfysioloog die is gespecialiseerd in metabolisme bij sportbeoefening.

Hij promoveerde in 2000 aan de Vrije Universiteit Amsterdam op het proefschrift "Limitations to sustained human power output: with special reference to the significance of the change point in the VO2/power output relationship". In Nederland is hij bekend vanwege de door hem ontworpen Zoladz-test. Żołądź is tegenwoordig hoogleraar aan de Akademia Wychowania Fizycznego in Krakau.

Overzicht van de publicaties van J.A. Żołądź


</doc>
<doc id="4605385" url="https://nl.wikipedia.org/wiki?curid=4605385" title="Trainingszones">
Trainingszones

Trainingszones zijn een indeling van het inspanningsniveau waarop een sporttraining kan worden uitgevoerd. De zones worden vaak uitgedrukt in een tempo of in een hartslagritme.
De zones hebben elk een andere trainingsfunctie en corresponderen vaak ook met een ander metabolisme. Zo traint men in de lage trainingszones vooral vetverbranding, in de middenzones vooral aerobe glycogeenverbranding en in de hoogste zones anaerobe glycolyse.

Een klassiek indeling van de Atletiekunie is die in drie oplopende duurlooptempo's (D1, D2, D3) en twee oplopende interval tempo's (extensief en intensief).

Tegenwoordig hanteert men in de sportfysiologie bijna altijd zes hartslagzones die genummerd zijn van 0 tot en met 5. Twee zones onder de aerobe drempel, twee zones tussen de aerobe drempel en de anaerobe drempel en twee zones tussen de anaerobe drempel en de maximale hartslag. Deze zones kunnen worden bepaald door middel van een inspanningstest bij een sportmedisch adviescentrum.

Er is echter een groot aantal andere methodes in gebruik om tot een zonnering te komen. De meeste schatten de zones op basis van de maximale hartslag, b.v. de methode van Karvonen. Aangezien er een grote spreiding is in de ligging van de aerobe en anaerobe drempel ten opzicht van de maximale hartslag, zijn deze methodes erg onbetrouwbaar.
Soms worden abusievelijk Zoladz-zones gebruikt als indeling van trainingszones. Dit berust echter op een misverstand. Deze zones zijn uitsluitend bedoeld voor het uitvoeren van de zogenaamde Zoladz-test.

De formule van Karvonen bepaalt de trainingsintensiteit TI aan de hand van de hartslagreserve en is met name geschikt voor goed getrainde mensen met een rusthartslag lager dan 60.

De door Karvonen aanbevolen trainingszones zijn:
Voorbeeld voor 40-jarige man met een rustfrequentie van 70 en een maximale hartslag van 180 slagen per minuut die aan het trainen is aan met een hartfrequentie van 115.


</doc>
<doc id="4605903" url="https://nl.wikipedia.org/wiki?curid=4605903" title="Paringstype">
Paringstype

Een paringstype is bij schimmels en waterschimmels een moleculair incompatibiliteitssysteem, dat onafhankelijk van de sekse paring van dezelfde paringstypen verhindert. De verschillende paringstypen worden afhankelijk van de groep weergegeven met cijfers, letters of met "+" en "–" in plaats van mannelijk (♂) en vrouwelijk (♀).

Als er van geslachten / seksen gesproken wordt, dan wordt de ouder die de celkern geeft, aangeduid als "mannelijke" en de ouder die de celkern ontvangt als de "vrouwelijke". Schimmels die alleen celkernen geven of die alleen celkernen ontvangen worden net zoals bij planten tweehuizig genoemd. Geven ze celkernen en ontvangen ze ook celkernen dan heten ze eenhuizig.

Of er versmelting van de celkernen (karyogamie) plaatsvindt na de versmelting van de cellen (plasmogamie), hangt af van de herkomst van de schimmeldraden (hyfen) of de gistcellen. Bij veel schimmels versmelten hyfen alleen als ze bij hetzelfde organisme horen. Er treedt dan zelfbevruchting op, een eigenschap die als 'homothallie' bekendstaat. Andere schimmels hebben een genetisch niet-identieke partner nodig en zijn daarmee 'heterothallisch'. Daarnaast moeten de twee betreffende hyfen ook nog passende paringstypen hebben. Deze zijn een bijzonderheid van schimmels en waterschimmels en kunnen vergeleken worden met geslachten bij planten en dieren, met dat verschil dat er bij schimmels meer dan twee paringstypen kunnen zijn. Bij de basidiomyceten komen meer dan duizend paringstypen voor.

Genen voor paringstype bij de ascomyceten worden wel idiomorfen in plaats van allelen genoemd vanwege de onzekerheid over de gemeenschappelijke voorouder. De door de genen gecodeerde proteïnen zijn transcriptiefactoren, die de vroege en de late stadia ven de seksuele cyclus reguleren. Heterothallische ascomycetes produceren gameten met een enkel Mat-idiomorf (allel) en versmelting is alleen mogelijk tussen gameten met complementaire paringstypen.

Ascomyceten hebben gewoonlijk twee paringstypen: "MAT1-1" en "MAT1-2", in vergelijking met die van de gistlocus MAT. MAT1-1 (MAT1) codeert voor het regulatoreiwit met een DNA-bindingsmotief, terwijl MAT1-2 (MAT2) codeert voor een proteïne met een alfaboxmotief, zoals in het gist paringstype MATα1. De overeenkomstige paringstypen bij gist worden aangeduid met MATa en MATα. Het DNA-bindingsmotief is electroforetisch zeer beweeglijk en wordt daarom aangeduid met HMG (High Mobility Group).

Homothallische ascomyceten produceren gameten, die met elke andere gameet in de populatie kan versmelten inclusief de eigen mitotisch gevormde gameten doordat vaak elke haploïde twee verschillende vormen van de Mat-locus in hun genoom hebben.

De genen die het paringstype bepalen liggen in de homeobox en coderen voor enzymen, die feromonen en feromoonreceptoren produceren. De seksuele voortplanting hangt af van de door verschillende allelen van hetzelfde gen geproduceerde feromonen. Daar deze gebeurt bij haploïden, zijn door versmelting van cellen of hyfen, complementaire genen van een geschikte partner noodzakelijk. Het aantal paringstypen is afhankelijk van het aantal genen en het aantal allelen per gen. Afhankelijk van de schimmelsoort vindt seksuele voortplanting plaats door gameten dan wel versmelting van hyfen. Wanneer een receptor van een haploïde een feromoon van een complementair paringstype waarneemt, vindt chemotropische groei of als het een gameet is chemotactische beweging plaats.

Bij compatibiliteit vormen zich op de schimmeldraden "gametangiën", de bouwcellen voor de gameten, waarin zich talrijke celkernen verzamelen. Uit een zeer fijne, vertakte, gespiraliseerde, meercellige schimmeldraad, de "trichogyne", die uit een van de gametangiën, nu "ascogonium" (vrouwelijk) genoemd, ontstaat, vormt zich een verbinding waardoor de celkernen uit het andere gametangium, nu "antheridium" (mannelijk) genoemd, zich naar het ascogonium kunnen bewegen.

De opeenvolgende stappen in het fusieproces van "A" en "a" haploide cellen zijn beschreven door Fincham and Day en Wagner en Mitchell. Na de fusie van de cellen volgt niet direct de fusie van de kernen. Eerst gaan de bij elkaar horende kernen van de bevruchtende cel (het antheridium) en die van het ascogonium zich synchroon delen. Vervolgens kromt de top en vormt zo aan de top een haak in de vorm van een bisschopsstaf. Daarna worden er twee tussenwanden gevormd. De middelste cel bevat één kern type A en één kern type a. Deze tweekernige cel start de vorming van een ascus en wordt de “initiële ascuscel” genoemd. De twee overgebleven eenkernige cellen smelten vervolgens samen. Deze tweekernige cel kan op zich ook weer haakvormig worden en een eigen initiële ascuscel vormen. Dit proces kan zich vele malen herhalen.

Na de vorming van de initiële ascuscel smelten de twee kernen samen en vormen een diploïde cel. Dit is het enige diploïde stadium van de schimmel. De diploïde kern bevat 14 chromosomen. Direct na de vorming van de diploïde kern gaat deze zich delen door een eerste meiotische deling en worden er na een tweede meiotische deling vier haploïde kernen gevormd, twee van het type A en twee van het type a. Na vervolgens een mitotische deling zijn er in elke ascus vier kernen van het type A en vier kernen van het type a.

In het algemeen komt zowel 'heterothallie' als 'homothallie' voor bij de basidiomyceten. Heterothallie komt bij de basidiomyceten het meeste voor. Ongeveer 90% van de Agaricomycotina zijn heterothallisch.

Sommige soorten hebben van alle schimmels de meest complexe sexuele voortplanting. Zo heeft zwarte roest ("Puccinia graminis") een monocotyle waardplant voor de vegetatieve fase en een dicotyle waardplant voor de generatieve fase. De schimmel vormt vijf verschillende sporen: uredosporen, teleutosporen, basidiosporen, spermatiën en aecidiosporen.

De paringscompatibiliteit wordt bij de basidiomyceten in twee paringstypen ingedeeld: tetrapolair en bipolair.

Alleen schimmels met verschillende allelen zijn compatibel en kunnen paren. De paring begint met de vorming van een conjugatiebuis en de uitwisseling van celkernen. Er ontstaan dikaryotische (tweekernige) hyfen met de afzonderlijke haploïde kernen van beide ouders. Onder de juiste milieuomstandigheden wordt er een vruchtlichaam met basidia op een hymenofoor gevormd. De hymenofoor is de drager van de basidia op het hymenium. Een basidium ontstaat meestal door gespvorming. Daarnaast zijn er ook soorten die geen gespvorming hebben. Hier ontstaat een basidium door knopvorming van de eindcel aan een dikaryotische hyfe. Een derde variant is de vorming van een probasidium.

Op het basidium vindt de vorming van basidiosporen (sporidia) plaats via karyogamie en meiose. De dikaryotische hyfen behouden vaak de gesp-verbinding. De vorming van deze verbindingen wordt gereguleerd door de beide paringsgenen. Voorbeelden zijn de branden, zoals builenbrand ("Ustilago maydis"). en de paddenstoel waaiertje ("Schizophyllum commune").

De generatieve fase van de roesten vindt vaak plaats op een tussenwaardplant. Bij zwarte roest is dit de zuurbes ("Berberis vulgaris"). Hier vindt de generatieve fase plaats, waarbij spermatiën en aecidiosporen gevormd worden. De "teleutospore" is de dikwandige, gekleurde rustspore, die in de loop van het seizoen gevormd wordt in het telium (vruchtlichaam) op de andere waardplant. Het telium wordt net voor het afsterven van deze waardplant gevormd. De gesteelde teleutospore is tweecellig en heterothallisch. In het voorjaar kiemt de teleutospore en vormt een basidium, waarop de "basidiosporen" gevormd worden. De basidiospore kiemt op berberis en vormt daar een spermogonium met spermatiën en receptieve hyfen. Na bevruchting van een receptieve hyfe van het spermogonium door een spermatium met een ander paringstype wordt een aecidium met haploïde-dikaryotische aecidiosporen gevormd. Ook kan er een aecidium gevormd worden uit twee paringshyfen met verschillend paringstype. De aecidiospore kiemt op de graanplant, waarna een uredinium gevormd wordt. Het uredinium vormt "uredosporen", die vervolgens weer een uredinium vormen. Later in het seizoen gaat een uredinium over in een telium en gaat "teleutosporen" produceren of vormt het mycelium een telium.

Aantasting van stamboon en pronkboon door roest ("Uromyces appendiculatus" var. "appendiculatus").
De waterschimmels, "Oomycota" (Winter 1879), behoren niet tot de schimmels, maar tot het rijk Chromista, en zijn meer verwant aan de diatomeeën en de zonnediertjes.

Bij de waterschimmels worden na bevruchting van een oögonium van bijvoorbeeld het type A1 met een antheridium van bijvoorbeeld het type A2 oösporen gevormd.

De veroorzaker van de aardappelziekte, "Phytophthora infestans" overwintert gewoonlijk in besmette knollen die achterblijven op het land. Uit de geïnfecteerde knollen ontwikkelen zich planten die de ongeslachtelijke sporen (sporangia en zoösporen) opleveren. Uit deze sporen kunnen nieuwe infecties ontstaan als het gewas ten minste gedurende vier à acht uur nat blijft, de zogenaamde bladnat-periode, bij een relatieve luchtvochtigheid van meer dan 95%. Na infectie ontstaan bij een temperatuur van 12-24 graden Celsius binnen enkele dagen met het oog waarneembare symptomen op bladeren en stengels. Na binnendringing van de oömyceet in de plant duurt het 3 tot 5 dagen voordat er nieuwe sporen gevormd worden.

Tot de jaren tachtig was in Europa alleen het zogenaamde A1 type aanwezig. Door de introductie van nieuwe A1 en A2 paringstypen in Europa is nu ook de geslachtelijke fase met oösporen aanwezig, die in tegenstelling tot de sporangia en zoösporen gedurende een lange periode buiten de waardplant in leven blijven en minstens drie jaar in de grond overleven. De zoösporen spelen waarschijnlijk pas later in het seizoen (eind juni - begin juli) een rol. Bij de paring van een hyfe van het type A1 met een hyfe van het type A2 worden een oögonium en een antheridium gevormd, waaruit de oöspore ontstaat. Deze eicel wordt binnen een gametangium door een spermatozoïde bevrucht. Uit de oösporen ontstaan sporangia en zoösporangia. De zoösporangia vormen ten slotte de zoösporen.

Paringshyfen, bij de zygomyceten zygoforen genoemd, met twee verschillende paringstypen, (+) en (-), groeien onder invloed van de gevormde, vluchtige feromonen door chemotropie naar elkaar toe. De feromonen bestaan hoofdzakelijk uit trisporisch zuur en de precursors. Trisporisch zuur is een C-18 terpenoïde, dat gevormd wordt via ß-caroteen en retinol reactiepaden. Bij contact plakken de celwanden aan elkaar, vlakken af en ontstaat er een fusiescheidingswand. De toppen van de zygofoor zwellen knotsvormig op en vormen uiteindelijk met de progametangia een brug. Bij de toppen van de twee knotsvormige cellen wordt een scheidingswand gevormd, die het terminale gametangium afscheiden van het progametangium. In dit stadium worden de buitenste cellen een suspensor genoemd, die voor ondersteuning zorgen. De middelste cellen gaan de zygospore vormen. Blaasjes verzamelen zich bij de tussenwand van de twee middelste cellen, die vervolgens begint op te lossen en de protoplasma's gaan zich vermengen. Er vindt vervolgens plasmogamie plaats. Vlak voordat de tussenwand geheel is opgelost, gaan de buitenste celwanden zich verdikken. Dit is te zien als donkere vlekken op de buitenste celwanden. Deze donkere vlekken kunnen uitgroeien tot wratachtige structuren, die de dikte van de wand van de zygospore bepalen. Tijdens de groei van de zygospore worden de wratachtige structuren ook groter en zitten dan uiteindelijk rondom de gehele cel. Nu kunnen de stralen van een electronenmicroscoop niet langer door de wand dringen. Er zijn soorten die naakte zygosporen en soorten die ingekapselde zygosporen vormen.

Meiose vindt gewoonlijk plaats voordat de zygospore gaat kiemen. Het tijdstip van meiose kan in drie hoofdtypen onderscheiden worden.


</doc>
<doc id="4606068" url="https://nl.wikipedia.org/wiki?curid=4606068" title="Jos Van Ussel">
Jos Van Ussel

Jos M. W. Van Ussel (Mechelen, 1918 - juli 1976) was een Belgisch historicus, moraalfilosoof en sexuoloog.

Hij studeerde kunstgeschiedenis en geschiedenis aan de Katholieke Universiteit Leuven en werd in 1967 doctor in de geschiedenis aan de Gemeentelijke Universiteit te Amsterdam en promoveerde als historicus met "De Geschiedenis van het seksuele probleem" (1968). Hij werkte gedurende 12 jaar op de afdeling ethiek van de Rijksuniversiteit te Gent en schreef enkele handboeken voor het onderwijs in de ethiek. Zijn bekendste werken zijn "Intimiteit" en "Afscheid van de seksualiteit". Hij was korte tijd bestuurslid van de NVSH en hij schreef het beginsel van die vereniging dat tot vandaag onveranderd is gebleven. Dit was een merkwaardig beginsel voor een vereniging voor seksuele hervorming. In plaats van zich met ‘seksualiteit’ bezig te houden zou de NVSH voortaan een ‘bijdrage leveren aan de emancipatie van mens en maatschappij, vooral op seksueel gebied’. 

Vanaf 1970 was Jos Van Ussel verbonden aan de Erasmus Universiteit van Rotterdam als wetenschappelijk hoofdmedewerker en van het instituut voor preventieve en sociale psychiatrie. Juli 1976 overleed hij, kort na afronding van zijn laatste boek: `Leven in communes'.


</doc>
<doc id="4606432" url="https://nl.wikipedia.org/wiki?curid=4606432" title="Fritz Klein (seksuoloog)">
Fritz Klein (seksuoloog)

Fritz (Fred) Klein (Wenen, 27 december 1932 - San Diego, 24 mei 2006), was een Amerikaanse psychiater en seksuoloog bekend om zijn onderzoek naar biseksualiteit. Hij heeft een bijdrage geleverd aan het oprichten van een stichting ter ondersteuning van de biseksuele gemeenschap. Hij was schrijver en ontwikkelde de "Klein Sexual Orientation Grid", een instrument om de seksuele geaardheid te meten. Klein ging ervan uit dat de seksuele geaardheid niet statisch is, maar gedurende het leven in ontwikkeling is. Ook was hij ervan overtuigd dat onderzoekers het aantal mannen dat seks heeft met mannen vaak onderschatten. Hij ondersteunde het principe van neurolinguïstisch programmeren om gedrag te veranderen.

Klein werd geboren in Wenen, Oostenrijk in een joods orthodox gezin. Hij had twee broers. Met de opkomst van het antisemitisme vluchtte het gezin naar New York. Aan de Yeshiva University ontving hij in 1953 zijn BA. In 1955 volgde zijn MBA aan de Columbia-universiteit. Hij studeerde zes jaar medicijnen aan de Universiteit van Bern in Zwitserland, waar hij in 1961 zijn MD behaalde. In de jaren zeventig werkte hij als psychiater.

Klein beschouwde zichzelf als biseksueel en was verbaasd dat er in 1974 in de openbare bibliotheek van New York zo weinig literatuur bestond over deze seksuele geaardheid. Hetzelfde jaar richtte hij het "Bisexual Forum" op, de eerste organisatie die de biseksuele gemeenschap ondersteunde.

In 2006 werd bij Klein kanker vastgesteld. Hij stierf op 74 jarige leeftijd in San Diego aan een hartstilstand. Klein doneerde zijn lichaam aan de wetenschap.

De levenspartner van Fritz Klein was Tom Reise.

Hij ontwikkelde de Klein Sexual Orientation Grid. Dit meetinstrument kwam voort uit de Kinsey-schaal van Alfred Kinsey en meet de seksuele geaardheid over verschillende dimensies (Verleden, Heden en Ideaal) en factoren (seksuele aantrekkingskracht, seksueel gedrag, seksuele fantasieen, emotionele en sociale voorkeuren, levensstijl en zelfbeeld).

Klein schreef het boek ""The Bisexual Option: A Concept of One Hundred Percent Intimacy"" (1978) waarin hij zijn onderzoek naar biseksualiteit beschrijft. Daarnaast was hij als auteur betrokken bij het boek ""The Male, His Body, His Sex"" (1978). In 1982 verhuisde Klein naar San Diego. Daar schreef hij ""Bisexualities: Theory and Research"" (1986).

In 1998 stichtte hij de American Institute of Bisexuality (of ""Bisexual Foundation""). Deze organisatie stimuleerde en ondersteunde het onderzoek naar en onderwijs over biseksualiteit. Daarnaast startte hij het blad de "Journal of Bisexuality", waar hij tot zijn dood als auteur bij betrokken bleef. Andere boeken van zijn hand zijn ""Bisexual and Gay Husbands: Their Stories, Their Words"" (2001) en de roman ""Life, Sex and the Pursuit of Happiness"" (2005).


</doc>
<doc id="4606653" url="https://nl.wikipedia.org/wiki?curid=4606653" title="Assimilatie-discussie Lhbt'ers">
Assimilatie-discussie Lhbt'ers

De discussie over assimilatie van lhbt'ers in de heterosamenleving is een discussie en/of vraagstuk binnen de lhbt-beweging en daarbuiten die gaat over welke plaats lhbt'ers hebben binnen (of naast) de 'heterosamenleving', welke verhouding zij hebben opzichte daarvan en hoe de emancipatie voor lhbt'ers daarbinnen verbeterd kan worden. 

Binnen de lhbt-gemeenschap, die meer acceptatie/emancipatie als doel hebben, zijn er verschillende meningen over hoe dit doel bereikt kan worden. Grof genomen zijn er twee standpunten; de een ziet meer effectiviteit in integratie (desnoods door de 'strijd aan te gaan' met, te protesteren tegen en het provoceren van de 'heterosamenleving') en de ander ziet meer effectiviteit in assimileren met de 'heterosamenleving'.

Voor een lange tijd moesten lhbt'ers hun identiteit verborgen houden voor hun omgeving en werden gemarginaliseerd. Naast culturele aspecten werd dit ook ook versterkt door wetgeving die homoseksualiteit illegaliseerde, zie bijvoorbeeld sodomiewetgeving en Artikel 248bis. Emancipatie of een identiteitsontwikkeling als groep/gemeenschap kon daarmee ook moeilijk op gang komen. 
De eerste homo-emancipatie eind negentiende eeuw richtte zich dan ook nog voornamelijk op het decriminaliseren van homoseksualiteit door het een wetenschappelijk kader te geven en het te proberen ontdoen van het stempel sodomie. Juridische restricties werden aangevochten en wetenschappelijke organisaties zoals het WhK in Duitsland en het NWHK in Nederland werden opgericht.

Die aanpak veranderde in de tweede helft van de twintigste eeuw. Na de Stonewall-rellen van eind juni 1969 werd de toon naar de maatschappij opstandiger. De homo-beweging veranderde in het algemeen van een stroming die streefde naar acceptatie en assimilatie, naar integratie (desnoods via segregatie). Die gezamenlijke strijd droeg bij aan het vormen van een eigen identiteitsontwikkeling voor de lhbt-gemeenschap.

Een teken van de tijd was dat het C.O.C. zijn naam veranderde. Wat eerst voluit "Cultuur- en Ontspannings Centrum" heette, werd nu N.V.I.H. COC: "Nederlandse Vereniging tot Integratie van Homoseksualiteit", gevolgd door de nu betekenisloze afkorting COC (vanwege de bekendheid van dit acroniem). Zo heet de vereniging nog steeds. De Roze Flikkers weigerden zich aan te passen aan normen die voor hetero-mannen verondersteld werden en gingen in travestie de straat op om mensen te choqueren. Ook daagden zij politici uit om uit de kast te komen.

Ook waren er meer radicale geluiden te horen die streefde naar volledige afscheiding en separatisme. De actiegroep Paarse September bestond uit drie lesbische vrouwen die in 1972 zeiden vanuit een politiek standpunt relaties met mannen af te zweren en radicaal-feministisch te gaan leven in een vrouwencommune, als levensexperiment, om aan te tonen dat heteroseksualiteit voor vrouwen passé was. Zij gingen hierin dus verder dan de Dolle Mina's en de Fort-groepen, en zeker dan Man-Vrouw-Maatschappij. Het boek "Lesbisch bestaan en gedwongen heteroseksualiteit" (1975) van Adrienne Rich is te beschouwen als het summum van de anti-heteronormale stroming. Het boek bevat allerlei verhalen waaruit de dwang om - als vrouw - een heteroseksueel burgerbestaan te leiden, zonneklaar zou moeten blijken. 

Binnen de homobeweging betekende de zienswijze het einde van de verwijfde nicht (het "mietje") en de opkomst van een zelfverzekerde homo-man die zijn geaardheid en zichzelf niet langer verborgen hield. Bij de lesbiennes werd een sterke samenhang tussen deze zienswijze en de Tweede feministische golf gezien. De zelfbewuste "pot" werd geboren, in tuinbroek en met een jongenskop. De butch en femme-relaties, waarin een hetero-relatie werd nagebootst, was uit. 

Homoseksualiteit was geen sprake van geaardheid of aanleg meer, maar een "keus" voor een eigen identiteit.
Uit de kast komen, het uitkomen voor de eigen homoseksualiteit, werd beschouwd als hét moment waarop je de onderdrukkende hetero-normen van je af wierp waar je in je "eerdere leven" onder had geleden en die je het zicht op jezelf had ontnomen.

In de jaren 80 en 90 zwakte de discussie over puur de plaats van lhbt'ers in de maatschappij enigszins af, mede door toedoen van de Aids-crisis. Ook lijken homo-organisaties zich meer gevestigd te hebben in de samenleving en lhbt-identiteiten worden langzamerhand steeds meer beschermd in wetgeving. Denk bijvoorbeeld aan de openstelling van het huwelijk voor mensen van hetzelfde geslacht in Nederland en België in 2001 en 2003 respectievelijk.

Nu de emancipatie op sociale en juridische vlakken is verbeterd lijkt de discussie in het algemeen tegenwoordig minder prangend. Toch wordt er vanaf de jaren 90 ook geprobeerd verschillende aspecten, die ook meespelen in de discussie, een wetenschappelijk kader te geven. Hieruit vloeide de zogenoemde Queer Theory voort. Binnen dat kader spelen de 'nieuwe' termen heteronormativiteit en homonormativiteit een rol.

De Gay Pride Parade is een onderdeel van de homo-cultuur waarbij de discussie over assimilatie van lhbt'ers in de heterosamenleving sterk naar voren komt. De Gay Pride Parade is in New York ontstaan als een soort protestmars tegen de gevestigde (hetero-)orde en als herdenking van de Stonewall-rellen van 1969. Zeker in het begin werd het gezien als een provocatie omdat men (de lhbt-gemeenschap) met de parade liet zien dat men weigerde zich nog langer te verbergen, zich te moeten schamen voor hun identiteit en te leven onder onderdrukking van die identiteit.

Tegenwoordig wordt ter discussie gesteld of de Gay Pride nog wel die betekenis en het karakter van een protestmars heeft. Sommigen vragen zich af of de Gay Pride niet haar oorsprong vergeten is en de manifestatie verworden is tot enkel een extravagant feest. En of deelname (en daarmee support) van bepaalde organisaties aan de Gay Pride niet enkel gebaseerd zijn op commerciële en/of politieke belangen. Anderen bestempelen de Pride als een gebeuren waarbij diversiteit en 'zijn wie je wil zijn' juist gevierd worden. 
Dan zijn er ook weer geluiden die juist het provocatieve (en de extravagante feestelijkheid) van de Gay Pride bekritiseren. Met de Gay Pride zou een stereotiep beeld gecreëerd en versterkt worden en dat niet bevorderlijk zou zijn voor de emancipatie van ('gewone') lhbt'ers.

De discours over de Gay Pride laat zien dat er geen homogene mening is over hoe meer emancipatie voor lhbt'ers bewerkstelligd kan worden, ook niet binnen de lhbt-gemeenschap zelf. De een ziet protest en provocatie als het hulpmiddel voor meer acceptatie en de ander denkt juist via assimilatie meer te bereiken.

Vanuit religieuze hoek zijn er ook verschillende standpunten over welke plek lhbt'ers hebben binnen de samenleving. Binnen verschillende religies zoals het christendom en de islam wordt homoseksualiteit soms gezien als een zonde en wordt soms geadviseerd verlangens niet in praktijk te brengen en zo veel mogelijk te assimileren met de 'heterosamenleving'.

Daarnaast zijn er ook standpunten (buiten religie om) die een (te) duidelijke zichtbaarheid van lhbt'ers afweren. Denk bijvoorbeeld aan uitspraken als "ik heb niks tegen homo's, tenminste als ze maar niet te overdreven verwijfd zijn."



</doc>
<doc id="4606787" url="https://nl.wikipedia.org/wiki?curid=4606787" title="Menselijke mond">
Menselijke mond

De mond is een orgaan in de vorm van een holte in het hoofd van mensen dat de hoofdingang van het maag-darmstelsel vormt. Alle voedsel en drank die het lichaam binnenkomen passeren normaal gesproken als allereerste halte de mond.

De lippen en wangen vormen de uitwendige afgrenzingen van de mond.

Aan de binnenzijde van de bovengenoemde afgrenzingen ligt de mondholte, daarin zitten tanden. Deze geheel met slijmvlies ("mucosa") beklede holte wordt aan de bovenzijde begrensd door het gehemelte, aan de onderkant door de mondbodem en aan de beide zijkanten door het wangslijmvlies. De slijmvliezen aan de binnenzijde van de wangen bevatten tevens de oorspeekselklier ("glandula parotis") en de wangspieren ("masseterspier").

In de mondholte zelf zijn de eveneens met slijmvlies beklede boven- en onderkaak (tandenbogen) gelegen. Hierin bevinden zich het tandvlees en de tandkassen, die op hun beurt de tanden en kiezen (de gebitselementen) herbergen. Alles bij elkaar vormt dit het gebit.

In de mondbodem, die de onderkaak verbindt met het tongbeen, bevinden zich eerst de plica sublingualis en caruncula sublingualis en daaronder twee speekselklieren, de submandibulaire en de sublinguale. Direct boven de mondbodem bevindt zich de tong. Dit is een van voren geheel beweeglijk orgaan dat onder meer een centrale rol speelt bij het proeven en de articulatie van spraakklanken, grotendeels bestaat uit spieren en met de tongriem aan de mondbodem vastzit.

Aan de bovenzijde wordt de mondholte afgegrensd van de neusholte door het harde en zachte gehemelte, samen het verhemelte of gehemelte (Latijn: "palatum"). 

Aan de achterkant ten slotte eindigt de mondholte in de "isthmus faucium", een gebied dat bestaat uit de voorste en achterste gehemeltebogen en de huig. De "isthmus faucium" vormt de overgang van de mondholte naar de keel, meer specifiek het bovenste gedeelte van de keel, de orofarynx.

De mond wordt door allerlei spieren bediend, onder meer de verschillende gelaatsspieren. Deze dienen vooral voor de gelaatsexpressies:

Daarnaast zijn er de verschillende kauwspieren in de onderkaak en wangen. Deze spieren zorgen er onder meer voor dat de onderkaak beweeglijk is, waardoor de mond open en dicht kan:

De tong kent zelf een aantal intrinsieke en uitwendige spieren:

In het zachte verhemelte bevinden zich enkele spieren waardoor dit gedeelte beweeglijk is:

De mond is bij mensen een multifunctioneel orgaan. Ten eerste vormt hij een zeer belangrijk onderdeel van het spraakkanaal. Alle medeklinkers en halfklinkers worden mede gevormd doordat de tong contact maakt met andere delen van de mondholte (tanden, tandkassen, harde of zachte verhemelte), of (bij labialen) door een specifieke articulatie van de lippen. Bij de vorming van klinkers bevindt de tong zich in een bepaalde positie zonder contact te maken met andere delen van de mondholte.

Het orgaan is verder de ingangspoort naar het digestief systeem, waaraan het bijdraagt door de mechanische verkauwing van het voedsel in de mondholte met behulp van het gebit, waarbij amylase wordt geproduceerd en emulgatie plaatsvindt door middel van speeksel. Dit proces vormt de eerste stap in de voedselvertering. Amylase breekt zetmeel af tot kleinere stukjes. Deze stukjes worden vervolgens door het speekselslijm aan elkaar geplakt, zodat er geen losse stukjes in de luchtpijp kunnen schieten. De smaak, een zintuiglijke gewaarwording die in de mond wordt waargenomen dankzij de smaakpapillen, heeft een beschermende functie bij het in de mond voorverwerken van voedsel en het proeven van drank, daar hierdoor een aantal giftige stoffen hierdoor kan worden herkend en een onderscheid kan worden gemaakt in de voedselbehoeften van het lichaam.

De mond kan daarnaast, naast de gebruikelijke route via de neus, als alternatieve doorgang dienen voor het ademhalingssysteem. De mondademhaling is echter niet speciaal voorzien voor deze functie. Door de mond ademhalen is dan ook – vooral indien het vaak gebeurt – minder goed voor de longen, doordat de ingeademde lucht niet via de neus wordt gereinigd en verwarmd.

Zowel het mondslijmvlies als de gebitselementen zijn in hoge mate vatbaar voor een groot aantal ziekten (zie ook #Afwijkingen en aandoeningen). Een goede mondhygiëne is daarom belangrijk om o.a. aandoeningen in en rondom de mondholte te voorkomen. Daarbij is dagelijks tanden poetsen van groot belang, desnoods aangevuld met het gebruik van mondwater. De tong kan in het bijzonder schoon worden gehouden met behulp van een tongschraper.

Naast de bovengenoemde biologische functies heeft de menselijke mond bepaalde cultuurgebonden nevenfuncties, bijvoorbeeld op het gebied van de sociale omgang maar ook met betrekking tot erotiek.

De mond speelt een centrale rol bij voedselerotiek en bij het bedrijven van orale seks, terwijl de lippen altijd worden gebruikt bij het kussen. Daarbij kunnen onder bepaalde omstandigheden met name de lippen als zodanig ook al als sensueel worden ervaren.

In en rondom de mond worden geregeld lichaamsversieringen aangebracht, met name piercings. Het bekendst zijn de lippiercing, de tongpiercing en de tongriempiercing. Ook tongsplijting is een vorm van bodyart.

Vrouwen gebruiken vaak lippenstift en lipgloss om hun lippen te versieren.

In en rondom de mond kunnen zich allerlei ziektes en afwijkingen voordoen, bijvoorbeeld als gevolg van virussen. Deze aandoeningen kunnen soms ook al door een tandarts worden herkend. Enkele van de meest voorkomende:














</doc>
<doc id="4606907" url="https://nl.wikipedia.org/wiki?curid=4606907" title="Stichting Medisch Verantwoorde Zwangerschapsonderbreking">
Stichting Medisch Verantwoorde Zwangerschapsonderbreking

De Stichting Medisch Verantwoorde Zwangerschapsonderbreking ofwel Stimezo werd in 1969 in Rotterdam opgericht. Nog voor de "Wet afbreking zwangerschap" van 1981 (waardoor abortus in Nederland gelegaliseerd werd) stichtte Stimezo meerdere abortusklinieken in Nederland waar vrouwen veilig geholpen konden worden. 

Stichting Medisch Verantwoorde Zwangerschapsonderbreking werd opgericht door journalist Peter van Eeten en zenuwarts C. Th. Van Schaik in 1969. 

Stimezo had als doel het mogelijk maken van veilige en rechtsmatige abortussen voor vrouwen. In die tijd waren zwangere vrouwen en meisjes die de zwangerschap wilden onderbreken vaak aangewezen op illegale, gevaarlijke en dure abortuspraktijken. Door deze vrouwen te helpen hoopte Stimezo tevens taboes die rond abortus bestonden in de medische wereld en de samenleving te doorbreken. 

Op 1 december 1969 werd de Landelijke Stichting voor Medisch Verantwoorde Zwangerschapsonderbreking opgericht in Utrecht. Dit was een fonds om de oprichting van Stimezo klinieken te financieren. De stichting kon uiteindelijk in 1971 in Arnhem een eerste Stimezo kliniek oprichten (het Mildredhuis). In 1975 waren er 9 Stimezo klinieken verspreid over het land. De klinieken konden de vraag naar veilige zwangerschapsonderbreking echter nauwelijks aan, en abortussen in de kliniek waren ondanks de fondsenwerving door de stichting nog steeds erg duur.

De Stichting en klinieken werden door de overheid gedoogd. Hoewel het wettelijk nog strafbaar was abortussen uit te voeren werd bijna niemand daar nog voor vervolgd. De bestaande wetgeving liet toe dat bij vrouwen voor wie dat medisch noodzakelijk was de zwangerschap onderbroken mocht worden. Dit criteria werd uitgerekt om het oprichten van Stimezo klinieken toe te staan. 

Er was echter wel sprake van tegenwerking, met name zichtbaar in de kliniek Bloemenhove te Heemstede. De Bloemenhovekliniek voerde abortussen uit na 12 weken zwangerschap, wat aangevochten werd door de toenmalige minister van justitie Dries van Agt. Van Agt wilde de kliniek in 1976 laten sluiten, maar verschillende actiegroepen uit de vrouwenbeweging, waaronder Dolle Mina, de Man Vrouw Maatschappij, en Wij Vrouwen Eisen, bezetten de kliniek, waardoor deze niet ontruimt kon worden.

Stichting Stimezo ging jaren door met het registreren van abortusklinieken, het verstrekken van informatie over abortushulpverlening en het doen van onderzoek. Stimezo publiceerde tussen 1974 en 1991 47 rapporten over anticonceptie en abortus. In 1998 werd de Stichting na een conflict in het bestuur via de rechter ontbonden.



</doc>
<doc id="4606914" url="https://nl.wikipedia.org/wiki?curid=4606914" title="Menselijk spijsverteringssysteem">
Menselijk spijsverteringssysteem

Het spijsverteringssysteem is het orgaansysteem dat zorg draagt voor de verwerking van voedsel. Het bestaat uit de mond, keelgat, slokdarmhoofd, slokdarm, maag, dunne darm, dikke darm, lever, galblaas en alvleesklier. Dit is het maag-darmstelsel plus de tong, speekselklieren, alvleesklier, lever en galblaas.

De organen hebben elk hun eigen functie die varieert van voedingsstoffenopname tot uitscheiding. Een belangrijk onderdeel van het spijsverteringssysteem is daarnaast niet lichaamseigen: de darmflora. Deze vormen verreweg het grootste deel van de menselijke microbiota.


</doc>
<doc id="4606955" url="https://nl.wikipedia.org/wiki?curid=4606955" title="Menselijk spiersysteem">
Menselijk spiersysteem

Het spiersysteem is het orgaansysteem dat zorg draagt voor de motoriek van het menselijk lichaam. Door deze spierwerking kunnen het lichaam en lichaamsonderdelen van vorm en positie veranderen. De groepen spieren zijn de hoofdspieren, nekspieren, rugspieren, borstspieren, buikspieren, armspieren en beenspieren. Daarnaast worden ook de peesscheden en slijmbeurzen tot dit orgaansysteem gerekend. Er worden 640 tot 850 spieren bij de mens onderscheiden die vrijwel allemaal aangestuurd worden door het zenuwstelsel.

Spieren zijn een weefselstructuur van cellen die zich kunnen samentrekken (contraheren) waardoor beweging mogelijk is. Spierweefsel komt in drie vormen voor: dwarsgestreept spierweefsel, hartspierweefsel en glad spierweefsel. De referentieman bestaat voor zo'n 40% massapercentage uit spieren en dit beslaat daarmee de grootste deel van de weefsels en organen in de samenstelling van het menselijk lichaam.


</doc>
<doc id="4607585" url="https://nl.wikipedia.org/wiki?curid=4607585" title="Menselijke huid">
Menselijke huid

De huid is de buitenste laag van het lichaam en vormt met de nagels, de borsten en het onderhuids weefsel het integumentum. De huid beslaat zo'n 3,7% massapercentage bij de referentieman en is daarmee het grootste orgaan in de samenstelling van het menselijk lichaam.

De menselijke huid onderscheidt zich van andere zoogdieren doordat deze grotendeels vachtloos is, meer zweetklieren kent en een grotere kleurvariatie kent. Waarschijnlijk vond zo’n 1,6 miljoen jaar geleden bij "Homo ergaster" een overgang plaats naar een vachtloze huid en eccriene zweetklieren waardoor de warmte beter kon worden afgevoerd. Niet onbelangrijk voor het verdere verloop van de menselijke geschiedenis was dat door de sterk verbeterde thermoregulatie het meest temperatuurgevoelige orgaan — de hersenen — zich kon ontwikkelen van 400 cm³ bij "Australopithecus" en 800 cm³ bij "Homo ergaster" tot zo’n 1200 cm³ bij de moderne mens, een proces dat encefalisatie wordt genoemd. De verbeterde warmtehuishouding maakte het zelfs mogelijk te jagen op basis van uithoudingsvermogen. Bij de renjacht werden prooidieren net zo lang achtervolgd tot ze door uitputting te overmeesteren waren.

Zeer waarschijnlijk was de huid aanvankelijk roze om donker te kleuren door tegen uv-straling beschermend huidpigment na het verlies van de tegen de zon beschermende haren. Mogelijk heeft de grotendeelse afwezigheid van lichaamsbeharing in combinatie met de wereldwijde migratie bijgedragen aan de variatie van de huidskleur van de mens die een grotere variatie kent dan andere zoogdieren.

Een van de belangrijkste functies van de huid is de bescherming van het lichaam tegen beschadigingen. De functies zijn:

De huid wordt wel verdeeld in drie lagen:


</doc>
<doc id="4608025" url="https://nl.wikipedia.org/wiki?curid=4608025" title="Donald Henderson">
Donald Henderson

Donald Ainslie Henderson (Lakewood, 7 september 1928 – Towson, 19 augustus 2016) was een Amerikaans epidemioloog die vooral bekend werd omdat hij vanaf 1967 de internationale strijd leidde die in 1977 de pokken uitroeide, de eerste ziekte waarbij dit gelukt is.

Vanuit het Epidemic Intelligence Service of the Communicable Disease Center (CDC) werkte Henderson van 1960 tot 1965 als hoofd virusbestrijding. Daar werkte hij met Alexander Langmuir een voorstel uit voor USAID dat pokken uit moest roeien en mazelen beter beheersbaar moest maken.

USAID begon in 1967 aan het programma, dat opgepakt werd door de WHO. In tien jaar tijd bleek dit programma met grootschalige vaccinatie zo succesvol dat op 26 oktober 1977 het laatste geval van pokken werd gemeld in Somalië. Drie jaar later stelde de WHO dat met de vaccinatie gestopt kon worden.


</doc>
<doc id="4608051" url="https://nl.wikipedia.org/wiki?curid=4608051" title="Christian Drosten">
Christian Drosten

Christian Heinrich Maria Drosten (1972, Lingen (Ems)) is een Duitse viroloog.

Nadat hij eerst aan de Bisschoppelijke School van Marianum in Meppen Drosten vanaf 1992 chemische technologie en biologie in Dortmund en Münster studeerde, ging hij in 1994 naar de Johann Wolfgang Goethe Universiteit in Frankfurt am Main om geneeskunde te studeren. In mei 2000 slaagde hij voor het medische staatsexamen. Hij promoveerde aan het Instituut voor Transfusion Medicine en Immunohematologie van de DRK Hessen. Zijn proefschrift over het opstellen van een high-throughput-systeem voor het testen van bloeddonoren werd summa cum laude beoordeeld. Vanaf juni 2000 werkte Drosten als arts in opleiding onder begeleiding van Herbert Schmitz bij de afdeling Virologie van het Bernhard Nocht Instituut voor Tropische Geneeskunde in Hamburg, waar hij hoofd van de Laboratorium voor Moleculaire Diagnostiek werd en een onderzoeksprogramma op het gebied van moleculaire diagnostiek van tropische virale ziekten opstartte. Sinds 2007 geeft Drosten leiding aan het Instituut voor Virologie van het Universitair Ziekenhuis van Bonn.

Drosten is een van de ontdekkers van het SARS-virus. Samen met Stephan Günther lukte het hem in 2003, enkele dagen nadat de identificatie van het SARS virus door het  Centers for Disease Control and Prevention in Atlanta had plaatsgevonden, een diagnostische test ervoor te ontwikkelen. Beiden ontvingen hiervoor de prijs van de Werner-Otto Stichting. en zij werden in 2005 bekroond met het federale kruis van verdienste.

Zijn bevindingen over SARS stelde hij de wetenschappelijke gemeenschap via internet meteen ter beschikking, nog voordat zijn bijdrage aan het New England Journal of Medicine verscheen. Dit werd onder meer door het tijdschrift Nature gewaardeerd. In 2004 werd hij bekroond met de GlaxoSmithKline Prijs voor Klinische Besmettelijke Ziekteleer, de Abbott Diagnostics Award van de  European Society for Clinical Virology, de BioMerieux Diagnostics Award van de Duitse Vereniging voor Hygiene en Microbiologie en de postdoctoraalprijs van de Robert-Koch stichting. Verder hield hij in 2004 de Beijerink voordracht van de Koninklijke Nederlandse Vereniging van Kunst en Wetenschap.

Het Instituut voor Virologie dat door Christian Drosten geleid wordt, onderzoekt onder meer het Middle East respiratory syndrome-coronavirus.


</doc>
<doc id="4608796" url="https://nl.wikipedia.org/wiki?curid=4608796" title="Snorrenclub">
Snorrenclub

Een snorrenclub is een vereniging van mensen (meestal mannen) die zo trots zijn op hun bovenlipbeharing dat ze het dragen van een snor wil aanmoedigen en vieren, vooral via ludieke acties.
In vele landen, zoals in de Verenigde Staten en Groot-Brittannië zijn in vele steden lokale clubs actief. 
In België zijn snorrenclubs actief in:
De meest bekende actie van een snorrenclub is de organisatie van een wedstrijd ter verkiezing van de mooiste snor of interessantste snorrendrager ("Snor van het jaar"). Vaak neemt een snorrenclub en haar leden ook deel aan andere ludieke activiteiten zoals carnavalsvieringen. 
Op internationaal vlak treffen lokale kampioenen zich in de zogenaamde wereldkampioenschappen (World Beard and Mustache Championships), sinds 1990 georganiseerd als volgt:

In voorbereiding



</doc>
<doc id="4609319" url="https://nl.wikipedia.org/wiki?curid=4609319" title="Rudi Westendorp">
Rudi Westendorp

Rudolf Gerardus Johannes (Rudi) Westendorp (Huizen, 9 juni 1959) is hoogleraar ouderengeneeskunde in Leiden en aan de universiteit van Kopenhagen. 

Westendorp studeerde geneeskunde aan de Universiteit Leiden en specialiseerde zich daar ook tot internist. Hij promoveerde in 1993 aan de Leidse universiteit en werd er in 2000 benoemd tot hoogleraar verouderingsonderzoek. In 2015 verwierf hij in hetzelfde onderzoeksgebied een hoogleraarschap aan de Universiteit van Kopenhagen.

Hij is co-auteur van een vijfhonderdtal wetenschappelijke artikels over veroudering en een van de meest geciteerde auteurs over het onderzoek in Europa.

Westendorp zetelt als lid van de wetenschappelijke adviesraad van het Nederlands Interdisciplinair Demografisch Instituut en het Center for Healthy Ageing in Kopenhagen beide sinds 2009, en van het Max Planck Institute for Demographic Research in Rostock sinds 2010.

Westendorp is ook auteur van de populair-wetenschappelijke werken "Oud worden zonder het te zijn" (2014) en "Oud worden in de praktijk" (2015). Van deze boeken verschenen intussen vertalingen in onder meer het Engels, Duits en Italiaans.

Westendorp is gehuwd en heeft twee dochters.


</doc>
<doc id="4611980" url="https://nl.wikipedia.org/wiki?curid=4611980" title="Christine Buisman">
Christine Buisman

Christine ("Chris" of "Stien") Johanna Buisman (Leeuwarden, 22 maart 1900 – Amsterdam, 27 maart 1936) was een Nederlandse fytopathologe die de iepenziekte en de kweek van hiertegen resistente iepen onderzocht. In 1927 leverde Buisman het bewijs dat de al eerder aangewezen "Graphium ulmi" Schwarz (later "Ophiostoma ulmi" genoemd) de ziekteverwekker was, waarmee de discussie hierover onder Duitse en Nederlandse onderzoekers gesloten werd. Buisman ontwikkelde een entingsmethode om duizenden iepstekken te testen en ontdekte in 1932 de geslachtelijke vorm van de schimmel "Ceratostomella ulmi". De eerste resistente iepkloon in Nederland werd in 1937 naar haar "Ulmus minor 'Christine Buisman' " genoemd.

Christina Buisman werd op 22 maart 1900 in Leeuwarden geboren waar ze het gymnasium doorliep. Daarna studeerde ze biologie aan de Gemeente Universiteit in Amsterdam en bestudeerde zoutwaterflora. In 1923 en 1924 liep ze stage bij het Phytopathologisch Laboratorium "Willy Commelin Scholten" in Baarn en in 1925 werd ze na afstuderen in Amsterdam assistent aan het Centraal Bureau voor Schimmelcultures in hetzelfde pand, beide onder leiding van professor Johanna Westerdijk. In 1927 promoveerde ze op haar verjaardag op het proefschrift "Root rots caused by Phycomycetes" bij Westerdijk en begon ze aan een tweejarig onderzoek naar de iepenziekte, betaald uit een speciale gift van 4000 gulden door de Oranjebond van Orde. In 1929 werkte ze vijf maanden aan de Biologische Reichsanstalt in Berlin-Dahlem bij professor Hans Wilhelm Wollenweber (1879–1949) en collega Stapp. Op een congres van de International Federation of University Women in Genève wist ze in augustus 1929 Bernice Cronkhite, decaan van Radcliffe College van Harvard University in Boston, te overtuigen haar een studiebeurs voor een jaar te verlenen. 

Na terugkeer in oktober 1930 werd ze door Westerdijk aangesteld als wetenschappelijk medewerker voor het juist opgerichte nationale 'Comité inzake bestudering en bestrijding van de iepenziekte' ("Iepziekte Comité"). In 1932 ontdekte ze de ‘perfecte of geslachtelijke’ vorm van de schimmel. De Hollandse iep kwam veel voor en een resistente vervanger was van groot belang. Met de directeur van de Haagse plantsoenendienst Simon Doorenbos verzamelde Buisman vele iepen voor het onderzoek. Amerikaanse iepen bleken heel vatbaar, maar sommige Europese iepen boden weerstand. In 1934 bood Buisman enthout van een geslaagde kloon aan en in 1935 werd dit door boomkwekers vermeerderd en voor de handel vrijgegeven. Buisman overleed op 27 maart 1936 in een Amsterdams ziekenhuis aan een infectie na een operatie. In 1937 werd de resistente "Ulmus minor" 'Christine Buisman' naar haar vernoemd en met succes aangeplant. Later bleek dat deze iep toen werd aangetast door het gewone meniezwammetje ("Nectria cinnabarina") zodat hij weer verdween, behalve in Heiloo waar wel resistentie tegen deze zwam bestaat. Johanna Went zette Buismans werk voort.

onder meer





</doc>
<doc id="4612730" url="https://nl.wikipedia.org/wiki?curid=4612730" title="Love me gender">
Love me gender

Love me gender is een televisieprogramma van de Nederlandse Publieke Omroep EO.

Het programma volgt in de eerste zes afleveringen jonge transgenders, Jennifer (31), BeyonG (30), Lisa (22), Jason (25) en René (26) die op zoek zijn naar liefde: een echte relatie met iemand, maar ook de acceptatie van mensen dichtbij ondanks obstakels. Samen gaan ze proberen elkaar te helpen angsten te overwinnen en ervaringen te delen.




</doc>
<doc id="4612784" url="https://nl.wikipedia.org/wiki?curid=4612784" title="Federale Gezondheidsinspecteur">
Federale Gezondheidsinspecteur

De Federale Gezondheidsinspecteur (FGI) (in het Frans: "Inspecteur d'hygiène fédéral", "IHF") is in België in een provincie de vertegenwoordiger van de Federale Overheidsdienst Volksgezondheid. Er is een Federale Gezondheidsinspecteur voor elke provincie en voor het Brussels Hoofdstedelijk Gewest. Ze zijn de gesprekspartners van de provinciegouverneurs, de burgemeesters, gezondheidswerkers en burgers voor federale bevoegdheden inzake volksgezondheid. De Federale Gezondheidsinspecteurs zijn artsen die als ambtenaar in dienst zijn van de FOD Volksgezondheid. De Federale Gezondheidsinspecteurs worden in hun taken bijgestaan door een adjunct (Adj-FGI; een verpleegkundige) en een Psychosociaal Manager (PSM). Samen vormen zij de provinciale gezondheidsinspectie. De taken van de Federale Gezondheidsinspecteurs bevinden zich op het gebied van de Dringende Geneeskundige Hulpverlening (DGH) en rampenbestrijding, de Provinciale Geneeskundige Commissies (PGC) en het toezicht op de gezondheidswerkers, de verplichte poliovaccinaties en nog enkele kleinere taken. 

De Federale Gezondheidsinspecteurs houden toezicht op de werking van de Dringende Geneeskundige Hulpverlening (het 112-systeem) in hun provincie en inspecteren alle diensten die binnen dit systeem werken; met name de spoedgevallendiensten van ziekenhuizen, de ambulancediensten, de Mobiele Urgentiegroepen, de Hulpcentra 100/112 en de provinciale ambulanciersscholen. Zij hebben hiertoe altijd toegang tot al deze diensten en mogen alle documenten opvragen die nodig zijn voor dit toezicht. Zij stellen eventuele inbreuken vast in de vorm van een proces-verbaal. Spoedgevallendiensten in Vlaanderen vallen naast het toezicht van de FGI ook onder het toezicht van de Zorginspectie. De adjuncten van de Federale Gezondheidsinspecteurs begeleiden de ambulancediensten in hun taken en reiken de onderscheidingstekens voor hulpverlener-ambulanciers (de 'badges 112') uit.

De Federale Gezondheidsinspecteurs zitten ook de Provinciale Commissies voor Dringende Geneeskundige Hulpverlening (PCDGH) voor. Deze Commissies bestaan uit de vertegenwoordigers van het provinciale Hulpcentrum 100/112, de ambulancediensten, de spoedgevallendiensten, de MUG's, de huisartsenwachtdiensten, het Rode Kruis en de provinciegouverneur. Ze houden toezicht op de werking van de Hulpcentra 100/112 en de ambulanciersopleiding in de provinciale ambulanciersscholen en overleggen over de medische preventiemaatregelen bij risicomanifestaties en de algemene werking van de Dringende Geneeskundige Hulpverlening in hun gebied.

De Federale Gezondheidsinspecteurs ontwikkelen het medische luik van de rampenplannen voor hun provincie en zorgen voor de plaatselijke uitvoering van de federale rampenplannen (zoals bijvoorbeeld het nucleair noodplan). Bij rampen vertegenwoordigen de Federale Gezondheidsinspecteurs de minister van Volksgezondheid en dragen ze de administratieve bevoegdheid over de medische discipline. De Psychosociale Managers staan de Federale Gezondheidsinspecteurs bij met betrekking tot de psychosociale opvang in het kader van het Psychosociaal Interventieplan (PSIP). Het Hulpcentrum 100/112 is als enige formeel bevoegd het Medisch Interventieplan (MIP; het medisch rampenplan) af te kondigen. Als het dat doet stelt het de Federale Gezondheidsinspecteur op de hoogte. De Federale Gezondheidsinspecteur is wel bevoegd de afkondiging van het MIP formeel te vragen aan het Hulpcentrum 100/112, dat de afkondiging dan formeel doet. De Federale Gezondheidsinspecteur informeert op zijn beurt de minister en de FOD Volksgezondheid over de omstandigheden van een ramp en houdt contact met alle bij de ramp betrokken diensten, waaronder de provinciegouverneur, de Hulpcentra 100/112 en de Directeur Medische Hulpverlening (Dir-Med; vroeger DMH) op het terrein. Ook kan de Federale Gezondheidsinspecteur aansturen op maatregelen om de volksgezondheid te beschermen. Het MIP wordt beëindigd op vraag van de Dir-Med of de Federale Gezondheidsinspecteur. Na afloop van de interventie moeten alle bij het MIP betrokken hulpdiensten een verslag opsturen naar de Federale Gezondheidsinspecteur.

De Federale Gezondheidsinspecteur is de secretaris van de Provinciale Geneeskundige Commissie (PGC) van zijn provincie. In dit verband houdt de Federale Gezondheidsinspecteur toezicht dat alle gezondheidswerkers hun beroep op een wettige manier uitoefenen, op de intrekking van visa (die toegang geven tot beroepen in de gezondheidszorg) van gezondheidswerkers, op de organisatie van de huisartsenwachtdiensten en op het voorschrijven van verdovende middelen. Hij informeert ook de betrokkenen over beslissingen van de Provinciale Geneeskundige Commissie, de Geneeskundige Beroepscommissie, de bevoegde Orden of de rechtbanken over de uitoefening van hun beroep. Verder meldt de Federale Gezondheidsinspecteur beroepsfouten van gezondheidswerkers of illegale praktijken aan respectievelijk de bevoegde Orde of het parket.

De Federale Gezondheidsinspecteur houdt ten slotte ook toezicht op de verplichte poliovaccinatie, behandelt klachten over tatoeages of piercings en geeft advies over begrafenissen buiten begraafplaatsen.

De bevoegdheden op het gebied van volksgezondheid en gezondheidszorg zijn in België verdeeld tussen de federale overheid en de Gemeenschappen. De Federale Gezondheidsinspecteurs houden dus enkel toezicht op de federale bevoegdheden. De Gemeenschappen zijn bevoegd voor onder andere de erkenning en kwaliteitsbewaking van zorginstellingen zoals ziekenhuizen, preventieve gezondheidszorg, geestelijke gezondheidszorg, thuiszorg, ouderenzorg, revalidatie en verslavingszorg. In de Vlaamse Gemeenschap zijn deze bevoegdheden toegewezen aan het Agentschap Zorg en Gezondheid en de Zorginspectie.

De huidige Federale Gezondheidsinspecteurs (anno 2016) zijn:


</doc>
<doc id="4612887" url="https://nl.wikipedia.org/wiki?curid=4612887" title="Han van Krieken">
Han van Krieken

Joannes Henricus Josephus Maria ("Han") van Krieken (Tilburg, 9 juli 1956) is een Nederlands medicus en sinds mei 2016 rector magnificus van de Radboud Universiteit Nijmegen.

Van Krieken studeerde geneeskunde aan de Rijksuniversiteit Leiden en volgde de specialisatie pathologie. In 1985 promoveerde hij in Leiden op het proefschrift "The architecture of the human spleen". Hij was werkzaam in het Leids Universitair Medisch Centrum en het Diaconessenhuis en was daarnaast gastonderzoeker (1987) aan de Christian Albrechts-Universiteit in Kiel (Duitsland) en deed een fellowship (1989-90) aan het National Cancer Institute in Bethesda (Verenigde Staten). 

In 1999 werd hij aan de Radboud Universiteit Nijmegen (destijds Katholieke Universiteit Nijmegen) benoemd tot hoogleraar tumorpathologie en sinds 2004 pathologie. In 2008 werd Van Krieken directeur van het Radboud Oncologisch Onderzoeksinstituut en in 2009 werd hij voorzitter van het Radboudumc Centrum voor Oncologie. Op 19 mei 2016 werd Van Krieken geïnstalleerd als rector magnificus van de Radboud Universiteit Nijmegen als opvolger van waarnemend rector magnificus, en tevens voorzitter van het college van bestuur, Gerard Meijer.


</doc>
<doc id="4613111" url="https://nl.wikipedia.org/wiki?curid=4613111" title="Efrapeptine">
Efrapeptine

Efrapeptinen zijn peptiden, die als secundaire metabolieten door schimmels behorend tot het geslacht "Tolypocladium" worden geproduceerd. Ze hebben mitochondrische ATPase remmende, insecticidische en fungicidische eigenschappen. Voorbeelden van schimmels, die deze stoffen produceren, zijn de soorten "Tolypocladium inflatum" en "Tolypocladium geodes".

Er zijn de efrapeptine A, B, C, D, E, F, G, H, I en J. Efrapeptine F verschilt bijvoorbeeld van D door een aminozuurresidu en F heeft een alanine op de plaats waar D een glycine heeft.

Efrapeptinen hebben 15 aminozuren en bestaan uit:
Pip = pipecolinezuur, AIB = 2-Amino-2-methylpropaanzuur, Leu = Leucine, Iva = Isovaline, Gly = Glycine. Substituut X = isobutyl[2,3,4,6,7,8-hexahydro-1-pyrrolo]1,2-a[pyrimidinyl]ethylamine. L = L-configuratie.



</doc>
<doc id="4613202" url="https://nl.wikipedia.org/wiki?curid=4613202" title="Auramine O">
Auramine O

Auramine O is een kleurstof uit de groep diarylmethanen. De stof wordt in de microbiologie toegepast als fluorescerende kleurstof. In pure vorm is auramine O een vaste stof met naaldvormige kristallen. De stof is in zijn waterstofchloridevorm in water zeer goed oplosbaar, in alcohol is hij goed oplosbaar. Als vrije base is de oplosbaarheid in water klein, in alcohol en ether echter redelijk. Het absorbtiemaximum van auramine O ligt bij 431,2 nm met een molaire extinctiecoëfficiënt van 25,300 cmMol. Bij een aanslag-golflengte van 400 nm vertoont auramine O een maximum in zijn fluorescentie bij ongeveer 500 nm. De fluorescentie-opbrengst is sterk afhankelijk van de viscositeit van het oplosmiddel, variërend van 0.0016 in methanol tot 0.019 in 1-decanol.
Auramin kan door de reactie van Bis(4-dimethylaminofenyl)methaan) met ureum, Sulfaminezuur, zwavel en ammoniak bij 175 °C bereid worden.

Een tweede methode is gebaseerd op de condensatie van "N","N"-Dimethylaniline met Formaldehyde, gevolgd door een reactie met zwavel, ammoniak en Ammoniumchloride.

Hoewel de verschillende bronnen het niet helemaal met elkaar eens zijn welke gevaren er aan het werken met en het gebruik van auramine O verbonden zijn, is de algemene indruk wel dat het geen stof is die "zomaar" gebruikt kan worden.

Auramine O wordt op verschillende manieren als kleurmiddel in de microbiologie toegepast:
Auramine O wordt toegepast om zuurvaste bacteriën te kleuren, zoals "Mycobacterium". Auramine O bindt aan de mycolzuren in de celwand van de organismen op een manier die vergelijkbaar is met de Ziehl-Neelsen-kleuring. Auramine O wordt ook toegepast als fluorescerende versie van het Schiff reagens.

Samen met rhodamine B wordt auramine O onder de naam AR-kleuring gebruikt als kleuring voor "Mycobacterium tuberculosis". Met fenol wordt auramine O toegepast in de AP-kleuring Al deze kleuringen zijn gebaseerd op de eerder genoemde koppeling tussen auramine O aan mycolzuren.
Naast de verschillende toepassingen als kleurmiddel wordt auramine O ook toegepast als antisepticum.


</doc>
<doc id="4613534" url="https://nl.wikipedia.org/wiki?curid=4613534" title="Baird-Parkermedium">
Baird-Parkermedium

Baird-Parker medium is een gedeeltelijk selectief groeimedium dat wordt gebruikt voor de selectieve kweek van coagulase-positieve, gram-positieve stafylokokken.
Dit medium bestaat onder andere uit lithiumchloride en telluriet: stoffen die de groei van andere micro-organismen remmen. Telluriet is een toxisch mineraal voor andere micro-organismen die eigeel verwerken, met uitzondering van "Staphylococcus aureus" die dit kan reduceren tot telluur. Dit mineraal zorgt ervoor dat de kolonies zwart kleuren. Het aanwezige pyruvaat en glycine zullen de groei van stafylokokken net bevorderen.

Stafylokokken die lecithinase produceren zijn in staat het aanwezige eigeel af te breken, waardoor er rond de kolonies een heldere halo ontstaat. Als de kolonies een lipase produceren, wordt er ook een opake zone zichtbaar. 

Baird-Parker medium bestaat uit (uitgedrukt in waardes per liter):

De pH van dit medium wordt typisch gebracht op 6,8.

Gezien dit een selectief medium is waarbij het belangrijk is om de halo-vorming te bestuderen, wordt dit groeimedium vrijwel uitsluitend als vaste voedingsbodem gebruikt.


</doc>
<doc id="4613871" url="https://nl.wikipedia.org/wiki?curid=4613871" title="Huibert Pols">
Huibert Pols

Huibert Adriaan Pieter Pols (1952) is hoogleraar en Nederlands arts. Hij is als hoogleraar inwendige geneeskunde verbonden aan de Erasmus Universiteit Rotterdam. 

Huibert Pols studeerde geneeskunde aan de Erasmus Universiteit Rotterdam en in 1977 slaagde hij aldaar voor zijn artsexamen. In 1988 promoveerde hij aan diezelfde universiteit onder Jan Birkenhäger op het proefschrift "Vitamin D action and regulation in bone cells". In 1983 kwam hij in dienst bij het AZR Dijkzigt. Zijn benoeming tot hoogleraar Inwendige Geneeskunde aan de Erasmus Universiteit Rotterdam volgde in 1998. In 2000 werd hij benoemd tot afdelingshoofd van de afdeling Interne Geneeskunde.

Op 1 oktober 2006 werd hij decaan van de faculteit der Geneeskunde en Gezondheidswetenschappen (FGG) en vice-voorzitter van de Raad van bestuur van Erasmus MC. Zijn benoeming tot rector magnificus volgde in 2013.


</doc>
<doc id="4613991" url="https://nl.wikipedia.org/wiki?curid=4613991" title="Spritzer">
Spritzer

Spritzer en Schorle zijn verzamelnamen voor een aantal verwante dranken die bestaan uit een combinatie van witte wijn of vruchtensap aangelegd met sodawater (bubbelwater). Spritzers worden vaak zomers gedronken als dorstlesser en hebben het voordeel dat ze minder sterk alcoholisch en/of minder zoet zijn dan pure wijn of puur sap. Het is voornamelijk populair in een aantal Centraal-Europese landen zoals Duitsland, Hongarije, Italië en Oostenrijk.

In verschillende landen bestaan verschillende namen voor en varianten op spritzer.
Op de Balkan spreekt men van şpriţ (Roemenië), spritzer (Slovenië), špricer (Servië) of gemišt (Kroatië)


</doc>
<doc id="4614506" url="https://nl.wikipedia.org/wiki?curid=4614506" title="Charles Henri Hubert Spronck">
Charles Henri Hubert Spronck

Charles Henri Hubert Spronck (Beek, 18 februari 1858 - Zeist, 3 december 1932) was een Nederlands seroloog en patholoog anatoom. Hij was als hoogleraar in de ziektekunde en de ziektekundige ontleedkunde verbonden aan de Universiteit Utrecht.

Charles Henri Hubert Spronck werd geboren op 18 februari 1858 in het Limburgse Beek als zoon van de huisarts Joannes Henricus Agidius Spronck en Maria Anna Hubertina Loduwina van Hees. Hij komt uit een katholieke familie. Spronck ging naar het gymnasium in Maastricht en in 1876 begon hij aan een studie medicijnen aan de Universiteit van Amsterdam. Hij onderbrak zijn studie tijdelijk zodat hij in Parijs bij onder andere Louis Pasteur lessen kon volgen. Hij voltooide zijn artsexamen aan de Universiteit Utrecht. Hij promoveerde in 1886 onder Casper Hendrik Kuhn op het proefschrift "Over ischaemie van het ruggemerg". In dit proefschrift beschrijft Spronck de resultaten van zijn experimentele onderzoek naar de invloed van arteriële anemie op het ruggenmerg van het konijn. Eerder dat jaar was hij benoemd tot lector in de ontleedkunde aan dezelfde universiteit.

Zijn benoeming tot hoogleraar in de ziektekunde en de ziektekundige ontleedkunde volgde in 1888. Hij aanvaardde zijn ambt met een rede over "De onsterfelijkheid in de levende natuur". Tevens werd hij aangesteld als directeur van het Pathologisch Instituut. Tijdens zijn hoogleraarschap verschoof zijn interessegebied naar de oorzaak van ziekten waarna hij seroloog werd. Hij verrichtte onder andere onderzoek naar de cholera-uitbraak van 1892-1893 in Rotterdam. Tijdens dit onderzoek wist hij uit besmet drinkwater een kommabacil (bacterie) te isoleren. Voor dit onderzoek werd hij later benoemd tot Ridder in de Orde van de Nederlandse Leeuw. In 1895 begon hij in zijn pathologische laboratorium met de vervaardiging van een door de Duitsers Emil von Behring en Paul Ehrlich ontwikkeld serum tegen difterie. Hij stelde dit serum gratis beschikbaar aan de armen en liefdadigheidsinstellingen. Hij stopte in 1900 met de productie maar de regering nam dit over. 

Hij sloeg in 1900 een hoogleraarschap aan de Universiteit Leiden af vanwege de concessie dat er een nieuw Pathologisch Instituut aan de Pasteurstraat in Utrecht gebouwd zou worden. Spronck had zijn eigen serologisch laboratorium ondergebracht binnen zijn huis aan de Maliebaan in Utrecht. Het laboratorium was gereed in 1908. Gedurende het collegejaar 1903-1904 vervulde hij de functie van rector magnificus. Zijn rectorale rede was getiteld " Enkele tuberculose-vraagpunten in het licht van de pathologische anatomie". Tot aan zijn dood bleef bij bezig met dit onderwerp. Tevens werd hij in 1903 lid van de afdeling natuurkunde van de Koninklijke Nederlandse Akademie van Wetenschappen. Spronck was van 1904 tot en met 1913 de eerste voorzitter van het Thijmgenootschap. Tijdens van het Thymgenootschap in 1904 was hij de enige gewone katholieke hoogleraar van Nederland. Hij werd in 1909 de eerste voorzitter van het Nederlandsch Comité voor Kankeronderzoek. In 1914 was hij de eerste die een vaccin tegen hondsdolheid ontwikkelde.

In 1919 werd het laboratorium van Spronck aan de Maliebaan overgenomen door de Rijksoverheid en werd het omgedoopt tot het Rijks Serologisch Instituut. Er zou een geheel nieuwe locatie gerealiseerd worden en Spronck werd de eerste directeur van het instituut. Naar aanleiding daarvan nam hij ontslag als hoogleraar. Het jaar erop volgde zijn benoeming tot buitengewoon hoogleraar serologie aan de Universiteit Utrecht en hij aanvaardde dit ambt met de rede "De wetenschap der immuniteit en hare vruchten voor de prophylaxis en therapie der infectieziekten". Toen bleek dat de bouw van het nieuwe instituut niet doorging nam Sponck in 1923 ontslag als directeur en hoogleraar. Tevens zegde hij de huur op waardoor het serologisch instituut niet aan de Maliebaan kon blijven waarna het ondergebracht werd bij het Centraal Laboratorium voor Volksgezondheid in Leiden. In Zeist bouwde hij een nieuw bacterio-therapeutisch laboratorium, aan de buitenplaats 'Schaerweijde' . Hij verrichtte hier onderzoek naar immuniteit tegen tuberculose.

Charles Henri Hubert Spronck bleef tot aan zijn dood op 3 december 1932 werken in zijn laboratorium in Zeist. Tijdens zijn werkzaamheden aldaar kreeg hij een beroerte waardoor hij kwam te overlijden.



</doc>
<doc id="4614593" url="https://nl.wikipedia.org/wiki?curid=4614593" title="Guillaume Daniel Louis Huet">
Guillaume Daniel Louis Huet

Guillaume Daniel Louis Huet (Amsterdam, 29 augustus 1831 - Den Haag, 20 augustus 1891) was een Nederlands geneesheer. Hij was als hoogleraar "Geneeskunde en Pharmacologie" verbonden aan de Universiteit Leiden.

Guillaume Daniel Louis Huet werd geboren op 29 augustus 1831 als zoon van de predikant Pierre Josué Louis Huet. Hij volgde een gymnasiale opleiding waarna hij studeerde aan het Athenaeum Illustre te Amsterdam. In 1856 promoveerde hij op het proefschrift "Specimen medicum inaugurale continens Varia de morbo syphilitico in nosocomio Amstelodamensi suburbano observata". Vervolgens bracht hij enige tijd door in Wenen en Parijs, waarna hij terugkeerde naar Amsterdam. Hij zich vestigde zich als geneesheer aldaar. Daarna werd hij inwonend assistent-geneesheer aan het Buitengasthuis in Amsterdam. In 1862 volgde zijn benoeming tot geneesheer-directeur aldaar. Datzelfde jaar trouwde hij met Gerardina Cornelia Bienfait en werd hij medewerker bij het "Tijdschrift voor Geneeskunde". In de periode dat hij geneesheer-directeur was publiceerde hij onder andere over huid- en geslachtsziekten. Ook publiceerde hij een rapport over de gasthuizen in Amsterdam. Hij concludeerde dat de instelling aan het hoofd waarvan hij stond niet voldeed aan de eisen die aan een modern ziekenhuis gesteld mochten worden. 

Van 1868 tot en met 1873 was hij hoofdbestuurder-secretaris bij de Koninklijke Nederlandsche Maatschappij tot bevordering der Geneeskunst. In 1872 werd hij benoemd tot hoogleraar "Geneeskunde en Pharmacologie" aan de Universiteit Leiden. Hij aanvaardde dit ambt met de rede "Over de noodzakelijkheid om de geneeskunde als natuurwetenschap op te vatten". In deze periode werkte hij mee aan de derde druk van de "Pharmacopea Neerlandica". Voor zijn bijdragen werd hij benoemd tot Ridder in de Orde van de Nederlandse Leeuw. Gedurende het collegejaar 1884-1885 vervulde hij de functie van rector magnificus. Zijn rectorale rede was getiteld "Over verdeeling van den arbeid in betrekking tot wetenschap en onderwijs". Een emeritaat volgde in 1890. Het jaar erop overleed hij.




</doc>
<doc id="4615047" url="https://nl.wikipedia.org/wiki?curid=4615047" title="Hypovirus">
Hypovirus

Hypovirus is een geslacht van virussen uit de familie Hypoviridae. Het geslacht omvat vier soorten. De typesoort is "Cryphonectria hypovirus 1". Schimmels besmet met dit virus veroorzaken lichtere ziektesymptomen bij de geïnfecteerde plant. Dit wordt hypovirulentie genoemd.

De diameter van deze virussen is ongeveer 50 tot 80 nm. Het genoom is lineair en ongeveer 9 tot 13 kb lang. Het genoom is een openleesraam (open reading frame).

Virale replicatie is cytoplasmisch. Replicatie vindt plaats volgens het dubbelstrengs-RNA-virusreplicatiemodel. Dubbelstrengs-RNA-virustranscriptie is de manier van transcriptie. Het virus dringt de gastheercel binnen door van cel naar cel te gaan. Schimmels zijn de natuurlijke gastheren van deze virussen.

"Cryphonectria hypovirus 1" is het enige in Europa gevonden hypovirus. Het virus infecteert kastanjekanker. "Cryphonectria hypovirus 1" wordt sinds de jaren 1970 in Europa gebruikt bij de biologische bestrijding van kastanjekanker.



</doc>
<doc id="4616223" url="https://nl.wikipedia.org/wiki?curid=4616223" title="Barnidipine">
Barnidipine

Barnidipine of Cyress® is een calciumblokker en wordt gebruikt als antihypertensivum, bloeddruk verlagende medicatie. Het is een eerste keus middel volgens de NHG richtlijn.


</doc>
<doc id="4618348" url="https://nl.wikipedia.org/wiki?curid=4618348" title="Manifest van de 343">
Manifest van de 343

Het manifest van de 343 (Frans: "manifeste des 343") was een petitie waarin 343 Franse vrouwen vrije abortus eisten en verklaarden dat ze zelf een abortus hadden ondergaan. Het manifest verscheen op 5 april 1971 in "Le Nouvel Observateur" en stelde de ondertekenaars bloot aan gevangenisstraf. Hun daad van burgerlijke ongehoorzaamheid werd niet vervolgd en maakte integendeel de weg vrij voor de depenalisering (Loi Veil van 15 januari 1975).

Het idee kwam van journalist Jean Moreau. Hij had de ingeving dat een publieke verklaring van bekende personen de autoriteiten met de rug tegen de muur zou zetten. Abortus was maatschappelijk steeds meer aanvaard en ze zouden nooit een collectieve vervolging aandurven. Moreau benaderde de Mouvement de libération des femmes (MLF), die een verklaring met "vedetten" in de "bourgeoispers" aanvankelijk niet genegen was. Na tussenkomst van Simone de Beauvoir gaven ze het idee toch hun steun. De Beauvoir stelde de tekst op en was één van de 343 ondertekenaars, naast onder meer Françoise Arnoul, Stéphane Audran, Catherine Deneuve, Marguerite Duras, Françoise Fabian, Brigitte Fontaine, Bernadette Lafont, Violette Leduc, Jeanne Moreau, Marie-France Pisier, Micheline Presle, Françoise Sagan en Delphine Seyrig. Behalve de sterren ging het vooral om militantes van het MLF. Op de keerzijde van het manifest had de beweging ruimte bekomen voor een langere boodschap over de afbraak van de kapitalistische bourgeoisstaat (geen deel van het ondertekende manifest).

De week na publicatie opende het satirische weekblad "Charlie Hebdo" met de vraag: "Wie heeft de 343 sletten van het manifest over abortie bezwangerd?" en een karikatuur van Cabu met de gaullistische minister Michel Debré die antwoordt: "Het was voor Frankrijk!" Vanaf dan ging men spreken over het "manifest van de 343 sletten".

In Duitsland bracht het blad "Stern" een gelijkaardig initiatief, "Wir haben abgetrieben!" (met onder meer Romy Schneider). De Verenigde Staten volgden in januari 1972 met "I had an abortion" in het nieuwe magazine "Ms." (ondertekend door 53 personaliteiten, waaronder Lee Grant, Anne Sexton, Anais Nin, Nora Ephron, Billie Jean King, Susan Sontag, Barbara Tuchman en Lillian Hellman).

 Tekst van het manifest, boodschap van het MLF en lijst van ondertekenaars


</doc>
<doc id="4619023" url="https://nl.wikipedia.org/wiki?curid=4619023" title="Psychogene niet-epileptische aanvallen">
Psychogene niet-epileptische aanvallen

Psychogene niet-epileptische aanvallen (PNEA), ook bekend als psychogene pseudo-epileptische aanvallen (PPAE), zijn aanvallen die lijken op epileptische aanvallen, maar zonder de karakteristieke elektrische ontladingen die wel bij epilepsie horen. PNEA staat ook bekend onder de Engelse afkorting PNES ("psychogenic non-epileptic seizures").

Er is geen wetenschappelijke consensus over wat PNEA veroorzaakt. Veel artsen geloven echter dat psychologische problemen eraan ten grondslag kunnen liggen (ongeacht de psychologische of pathologische staat van de patiënt). Er wordt geschat dat ca. 20% van de patiënten die op gespecialiseerde epilepsieklinieken onderzocht zijn, PNEA heeft.

Of een aanval epileptisch is of niet wordt door een neuroloog vastgesteld via video-opnamen in combinatie met elektro-encefalografie (video-EEG). Tijdens een aanval wordt geen abnormale hersenactiviteit gemeten, zoals men dat bij epilepsie ziet.

PNEA worden vaak gecategoriseerd onder conversiestoornissen, somatoforme stoornissen en dissociatie en wordt met cognitieve gedragstherapie en door middel van gesprekken met een psycholoog en/of psychiater behandeld.

PNEA kunnen optreden bij zowel kinderen, volwassenen, sommigen die epilepsie hebben, sommigen die epilepsie hebben gehad en sommigen die geen epilepsie hebben en het ook nooit heeft gehad. PNEA kunnen vaak verschillend zijn en duren over het algemeen langer dan epileptische aanvallen.

De differentiële diagnose van PNEA omvat enerzijds het uitsluiten van epilepsie als oorzaak van de aanvallen, samen met andere organische oorzaken van niet-epileptische aanvallen, zoals syncope, migraine, duizeligheid, en beroerte. Echter, 5 tot 20% van de patiënten met PNEA heeft ook epilepsie. Epileptische aanvallen in de frontale kwab kunnen verward worden met PNEA, hoewel deze meestal van kortere duur zijn, stereotiepe bewegingspatronen vertonen en voorkomen tijdens de slaap. Vervolgens wordt uitsluitsel gegeven of er sprake is van een nagebootste stoornis (een onbewuste somatoforme stoornis, waarbij aanvallen plaatsvinden door psychologische oorzaken) en simulatie (het opzettelijk simuleren van epileptische aanvallen voor bewust persoonlijk gewin, zoals financiële compensatie of het vermijden van strafrechtelijke vervolging). Ten slotte worden andere psychiatrische aandoeningen die erg kunnen lijken op epileptische aanvallen geëlimineerd, waaronder paniekstoornis, schizofrenie, en depersonalisatiestoornis.

De meest overtuigende test om epilepsie te onderscheiden van PNEA is langdurige video-EEG monitoring, met als doel een of twee aanvallen op zowel video als EEG tegelijk te vangen (sommige specialisten gebruiken verschillende soorten methoden om een aanval teweeg te brengen). Een conventioneel EEG is misschien niet bijzonder nuttig vanwege een hoog aantal fout-positieven voor abnormale bevindingen in de algemene bevolking, maar ook abnormale bevindingen bij patiënten met bepaalde psychiatrische stoornissen die gelijken op PNEA. Extra diagnosecriteria worden doorgaans beschouwd
bij het stellen van een diagnose bij langdurige video-EEG monitoring omdat frontale kwab-epilepsie met EEG's mogelijk niet te detecteren zijn.

Naar aanleiding van de meeste tonisch-clonische- of complexe partiële aanvallen, stijgen de bloedspiegels van het serum-prolactine. Dit kan worden gedetecteerd door een laboratoriumanalyse, indien een monster wordt genomen in het juiste tijdsbestek. Echter, als gevolg van het hoge aantal valse positieven en de variabiliteit van de resultaten van deze test, wordt er minder frequent op vertrouwd.

Het gebruik van oudere termen zoals pseudoaanvallen en hysterische aanvallen wordt sterk afgeraden. Hoewel het juist is dat een niet-epileptische aanval op een epileptische aanval kan lijken, kan pseudo- ook impliceren dat iets "verkeerd, frauduleus, of het anders doen voorkomen terwijl dat niet zo is". Niet-epileptische aanvallen zijn niet verkeerd, frauduleus, of pretenderen niet iets anders te zijn dan wat ze zijn.

De aandoening wordt ook wel aangeduid met "niet-epileptische aanval stoornis" (NEAA), "functionele niet-epileptische aanvallen" (FNEA), "psychogene niet-epileptische aanvallen" (PNEA) of "psychogene pseudo-epileptische aanvallen" (PPAE). Binnen DSM IV worden de aanvallen geclassificeerd als een somatoforme stoornis, terwijl in ICD-10 de term dissociatieve convulsies als een conversiestoornis wordt aangeduid.

Sommige verschijnselen zijn weliswaar een sterke indicatie van PNEA maar geen absoluut bewijs en moeten in een breder klinisch beeld worden bezien. Er zijn twee onderscheidende kenmerken:

Verschijnselen die gebruikelijk zijn bij PNEA maar veel minder vaak voorkomen bij epilepsie zijn onder meer het bijten op het puntje van de tong, aanvallen die langer dan 2 minuten duren (gemakkelijkst te onderscheiden factor), epileptische aanvallen die geleidelijk sterker worden, een wisselend verloop in de ernst van de stoornis, gesloten ogen tijdens een aanval en het heen en weer bewegen met het hoofd.<br>Kenmerken die ongewoon zijn bij PNEA zijn onder meer automatismen (automatisch complexe bewegingen tijdens de aanvallen), ernstig tongbijten, bijten in de binnenkant van de mond, en incontinentie.

Als een patiënt bij wie een vermoeden van PNEA bestaat tijdens een klinisch onderzoek een aanval krijgt, kunnen er een aantal signalen aan het licht komen die de diagnose PNEA bevestigen of weerleggen. In tegenstelling tot epilepsiepatiënten, zullen patiënten met PNEA de neiging hebben weerstand te bieden tegen het geforceerd openen van hun ogen (indien deze tijdens de aanvallen gesloten zijn). Zij zullen ertoe in staat zijn te voorkomen dat hun hand in hun gezicht valt wanneer men die hand boven het hoofd laat vallen. Hun ogen zullen zij fixeren op een manier die erop wijst dat er geen neurologische storing is. Dergelijke onderzoeken zijn niet doorslaggevend, noch is het onmogelijk voor een vastberaden patiënt met een "nagebootste stoornis" een aanval overtuigend te simuleren.

De meeste PNEA-patiënten (75%) zijn vrouwen, bij wie typisch de eerste symptomen tussen de late tienerjaren en begin twintig geconstateerd worden.

Bij een onderzoek onder 23 patiënten bleek er sprake te zijn geweest van een hogere frequentie van kindermishandeling, in het bijzonder bij personen met motorische betrokkenheid. Zulke bevindingen hebben geleid tot de suggestie dat PNEA een uiting van onderdrukte psychische schade kan zijn als reactie op een trauma, zoals kindermishandeling. De kindermishandelingstheorie is echter geenszins algemeen aanvaard, en uit verscheidene onderzoeken naar andere demografische factoren kwam geen hogere frequentie van gerapporteerd kindermisbruik bij PNEA-patiënten naar voren dan bij vergelijkbare patiëntengroepen met organische ziekte (gewoonlijk epilepsie).

Een aantal studies hebben ook een hoge incidentie van abnormale persoonlijkheidskenmerken of persoonlijkheidsstoornissen aangetoond bij patiënten met PNEA, zoals borderline-persoonlijkheidsstoornis. Wanneer echter een geschikte controlegroep wordt gebruikt, blijken dergelijke kenmerken niet altijd vaker voor te komen bij PNEA dan bij soortgelijke aandoeningen die ontstaan door een organische ziekte (zoals epilepsie).

Er bestaat geen standaardbehandeling voor patiënten met PNEA. Iedere patiënt behoeft een persoonlijke benadering.
Er bestaat een aantal aanbevolen stappen om de diagnose, op een eenvoudige en tactvolle manier, aan patiënten uit te leggen. Als een diagnose op negatieve wijze wordt medegedeeld, kan dit de patiënt frustreren en ertoe leiden dat de patiënt eventuele verdere behandelingen zal afwijzen.

Van belang is dat de patiënt duidelijk wordt uitgelegd wat PNEA is en welke gevolgen de diagnose heeft voor zowel de patiënt als diens verzorgers. Tien punten die in acht genomen kunnen worden, zijn:

Psychotherapie is de meest gebruikte behandeling, die cognitieve gedragstherapie, inzichtgevende therapie, en/of groepswerk kunnen omvatten.

Hoewel er beperkt bewijs is, lijken uitkomsten relatief slecht te zijn. Een overzicht met resultaten uit enkele onderzoeken toont aan dat twee derde van de patiënten met PNEA aanvallen blijft ervaren. Na een vervolgonderzoek, drie jaar later, bleek meer dan de helft nog steeds afhankelijk te zijn van sociale hulp. Deze resultaten werden verkregen uit gegevens die gebaseerd waren op een academisch epilepsiecentrum waarheen patiënten doorverwezen waren. Bij het vervolgonderzoek was een aanzienlijk aantal afgevallen. De auteurs wijzen erop dat dit invloed kan hebben gehad op de uitkomst.
Bij patiënten met een hoger IQ, sociale status, hoger opleidingsniveau, constatering op jongere leeftijd en de diagnose, aanvallen met minder dramatische kenmerken, en minder bijkomende somatoforme klachten, bleek het resultaat beter te zijn.

Hystero-epilepsie is een historische term die verwijst naar een aandoening beschreven door de 19de-eeuwse Franse neuroloog Jean-Martin Charcot waarbij patiënten met een neurose symptomen "verwierven" die sterk leken op epileptische aanvallen. Dit werd geweten aan het behandelen van deze patiënten op dezelfde afdeling als zij die echt epilepsie hadden.

Pseudo- in "psychogene pseudo-epileptische aanval" betekent "vals" of "nep". Dit betekent niet dat de aanvallen als aanstellerij gezien moeten worden. Het is een signaal dat zich uit als een psychische spanningsaanval.



</doc>
<doc id="4619038" url="https://nl.wikipedia.org/wiki?curid=4619038" title="Fibrose">
Fibrose

Fibrose is bindweefselvorming in een orgaan of weefsel, doorgaans bij een genezingsproces indien goedaardig of in een pathologische manifestering.

Het voorkomen van dit proces kan een reactief, goedaardig of pathologisch verschijnsel zijn, afhankelijk van de grondslag (oorzaak van intreden fibroseproces) en de manifesteringsvorm. Een voorbeeld van fibrose als reactief verschijnsel is littekenvorming. Als bindweefselcellen uit het niets een proces van fibrose in gang zetten, dan is het Fibroom, een bindweefselgezwel. Fysiologisch is fibrose een natuurlijk mechanisme dat plaatselijk in het lichaam bindweefseltoename bewerkstelligt en naast goedaardige manifesteringsvormen (zoals littekenvorming) ook kwaardaardige verlopen kent, zoals het aantasten van onderliggende organen of weefsels door overtollige bindweefselvorming, waarbij dit schadelijke effect een negatieve uitwerking kan hebben op de functie van het aangedane orgaan. De term fibrose kan gebruikt worden om zowel een goedaardige als kwaardaadige opbouw van bindweefsel aan te duiden, en zo ook het genezingsproces bij verwondingen in het stadium vóór complete genezing (toename bindweefsel ten behoeve van de plaatselijke weefselheropbouw) Het proces van fibrose wordt gefaciliteerd door de aanlevering van Extracellulaire matrix (ECM) eiwitten zoals collageen, naar de locatie van actie (zoals een verwonding), waar het vervolgens voor verlittekening en verdikking van het aangedane weefsel zorgt.

In het geval van een kwaardaardig fibroseproces blijft dit principe gelden, maar tast het (de werking van) een orgaan aan door middel van een overdreven genezingsrespons veroorzaakt door een interne verwonding of inwendige pathologische toestand.

Fibrose kan voorkomen in vele lichaamsweefsels, doorgaans als een gevolg van ontsteking of weefselschade, met de vorming van littekenweefsel/verlittekening als potentieel gevolg.
Het verschijnsel fibrose is een basaal principedefinitie (alle fibrosevormen hebben het hoofdzakelijke mechanisme van bindweefseltoename/woekering gemeen, als deel van de pathofysiologie) en kent vele vormen. 
Enkele voorbeelden van manifesteringsvormen:


</doc>
<doc id="4619259" url="https://nl.wikipedia.org/wiki?curid=4619259" title="Ancel Keys">
Ancel Keys

Ancel Benjamin Keys (Colorado Springs, 2 januari 1904 - Minneapolis, 20 november 2004) was een Amerikaans wetenschapper die de invloed bestudeerde van de voeding op de gezondheid. Hij is vooral bekend van zijn onderzoek naar de invloed van de voeding op hart- en vaatziekten. Zijn naam is ook verbonden met de K-ration die in 1944 het dagrantsoen vormde voor de luchttroepen van de geallieerden. 

Hij behaalde een diploma economie en politieke wetenschappen aan de Universiteit van Berkeley in 1925 en een doctoraat biologie en oceanografie aan de Universiteit van San Diego in 1929. In 1938 behaalde hij een tweede doctoraat in de fysiologie aan de universiteit van Cambridge in Massachusetts. Van 1934 tot 1936 was hij assistentprofessor aan de universiteit van Harvard en in 1937 aan de universiteit van Minnesota. Aan die laatste universiteit stichtte hij een onderzoekscentrum naar fysiologische hygiëne, waar hij directeur bleeft tot het einde van zijn carrière in 1975.

Na zijn pensioen installeerde hij zich in Italië aan de kust van Cilento te Pioppi, een vissersdorp. Hier bleef hij meerdere decennia.

Hij stierf in Minneapolis, twee maanden voor hij 101 zou worden.

Hij stond op het titelblad van "Time" in januari 1961.

Uit een eerste studie in Napels in de jaren 1950 besloot Keys dat hartziekten alleen de rijke Napolitanen trof, welke een minder rijke voeding hadden dan de gewone bevolking.

Later deed hij een zogenaamde zevenlandenstudie, die eruit bestond de eetgewoontes te vergelijken in verschillende landen, uitgekozen door Ancel Keys. Deze studie wordt vaak geciteerd als het bewijs dat cholesterol gelinkt is aan hart- en vaatziekten. Maar de studie was niet helemaal objectief uitgevoerd door de keuze van de landen (Griekenland, Finland, Nederland, Verenigde Staten, Joegoslavië, Japan, Italië). 




</doc>
<doc id="4619465" url="https://nl.wikipedia.org/wiki?curid=4619465" title="Priscilla Chan">
Priscilla Chan

Priscilla Chan (Braintree (Massachusetts), 24 februari 1985) is een Amerikaanse filantroop en kinderarts. 

Chan werd geboren in Braintree, Massachusetts en groeide op in Quincy, net buiten Boston. Haar ouders waren etnische Chinese vluchtelingen die als bootvluchtelingen een goed heenkomen zochten uit Vietnam na het einde van de Vietnamoorlog in 1975. Chan leerde Kantonees spreken en diende als tolk voor haar grootouders. Ze heeft twee jongere zussen. Volgens een Facebookbericht door Mark Zuckerberg is zij boeddhist.

Chan studeerde aan de Harvard-universiteit, waar ze in 2003 Mark Zuckerberg ontmoette. In eerste instantie bood Zuckerberg Chan een functie binnen zijn bedrijf aan. Later kreeg het stel een relatie. 

Chan behaalde in 2007 de graad Bachelor of Arts in biologie, en ze studeerde ook Spaans. Na haar afstuderen doceerde ze een jaar lang natuurwetenschappen aan de particuliere Harker School, alvorens geneeskunde te gaan studeren aan de University of California, te San Francisco in 2008. Ze studeerde af in 2012 en trouwde kort daarna met Zuckerberg. In de zomer van 2015 voltooide zij haar opleiding tot kinderarts. 

Chan en Zuckerberg kondigden op 1 december 2015 de geboorte aan van hun dochter, Maxima Chan Zuckerberg ("Max", Chinees: 陈明宇; pinyin: Chén Míngyǔ). Eerder had Chan drie miskramen.

Chan werkt in 2016 als kinderarts aan een ziekenhuis in San Francisco.  

Haar man is medeoprichter en CEO van Facebook. Vanaf 2015 hebben zij en haar man meer dan 1,6 miljard dollar toegezegd aan goede doelen. In december 2015 beloofden ze 99% van hun aandelen in Facebook, geschat op 45 miljard dollar, aan het Chan Zuckerberg initiatief, een filantropische en politieke pressiegroep die zich op gezondheidszorg en onderwijs richt.

Chan speelt als kinderarts de hoofdrol in het project om het wetenschappelijk onderzoek naar ziektes te versnellen, met als ambitieus doel om tegen het eind van de 21ste eeuw alle ziektes uit te bannen, te genezen of effectief te behandelen. Hiervoor stelt het echtpaar 3 miljard dollar ter beschikking. 

Chan en Zuckerberg investeren honderden miljoenen in opleiding en gezondheidszorg voor kinderen, onder andere in de San Francisco Bay Area. In oktober 2016 kondigde Chan aan dat zij hoofd zal worden van een nieuw te stichten en door het echtpaar Chan-Zuckerberg te financieren basisschool. De school zal zich gaan richten op gezondheidszorg en educatie voor 50 families. De gratis school gaat diensten aan de families van de leerlingen leveren, onder andere op het gebied van de geestelijke gezondheidszorg en prenatale zorg. 


</doc>
<doc id="4619548" url="https://nl.wikipedia.org/wiki?curid=4619548" title="Abdullah Abdurahman">
Abdullah Abdurahman

Abdullah Abdurahman (Wellington, 18 december 1872 - Kaapstad, 20 februari 1940) was een Zuid-Afrikaans arts en politicus. Hij was de eerste prominente kleurling in de Zuid-Afrikaanse politiek en zette zich in voor de rechten van de kleurlingengemeenschap in Zuid-Afrika.

Abdurahman kwam uit een gerespecteerde Kaap-Maleisische familie uit de Kaapkolonie. Hij werd onderwezen aan een missieschool in Wellington en vertrok in 1888 naar Schotland om te studeren aan de Universiteit van Glasgow. Aldaar behaalde hij in 1893 zijn diploma geneeskunde en in 1895 keerde hij terug naar Zuid-Afrika, waar hij zijn eigen succesvolle praktijk begon. In 1904 werd hij als eerste kleuring verkozen tot gemeenteraadslid van Kaapstad. Hij behield zijn zetel tot aan zijn dood in 1940.

In 1902 sloot hij zich aan bij de African People's Organisation (APO), een organisatie die zich inzette voor de rechten van kleuringen. In 1905 werd hij tot voorzitter verkozen. Onder zijn leiding groeide de organisatie aanzienlijk en sinds 1910 was het veruit de grootste organisatie van de Zuid-Afrikaanse kleurlingen. Daarnaast werkte hij samen met Mohandas Gandhi aan de rechten van de Indiërs in Zuid-Afrika. Sinds 1914 had hij ook een zetel in de provincieraad van de Kaapprovincie en in 1923 werd hij voorzitter van het invloedrijke comité voor de aanleg van wegen en riolering.

Abdurahman overleed in 1940 in Kaapstad.


</doc>
<doc id="4620278" url="https://nl.wikipedia.org/wiki?curid=4620278" title="Alexander Macklin">
Alexander Macklin

Alexander Macklin (Brits-Indië, 1889 - Aberdeen, 21 maart 1967) was een Brits dokter en poolonderzoeker.

Macklin werd geboren in Brits-Indië waar zijn vader arts was. Hij studeerde geneeskunde aan de Universiteit van Manchester. Kort nadat hij zijn studies had beëindigd, solliciteerde hij bij Ernest Shackleton voor scheepsarts op de Endurance-expeditie (1914-1917). Deze expeditie strandde op Elephanteiland, waar ze vier maanden later gered werden. Hij was samen met James Archibald McIlroy één van de twee dokters op de expeditie. Samen met McIlroy amputeerde hij op het eiland de tenen van Perce Blackborow, die aan gangreen leed. Na deze expeditie ontving hij als onderscheiding de Polar Medal.

Op het einde van de Eerste Wereldoorlog werkte Macklin in Frankrijk, Italië en Rusland. Hij ontving de Military Cross voor het verzorgen van gewonden in Italië tijdens bombardementen. Voor zijn inzet in Rusland ontving hij een onderscheiding in de Orde van het Britse Rijk.

In 1921 ging hij opnieuw naar Antarctica met Ernest Shackleton tijdens de Shackleton-Rowett-expeditie. Macklin onderzocht Shackleton nog bij het begin van de expeditie in Rio de Janeiro omdat Shackleton een hartkwaal had, maar Shackleton volgde de raad van Macklin niet op om het rustiger aan te doen. Hij trof Shackleton stervende aan op 4 januari 1922 op Zuid-Georgia, waar Shackleton een dag later overleed. 

Tussen 1926 en 1947 was Macklin arts in zijn praktijk te Dundee. Tijdens de Tweede Wereldoorlog werkte hij in Afrika. In 1948 verliet hij het leger. Hij was opgeklommen tot de rang van kolonel. Tot 1960 werkte hij in ziekenhuizen in Aberdeen. In deze stad overleed hij in 1967 op 77- of 78-jarige leeftijd. 


</doc>
<doc id="4620583" url="https://nl.wikipedia.org/wiki?curid=4620583" title="Slechte Meiden">
Slechte Meiden

Slechte Meiden was een taboedoorbrekend tijdschrift voor lesbische vrouwen met een voorliefde voor BDSM.
Het was een initiatief van Renske Schut en Jannie Vlap die in 1983 het eerste nummer maakten en in 1996 het laatste. In 1990 ging het blad over in stichting de SMet. In totaal verschenen er 12 nummers.

In het blad verschenen artikelen en verhalen over spelen met onderwerping en dominantie, bondage, billenkoek, lak en leer, fetisjisme en bdsm bijeenkomsten voor lesbische vrouwen. 
De complete jaargangen zijn in te zien bij IHLIA LGBT Heritage 


</doc>
<doc id="4620619" url="https://nl.wikipedia.org/wiki?curid=4620619" title="Leonard Hussey">
Leonard Hussey

Leonard Hussey (Leytonstone, 6 juni 1891 - Londen, 25 februari 1964) was een Brits arts, meteoroloog en poolonderzoeker.

Hussey studeerde aan de Universiteit van Londen, waar hij een diploma psychologie behaalde, alsook een wetenschapsdiploma in de meteorologie en antropologie. Vanaf 1913 werkte hij in Soedan als antropoloog. In 1914 nam Hussey deel aan de Endurance-expeditie van Ernest Shackleton als meteoroloog. De expeditie strandde op Elephanteiland, waar ze vier maanden later gered werden. 

Op het einde van de Eerste Wereldoorlog diende Hussey als tweede luitenant in Frankrijk. Op het einde van de oorlog was hij gestationeerd in Moermansk. In 1919 had hij de rang van kapitein bereikt.

In 1921 nam Hussey deel aan de Shackleton-Rowett-expeditie naar Antarctica, opnieuw met Ernest Shackleton. Door het overlijden van Shackleton werd deze expeditie vervroegd stopgezet. Na de expeditie werkte Hussey als arts in Londen. 

Tijdens de Tweede Wereldoorlog werkte Hussey als Flight Lieutenant in de Royal Air Force in IJsland. Hij werd na de oorlog onderscheiden in de Orde van het Britse Rijk, de Overwinningsmedaille, Britse Oorlogsmedaille, Defensiemedaille, War Medal 1939-1945 en de Polar Medal. Tot 1957 was hij werkzaam in zijn praktijk als arts. Hussey overleed in 1964 op 72-jarige leeftijd. 


</doc>
<doc id="4621107" url="https://nl.wikipedia.org/wiki?curid=4621107" title="113Online">
113Online

Stichting 113Online is een Nederlandse zorginstelling die zich richt op zelfmoordpreventie. 113Online is 24 uur per dag bereikbaar voor suïcidale mensen met een hulpvraag, een verzoek om informatie of gewoon behoefte aan een luisterend oor. Deze mensen kunnen telefonisch contact zoeken of via internet. Hulp wordt geboden per telefoon, e-mail of chat, desgewenst volledig anoniem.

Suïcidale mensen worden in eerste aanleg te woord gestaan door vrijwilligers, waarvan de organisatie er zo'n 300 heeft. Verder zijn bij 113Online psychologen, orthopedagogen en psychiaters werkzaam, die voor professionele hulp zorgen en de vrijwilligers ondersteunen. De professionele hulp heeft een beperkte duur, waarna doorverwezen kan worden naar de reguliere GGZ, via de huisarts.

Naast de directe hulpverlening verzorgt de stichting onder meer trainingen voor zorgverleners, biedt zij ondersteuning aan naasten en nabestaanden en ontwikkelt zij zich tot expertisecentrum op het gebied van zelfmoord.

113Online spreekt naar eigen zeggen per dag 40 tot 60 mensen met zelfmoordgedachten. Dat aantal kan periodiek toenemen, bijvoorbeeld rond de feestdagen in december, maar ook nadat bekende Nederlanders zich van het leven hebben beroofd. 113Online heeft de ambitie het aantal zelfmoorden in Nederland terug te dringen naar rond de 800 per jaar in 2030, tegen ongeveer 1850 in 2013 tot en met 2015.

113Online werd in 2009 door de psychiater Jan Mokkenstorm opgericht. In eerste aanleg werd het initiatief gefinancierd door het ministerie van Volksgezondheid, Welzijn en Sport (VWS), in de verwachting dat de gezamenlijke zorgverzekeraars het op den duur zouden overnemen. De verzekeraars zagen echter wettelijke belemmeringen op het vergoeden van anonieme hulp. Inmiddels wordt de organisatie met subsidie van VWS bekostigd. Minister Schippers is voornemens het bedrag te laten oplopen tot 3,4 miljoen euro in 2018, zodat 113Online de activiteiten kan uitbreiden.




</doc>
<doc id="4621236" url="https://nl.wikipedia.org/wiki?curid=4621236" title="Sangoma">
Sangoma

Sangoma's zijn de traditionele genezers van Zuid-Afrika. De term "sangoma" is Zoeloe, maar wordt vaak ook gebruikt voor genezers van andere gemeenschappen ook verder noordelijk in Afrika. Hun rol in de maatschappij kan vergeleken worden met die van de sjamanen van Azië of de medicijnmannen van de Amerikaanse indianen. Hun rol is zowel sociaal als politiek en sluit een veelheid aan zaken in, zoals waarzeggerij, fysieke, emotionele en spirituele genezing, het houden van rituelen ten aanzien van de dood, het vinden van verloren vee, de bescherming van krijgers, de verdediging tegen toverij, maar ook het verhalen van de geschiedenis, kosmologie en mythes van hun traditie. Onder de Nguni, Sotho/Tswana en Tsonga van Zuid-Afrika zijn er twee verschillende soorten sangoma's te onderscheiden: de waarzegger die "sangoma" genoemd wordt onder de Zoeloe en "iqhirha" onder de Xhosa, en de kruidendokter die "inyanga", respectievelijk "ixwele" genoemd wordt. "Iqhirha" moet overigens niet verward worden met "iqhwirha", dat zoiets als boze tovenaar of heks betekent. Dit zijn mensen die verondersteld worden het kwaad te dienen en daar hun krachten aan te ontlenen.

De kruidendokters ("izinyanga" of "amaxwele" in het meervoud) staan in hoog aanzien in Zuid-Afrika waar ziekte vaak gezien wordt als iets dat het gevolg is van zwarte magie, of onreinheid (door in aanraking komen met onreine voorwerpen of gebeurtenissen) of door het verwaarlozen van de geesten van de voorouders. Er wordt geschat dat er in het land 200.000 kruidendokters zijn tegenover 25.000 doktoren die een westerse opleiding achter de rug hebben. Ongeveer 60% van de bevolking richt zijn aandacht op deze genezers, vaak echter wel in combinatie met de reguliere geneeskunde.

Harmonie tussen de levenden en de doden wordt gezien als essentieel voor een probleemloos leven en sangoma's streven dit na door respect te tonen aan de voorouders door rituelen en het brengen van dierenoffers. Het geloof in de voorouders heeft ook politieke kanten. Voor de municipale verkiezingen van 3 augustus 2016 waarschuwde president Zuma de ANC-stemmers ervoor dat zij de wraak van hun voorouders op de hals zouden krijgen als zij het waagden voor de oppositie te stemmen. De geesten van de voorouders worden door sangoma's opgeroepen door het verbranden van planten zoals "imphepho" ("Helichrysum petiolare"), door dans, gezang en spelen op trommels. Een centrale rol in deze activieteiten speelt het begrip "muti", dat vergelijkbaar is met het woord 'medicijn' zoals dat in de indiaanse traditie soms genoemd wordt. Het komt van het woord umuthi (Zu) / umthi (Xh) dat "boom" betekent en in zijn eenvoudigste vorm betekent het woord kruidenmedicatie, maar het kan ook een meer magische betekenis bezitten zoals bijvoorbeeld een amulet. De grenzen zijn moeilijk aan te geven. Bijvoorbeeld het vet van leeuwen wordt gezien als een krachtige muti om kinderen meer moed te verlenen. 

Muti kan op verschillende manieren bereid en toegediend worden:

Bij het verzamelen van de muti worden de voorouders gewoonlijk geraadpleegd en bepaalde tijden waarop het inzamelen plaatsvindt zijn gunstiger dan andere.


</doc>
<doc id="4621259" url="https://nl.wikipedia.org/wiki?curid=4621259" title="Issam Sartawi">
Issam Sartawi

Issam Sartawi (Arabisch: عصام السرطاوي; 1935–; April 1983) was een van de leden van het eerste uur van de Palestine Liberation Organization (PLO). Cardioloog. Zocht een rechtvaardige vrede met Israel op basis van een Tweestatenoplossing. Hij behoorde tot de gematigde vleugel en was getrouwd met Widad Sartawi . Op 10 april 1983 werd hij vermoord.

Afgestudeerd op de medische faculteit van de universiteit van Bagdad , specialiseerde hij zich in cardiologie en haalde zijn MD in de VS.. In 1967 keerde hij terug naar Palestina , waar hij lid van Fatah werd en hielp de Palestijnse afdeling van de Halve Maan oprichten.

Nadat het Israëlisch Vredesberaad (Israeli Council for Israel-Palestine Peace) , bestaande uit meer gematigde zionistische Israëliërs, o.w. Matti Peled, in de jaren ’70 publieke bekendheid had gekregen, namen gematigde sleutelfiguren uit de PLO contact op. Zo kwam het dat Matti Peled, de bekende generaal uit de Zesdaagse oorlog, in contact kwam met Issam Sartawi, adviseur “Europa en Noord-Amerika” van Yasser Arafat. Zij – en hun vrouwen - werden vrienden en …partners voor de vrede.
Matti’s zoon Miko Peled schrijft in zijn boek hoe zij elkaar geregeld ontmoetten in Europa (bv. Parijs , gesponsord door premier Pierre Mendès France ) en Noord Afrika en dat Bruno Kreisky (Joods en destijds kanselier van Oostenrijk) en Landrum Bolling , Quaker en vredesactivist, vele van deze ontmoetingen faciliteerden. Deze ontmoetingen moesten geheim blijven, omdat zij tijd nodig hadden voor hun onderhandelingen, bovendien konden ze levensgevaar opleveren voor beiden. Als Sartawi Peled belde gebruikte hij zijn codenaam “de Vriend”.

In 1979 kregen hij en de Israëlische onderhandelaar Aryeh Eliav de Bruno Kreiskyprijs uitgereikt voor hun zoeken naar een uitweg uit het Israëlisch-Palestijnse conflict.
In 1983 – kort nadat Arafat en de PLO uit Beiroet waren verdreven – bezocht Peled met een delegatie van het Vredesberaad Arafat in het nieuwe PLO-hoofdkwartier bij Tunis. Daar waren ook Mahmoud Abbas en Issam Sartawi. De toen gemaakte groepsfoto haalde de pers.

Niet lang daarna werd hij vermoord, op 10 april van dat jaar, op een congres van de Socialistische Internationale in Albufeira in Portugal , waarvoor Mario Soares (hopend op een opening naar de Israëlische socialisten) de PLO als waarnemer had uitgenodigd. Het congres zou eerst in Sydney worden gehouden, maar de Australische socialisten waren tegen de aanwezigheid van de PLO. De groep van Abu Nidal zou de moord hebben geclaimd. Veel blijft onopgehelderd.


</doc>
<doc id="4630127" url="https://nl.wikipedia.org/wiki?curid=4630127" title="Totale Mesorectale Excisie">
Totale Mesorectale Excisie

De Totale Mesorectale Excisie (TME) is een gestandaardiseerde chirurgische operatieprocedure voor de behandeling van endeldarmkanker. Het percentage recidieven is na de invoering van deze methode duidelijk verminderd. Bijkomstige voordelen van de methode is de gedeeltelijke vermijding van mictiestoringen en seksuele storingen, omdat de plexus hypogastricus gespaard blijft. In veel medische richtlijnen wordt de methode als gouden standaard bij tumoren in het middelste en onderste derde van de endeldarm beschouwd.

De Britse chirurg R.J. Heald, die de methode ontwikkeld heeft, ontdekte dat bij de resectie van endeldarmtumoren vaak metastasen te vinden zijn in het vetweefsel om de endeldarm heen ("mesorectum"). Daarom werd dit omgezet in een methode waarbij het gehele mesorectum met al diens lymfklieren verwijderd wordt om lokale recidieven te vermijden. 


</doc>
<doc id="4645480" url="https://nl.wikipedia.org/wiki?curid=4645480" title="Johannes Eusebius Voet">
Johannes Eusebius Voet

Johannes Eusebius Voet (Dordrecht, 24 januari 1706 – Den Haag, 28 september 1778) was een Nederlands dichter, dokter en entomoloog.

Voet werd in Dordrecht geboren als zoon van Carel Burchat Voet, die behalve schilder (aan het hof van de hertog van Portland) óók entomoloog was. Johannes Voet studeerde in Deventer en Leiden, waar hij in 1725 promoveerde. Daarna vestigde hij zich als arts in Dordrecht.In 1744 publiceerde Voet zijn eerste literaire werk, "Stichtelyke gedichten en gezangen".

Zijn grootste bekendheid dankt Voet aan zijn vertaling van de Psalmen. In 1764 publiceerde hij zijn vertaling ("Het boek der Psalmen, nevens de gezangen, bij de Hervormde Kerk in gebruik"). Zeven jaar later werden 82 van die vertalingen opgenomen in de Psalmberijming van 1773.

Naast zijn liefde voor de literatuur en de Bijbel, was Voet speciaal geïnteresseerd in insecten. Hij maakte een torrencatalogus, "Catalogus Systematicus Coleopterorum". 



</doc>
<doc id="4655086" url="https://nl.wikipedia.org/wiki?curid=4655086" title="Koptische weefsels">
Koptische weefsels

Koptische weefsels zijn geweven stoffen of decoraties uit de late oudheid of de vroegchristelijke periode die vervaardigd werden in het Middellandse Zeegebied, met name in Egypte. De naam is ontleend aan de Kopten, oorspronkelijk een benaming voor alle Egyptenaren, later alleen voor de christelijke bevolking. Er zijn uitzonderlijk veel Koptische weefsels bewaard gebleven, dankzij het gebruik om de doden met hun kleding te begraven en dankzij de zeer droge bodemgesteldheid in het Nijldal, waar de meeste weefsels zijn opgegraven.

De weefsels zijn gewoonlijk gemaakt van linnen, de decoraties ook wel van wol, geverfd in de kleuren rood, blauw, geel, groen, paars, zwart en bruin. De gebruikte kleurstoffen zijn meekrap, indigo, saffraan, cochenille en purper, vervaardigd uit de slakken Murex brandaris of Hexaplex trunculus.
De eerste weefgetouwen waren horizontaal, verticale weefgetouwen werden later geïntroduceerd. Het basisgewaad was de tuniek. De meeste tunieken werden aan een stuk geweven. Decoraties werden direct ingeweven of apart geweven en op het gewaad geappliceerd. Een veel voorkomende vorm van decoratie zijn de clavi: verticaal over de schouders aangebrachte sierbanden, overgenomen van de Romeinen. Hieronder zijn vaak medaillons aangebracht, rond (orbiculi) of vierkant (tabulae). Tussen de clavi, onder de hals, kon een horizontaal sierstuk zijn aangebracht. Ook op de mouwen zijn vaak sierbanden en medaillons aangebracht.
De vroegste Koptisch weefsels zijn gedecoreerd met Egyptische en Griekse motieven. Latere weefsels vertonen de invloed van Byzantium en nog later van islamitische kunst.

De interesse voor Koptisch textiel kwam eind negentiende eeuw op gang, vooral door enkele tentoonstellingen over dit onderwerp, waarbij catalogi verschenen van onder anderen de Duitse textielhistoricus Franz Bock en de Franse archeoloog Albert Gayet. Vanaf dat moment werd er systematisch gegraven. Er bevinden zich tienduizenden fragmenten van Koptische weefsels in diverse collecties, verspreid over de wereld. Een van de grootste collecties Koptisch textiel bevindt zich in het Koptische Museum in Koptisch Caïro. Een belangrijke collectie complete tunieken bevindt zich in de Kunstverzameling Katoen Natie te Antwerpen. In Nederland bevindt de belangrijkste collectie zich in het Allard Pierson Museum. Deze is deels afkomstig uit het Haags Gemeentemuseum.



</doc>
<doc id="4655415" url="https://nl.wikipedia.org/wiki?curid=4655415" title="Schijtgeel">
Schijtgeel

Schijtgeel, schietgeel, bessengeel of stil de grain is een organische kleurstof. Verf gemaakt met deze kleurstof werd gebruikt door Rembrandt en andere schilders uit de Gouden Eeuw. De kleurstof is echter niet lichtecht en verbleekt onder invloed van daglicht. De oorspronkelijke kleurstof wordt daarom momenteel niet meer in de schilderkunst gebruikt. De kleurstof wordt nog wel gebruikt om textiel te verven, onder andere in India.

De kleurstof wordt onder andere gemaakt uit onrijpe bessen van in het wild voorkomende struiken van het geslacht "Rhamnus," die in alle gematigde en subtropische delen van het noordelijk halfrond voorkomen.

De kleurstof werd gewonnen uit verschillende planten, bessen of hout. Er waren diverse recepten om de kleurstof te maken. Onder andere de Amsterdamse fabrikant en handelaar Willem Pekstok maakte schijtgeel. In zijn recept zat wouw ("Reseda luteola"), dat luteoline bevat, geelhout "("mogelijk "Maclura tinctoria)" en bessen van de wegedoorn ("Rhamnus cathartica") of van sporkehout ("R. frangula)." Volgens een ander recept wordt de kleurstof gewonnen uit "R. saxillis". Zoals de naam van de plant aangeeft, werd ook vaak de bes van "R. tinctorius" ingezet. Ook de bessen van "R. alaternus", "R. amygdalinus", "R. dahurica" en "R. infectorius" zijn bruikbaar. Welke bes gebruikt werd, hing van de landstreek af. "R. infectorius" werd gewonnen in Italië, "R. saxatilis" in Spanje. Uit de Levant werd "R. lyciodes" geïmporteerd, uit Turkije "R. petiolaris", terwijl in China "R. utilis" groeide. Vaak werd er in Europa een onderscheid gemaakt tussen de lokale bessen, vaak als "Franse bessen" of "bessen uit Avignon" aangeduid, en de bessen die uit het Midden-Oosten werden ingevoerd, de "Perzische bessen". De Perzische bessen waren duurder maar ook groter.

Behalve wouw, werd aan het sap van de bessen wegens hun lagere prijs vaak wede en verfbrem toegevoegd, hoewel hun lichtechtheid veel slechter was dan het geel uit de bessen.

In de negentiende eeuw was er van ongeveer 1819 af in Noord-Amerika een industriële productie van een gele lak gewonnen uit eikenbast, met name de bast van "Quercus tinctoria", "Quercus nigra" en "Quercus citrina". De kleurstof, die geprecipiteerd werd op kalk, was in dat geval quercitrone. Ook deze stof werd "stil de grain" genoemd. De bruikbaarheid van de Amerikaanse eikenbast voor het winnen van een gele kleurstof werd al in 1775 gemeld door Edward Bancroft die dat jaar een lading naar Engeland verscheepte. Het idee was overgenomen van plaatselijke stammen.

Bij de bessen van de diverse "Rhamnus"-soorten hangt de kleur af van de rijpheid. De onrijpe bes levert een goudgele of geelbruine tint. Halfrijpe bessen geven een olijfgroene of bruine tint die wel onder de naam "sapgroen" in de handel gebracht werd. De groenere tint komt door een hoger gehalte aan chlorofyl. Rijpe bessen kleuren rood. Het precieze moment van plukken luisterde dus heel nauw en traditioneel werden de bessen voor een gele kleur geoogst op 10 augustus, de naamdag van Sint Laurens, of de week daarna als ze nog onrijp waren maar wel volgroeid. Voor een groene kleur moesten ze midden september geplukt worden. De bessen worden rijp in oktober.

De bereiding van de verfstof is eenvoudig. De bessen worden gekneusd en in water verhit of gekookt. Bij een temperatuur van 50 °C bereikt men een heldergele kleur, verhit men tot het kookpunt dan wordt de kleur sterker maar bruiner. Door toevoeging van metaalzouten kan de tint gevarieerd worden. Het gefilterde vocht kan meteen gebruikt worden om textiel te kleuren zoals wol en linnen of zelfs zijde. De vezel moet echter wel eerst bewerkt zijn door een beits, zoals aluin, om de kleurstof te kunnen opnemen. Van de precieze beits hing de uiteindelijke kleur van het textiel af. Aluin leverde een gewilde diepe goudgele tint op. Ingewikkelder is de fabricage van een pigment waartoe de kleurstof moet neerslaan op een substraat. De vloeistof wordt daartoe verhit met aluin en soda en geprecipiteerd op kalk, witte bolus, loodwit, bariet of zelfs travertijn.

De gele organische kleurstof uit de bessen van de "Rhamnus"-soorten is een flavonoïde, rhamnetine, een 2-(3,4-dihydroxyphenyl)-3,5-dihydroxy-7-methoxychromen-4-one met de chemische formule CHO. De onrijpe bes bevat het goudgele chrysorhamnine dat door koken verandert in het oranje xanthorhamnine, zoals door Robert Kane in 1842 vastgesteld. Modern onderzoek wijst echter op een complexer proces. De omzetting wordt veroorzaakt door de inwerking van een enzym, rhamnase, dat zijn optimale werking heeft bij een temperatuur van 37 °C. Daarom moest in oude recepten de vloeistof langzaam aan de kook worden gebracht. De omzetting wordt na ongeveer een uur voltooid; als men de bessen simpelweg direct in kokend water werpt, blijft de kleur citroengeel. Verder kan, afhankelijk van de soort bes, ook rhamnocathartine een belangrijk kleurend bestanddeel zijn. In kleinere hoeveelheden is vaak chrysofanol, kaemferol, quercitine, emodine, franguline en rhamnocitrine aanwezig. Al die stoffen komen in veel meer planten voor en als er geen bessen beschikbaar waren, nam men zijn toevlucht tot soorten die daarvan een wat grotere concentratie hebben, zoals rabarber.

Zoals hierboven al aangegeven is de kleurstof die uit de diverse eikensoorten uit de VS gewonnen werd quercitrone.
Verfstoffen en lakken uit bessen werden al in de Oudheid toegepast, zowel voor het kleuren van textiel als voor illustraties. Vilt uit Toerkestan wordt al duizenden jaren met rhamnusbessen geel gekleurd. Het oudste vilt is in Klein-Azië aangetroffen, in de vindplaats Çatalhöyük, en stamt uit ongeveer 6000 v. Chr. In Egypte werden ten tijde van het Romeinse Keizerrijk rijpe bessen van "Rhamnus infectorius" gebruikt om wol paars te kleuren ter imitatie van purper zoals blijkt uit een recept in de "Papyrus Graecus Holmiensis" dat stamt uit de eerste eeuw. Vermoedelijk bleef de toepassing tijdens de hele middeleeuwen bestaan, aangezien de fabricage goedkoop was en de bessen ruim beschikbaar waren. Zeker werden in die periode rhamnusbessen gebruikt om textiel geel te kleuren. De onrijpe bessen werden in gedroogde vorm verhandeld door de plukkers en door verfmakers aangekocht. Het oudste bekende recept voor dergelijke gele kleurlakken stamt uit de vijftiende eeuw en staat in het "Nuernberger Kunstbuch": "Wiltu gelbe farb machen auf papir, so nym huntz par vnd los sie durr werden vnd seud sie in einem essig vnd los sie kalt werden vnd thu einen dar an, so wirt es gut" ("Wil je een gele kleur maken op papier, neem dan hondsbessen en laat ze dor worden en verhit ze in azijn en laat ze koud worden en breng daarvan wat aan, dan wordt het goed"). In de vroegmoderne tijd was er een ruime toepassing in lijmverf en voor het kleuren van behang, zeep en zalf.
In de schilderkunst begon schijtgeel in de zestiende eeuw toegepast te worden, als goedkope aanvulling op het duurdere Indischgeel. Het gekookte bessensap liet men indrogen waarna het vermengd kon worden met een bindmiddel om verf te maken. Vermengd met olie ontstond een transparante gele lak. Daarnaast liet men de kleurstof vaak neerslaan op een substraat teneinde de verwerkbaarheid en dekkracht te vergroten. Zo ontstond een pigment dat gebruikt werd voor olieverf maar vooral in aquarel en pastel. De kleur kon ook gebruikt worden als dekkende verf door de lak direct te mengen met krijt of loodwit.

De 17e-eeuwse kunstschilder Willem Beurs, die bekender is geworden vanwege zijn boek dan vanwege zijn schilderijen, heeft uitvoerig beschreven hoe hij schijtgeel gebruikte voor het schilderen van de geelachtige schijn van witte druiven.

De gele lak werd, voordat er geschikte groene pigmenten beschikbaar kwamen, ook vaak gebruikt om groen te maken, onder andere door Johannes Vermeer. Een onderlaag van blauw, meestal azuriet, werd hiervoor met de glaceertechniek bedekt door een transparante laag schijtgeel. Daarmee werd groen verkregen. Schijtgeel is te weinig kleurkrachtig om in een directe menging een groen op te leveren, dus was glaceren de enige mogelijkheid. Omdat schijtgeel niet lichtecht is "verschiet" de kleur en verliest het op termijn de gele tint. Dit is er de oorzaak van dat in vele oude schilderijen het oorspronkelijk groen is veranderd in blauw. Gezien de naam van de kleurstof waren de oude schilders al bekend met het verschieten ervan.

Gedurende de negentiende eeuw werd schijtgeel in de schilderkunst geleidelijk vervangen door meer lichtechte glacerende gele pigmenten als gummigut en aureoline. Industriële toepassingen bleven echter tot in de twintigste eeuw bestaan, onder andere als drukinkt, voor het kleuren van papier en als kleurstof in voedingsmiddelen. Tegenwoordig is er in het Westen geen grootschalige productie meer van schijtgeel; verf die nog onder de naam "stil de grain" op de markt gebracht wordt, is een imitatie. In India echter worden rhamnusbessen nog wel voor het kleuren van textiel en andere producten gebruikt. In hetzelfde land wordt rhamnatine gewonnen uit "Delphinium zalil", dat ingevoerd wordt uit Afghanistan, gebruikt voor het kleuren van zijde.

Tussen 1994 en 2000 onderzocht de Britse verftechnicus Philip T. Shaw of schijtgeel een mogelijke kandidaat was voor primair geel in het drukproces als één van een reeks natuurlijke kleurstoffen die als alternatief zou kunnen dienen voor de huidige gangbare door de chemische industrie geproduceerde inkten, om tot een duurzamere en gezondere fabricage te komen. Hij concludeerde dat schijtgeel onder de bekende natuurlijke kleurstoffen primair geel het best in tint benaderde en praktisch voor een druktechniek bruikbaar was mits het drukwerk betrof, zoals verpakkingen en posters, waaraan niet de hoogste eisen van lichtechtheid gesteld werden.

Er bestaan verschillende visies op de etymologie van schijtgeel.

Mogelijk is de naam schijtgeel ontleend aan de manier waarop het werd toegepast. Om een dekkende versie te krijgen werd het de stof gemengd met krijt. Het resulterende mengsel zou de consistentie gehad hebben van 'menschendrek', "schijt".

Een andere verklaring kan zijn dat de naam samenhangt met het 'verschieten' van de kleur door de slechte lichtechtheid. In de zestiende eeuw werd in het Nederlands in veel woorden de oorspronkelijke "ie" de diftong "ij" en zo kan 'schietgeel' in 'schijtgeel' zijn veranderd. Deze hypothese wordt ondersteund door het feit dat er ook een 'schijtgroen' en een 'schijtbruin' bestond als termen voor de andere verschietende bessenkleuren. 

De meest waarschijnlijke verklaring ligt in de laxerende werking van de bessen van de sporkehout die gebruikt werden om de kleurstof te maken. Dit gebruik van delen van de sporkehout komt tot uitdrukking in de alternatieve naam vuilboom. Door gebruik te maken van het laxeermiddel raakte men het vuil immers kwijt. Dan is 'schietgeel' een verbastering van 'schijtgeel', en dus niet andersom, dat 'schijtgeel' een verbastering is van 'schietgeel'. Overigens duidt ook de naam sporkehout op de laxerende werking. De naam van de plant is afgeleid van het Latijnse ‘spurcur’ dat ‘vuil’ betekent. Dat dit de meest waarschijnlijke verklaring is, volgt ook uit het feit dat "R. catharsis" schijtbes wordt genoemd. De soortaanduiding "catharsis" verwijst ook naar de "ontlastende" werking van de bes.

De Duitse term "Schüttgelb" schijnt als eufemisme van het Nederlandse schijtgeel te zijn afgeleid. Een gelijkende ontwikkeling ligt overigens aan het Franse "stil-de-grain" ten grondslag: het duikt in de zeventiende eeuw op als volksetymologie en is afgeleid van "schijtgroen", het sapgroen dat uit de bessen kan worden gewonnen. Opmerkelijk is dat het later gekwalificeerd kon worden als een gele vorm, "stil-de-grain jaune" of een groene vorm, "stil-de-grain vert". In het Engels heet de stof tegenwoordig "Persian berry lake" maar vroeger "Dutch pink". "Pink" duidde nog in de achttiende eeuw geen roze maar een flets geel aan en is volgens sommigen afgeleid van het Duitse "pinkeln", "pissen". In het Italiaans heet het "giallo santo" of "giallo di Spincervino". Veel van die termen zijn nog in omloop maar duiden dan puur de kleurtint aan, niet langer een bepaalde kleurstof. De groene tint uit rijpe bessen van "R. utilis" heette "Chineesgroen".

De verfstof of gele lak op basis van bessen was voor een natuurlijke kleurstof nog redelijk lichtecht, de reden dat die überhaupt toegepast werden. Als kaliumdichromaat of kopersulfaat toegevoegd werd, kon door rhamnetine geel gekleurd textiel vele maanden zijn kleur behouden. Door precipitatie op een substraat nam de lichtechtheid echter drastisch af en als pigment is die naar huidige normen zeer slecht, vooral in aquarel en lijmverf. Bij precipitatie op kalk is al na blootstelling aan tweehonderd uren daglicht de kleur zo goed als verdwenen. De prijs van schijtgeel lag relatief laag. De kleurstof is op zich niet giftig maar het mogelijke substraat loodwit is wel giftig. De kleurstof is niet bestand tegen logen en zuren. Schijtgeel is niet geschikt voor fresco en in het algemeen niet in een buitenverf aangezien de kleurstof eenvoudig oplost in water. Rhamnetine lost ook goed op in alcoholen. Schijtgeel is als gele lak bij uitstek transparant en glacerend, wat de verzadiging doet toenemen. Het pigment kan echter halfdekkend zijn, afhankelijk van het substraat: loodwit is dekkender dan kalk. Van het substraat hangt ook de droogtijd in olieverf af: bij loodwit is die kort, bij kalk juist erg lang. De kleurkracht is slecht. Schijtgeel bloedt niet. In de "Colour Index" is rhamnetine het "Natural Yellow 14"; quercitone is het "NY 13"; sommige bronnen geven dit echter andersom. Sapgroen is "NG 2".


</doc>
<doc id="4655609" url="https://nl.wikipedia.org/wiki?curid=4655609" title="Microsporum">
Microsporum

Microsporum (anamorfe vorm) of Arthroderma (teleomorfe vorm) is een geslacht van schimmels, dat tot de orde Onygenales van de ascomyceten behoort. Deze schimmels kunnen de huid infecteren en tinea capitis, tinea corpus en andere dermatofytosen veroorzaken. "Microsporum"-soorten vormen op korte conidioforen macro- en microconidia. De 7–20 x 30–160 µm grote macroconidia zijn doorzichtig en hebben meerdere tussenwanden. De vorm is variabel van fusiform, spoelvormig tot eivormig. De celwand kan dun of dik tot wrattig zijn. De gladde, peervormige tot knuppelvormige, 2,5–3,5 x 4–7 µm grote microconidia zijn eencellig en doorzichtig. Het onderscheidt met de soorten van het geslacht "Trichophyton" is gebaseerd op de ruwheid van de celwand van het macroconidium.




</doc>
<doc id="4655782" url="https://nl.wikipedia.org/wiki?curid=4655782" title="Yoshinori Osumi">
Yoshinori Osumi

Yoshinori Osumi (大隅 良典, "Ōsumi Yoshinori"; Fukuoka, 9 februari 1945) is een Japans celbioloog. Hij kreeg in 2016 de Nobelprijs voor de Fysiologie of Geneeskunde voor baanbrekend onderzoek naar autofagie.

Osumi werd geboren in 1945 als zoon van een hoogleraar techniek aan de Kyushu-universiteit. Hij ontving een B.Sci in 1967 en een D.Sci in 1974, beide van de Universiteit van Tokio. Van 1974 tot 1977 was hij postdoc onder Gerald Edelman aan de Rockefeller-universiteit in New York.

In 1977 keerde hij terug naar de Universiteit van Tokio als onderzoeker. Hij werd benoemd tot lecturer in 1986 en universitair hoofddocent in 1988. In 1996 stapte hij over naar het "National Institute for Basic Biology" in Okazaki, waar hij hoogleraar werd. Van 2004 tot 2009 was hij tevens hoogleraar aan de "Graduate University for Advanced Studies" in Hayama.

In 2009 stapte hij over naar een drie-weg benoeming als Emeritus Professor aan het "National Institute for Basic Biology" en de "Graduate University for Advanced Studies" alsmede een hoogleraarschap aan het "Advanced Research Organization, Integrated Research Institute" van de Technische Hogeschool van Tokio. Bij deze laatste instelling is hij, ondanks zijn gepensioneerde leeftijd, nog steeds actief als hoofd van de onderzoeksgroep celbiologie.

Eind jaren tachtig/begin jaren negentig begon Osumi onderzoek te doen naar autofagie (of zelf-vertering), een proces waarin cellen zichzelf vernieuwen door een gedeelte op te eten. Reeds in de jaren zestig had de Belgische celbioloog Christian de Duve ontdekt dat lysosomen betrokken zijn bij het afbreken en recyclenen van celdelen die overbodig of beschadigd zijn. Ook ongewenste indringers als virussen en bacteriën worden via autofagie opgeruimd.

Met behulp van gistcellen ontdekte Osumi in 1992 als eerste het bestaan aan van autofagosomen, speciale transportblaasjes (vacuolen) in de cel die afgedankte eiwitten inpakken en wegbrengen naar het lysosoom. In vervolgexperimenten ontrafelde Osumi's team welke genen dit proces aansturen en welke onderdelen van de cel gekozen worden om opgeruimd te worden. Tevens liet Osumi zien dat ook menselijke cellen gebruik maken van dit principe. Een belangrijke ontdekking hierbij was dat dit proces continue plaatsvindt en niet alleen in bepaalde situaties.

De ontdekkingen van Osumi gaf daarom niet alleen antwoord op de vraag hoe lichaamscellen hun eigen bouwstoffen hergebruiken maar het opent mogelijk ook de weg naar de ontwikkeling van nieuwe medicijnen. Mutaties in de genen die verantwoordelijk zijn voor autofagie kunnen aandoeningen veroorzaken als spierdystrofie, kanker en neurologische ziekten als de ziekte van Parkinson.


</doc>
<doc id="4656012" url="https://nl.wikipedia.org/wiki?curid=4656012" title="Vrouwe Groenevelt's Liefdegesticht">
Vrouwe Groenevelt's Liefdegesticht

Het Vrouwe Groenevelt's Liefdegesticht is een hofje dat in 1902 gebouwd werd. Het hofje is gevestigd aan de Vijverhofstraat in de Rotterdamse Agniesebuurt. Het hofje is een van de drie nog in Rotterdam aanwezige hofjes. De overige twee zijn het hofje van Kuijl’s Fundatie en Uit liefde en voorzorg. 

Vrouwe Groenevelt's Liefdegesticht was eerder op andere locaties gevestigd. Het initiatief voor het eerste hofje werd genomen door Geertruy Groenevelt (1739-1808). In haar testament had zij bepaald dat een deel van haar nalatenschap bestemd was voor de stichting van een instelling voor de opvang van oudere en ongetrouwde vrouwen. In 1816 werd aan de Oostsingel een hofje gebouwd voor zestien bewoonsters. Het gemeentebestuur van Rotterdam wenste enkele decennia later over de grond te beschikken voor een stadsuitbreiding. Het gevolg was, dat de gemeente de grond kocht en het hofje in 1865 verhuisde naar de Weenastraat. 

De uitbreiding van spoorlijnen maakte een nieuwe verhuizing noodzakelijk. De architect Barend Hooijkaas jr. was verantwoordelijk voor het ontwerp van het huidige hofje aan de Vijverhofstraat, dat in 1902 geopend werd. Een opmerkelijk detail van het gebouw is het tegeltableau van Adolf le Comte. 

Aan het eind van de twintigste eeuw was een ingrijpende renovatie en restauratie van het hofje noodzakelijk. De regenten van de Stichting Vrouwe Groenevelt's Liefdegesticht droegen in 1993 het hofje over aan een woningbouwcorporatie. In 1994 werd het hofje, zowel exterieur en interieur, geheel gerenoveerd en gerestaureerd. Het is sinds 2002 een rijksmonument. 

Lijst van hofjes in Nederland


</doc>
<doc id="4656070" url="https://nl.wikipedia.org/wiki?curid=4656070" title="Craniotomie">
Craniotomie

Een craniotomie is een chirurgische ingreep waarbij een stuk van de schedel tijdelijk wordt verwijderd om zo bij het brein te kunnen. Craniotomieën zijn vaak noodzakelijk voor patiënten met laesies of traumatisch hersenletsel. Daarnaast kan de procedure worden gebruikt om diepe hersenstimulators te implanteren ter behandeling van de ziekte van Parkinson, epilepsie en intentietremor.

De procedure wordt ook gebruikt in de neurowetenschap ten behoeve van het maken van extracellulaire opnames en weergave van de hersenen. Daarnaast wordt het gebruikt voor neurologische manipulaties, zoals elektrische stimulatie en chemische titratie. De procedure wordt verder gebruikt om hersenweefsel te kunnen verwijderen wanneer dit nodig is.

Een craniotomie is niet hetzelfde als een craniëctomie (een procedure waarbij het stuk schedel niet direct wordt teruggeplaatst, zodat de hersenen naar buiten kunnen opzwellen, ter voorkoming van intracraniële druk). Ook schedeltrepanatie verschilt van craniotomie, aangezien daarbij een gat wordt geboord door de schedel tot aan het harde hersenvlies.

De craniotomie wordt normaalgesproken uitgevoerd onder algehele verdoving, maar het is ook mogelijk de operatie uit te voeren met lokale verdoving, terwijl de patiënt wakker is. Meestal brengt de procedure geen groot ongemak met zich mee. Vaak wordt er voorafgaande aan de craniotomie een MRI-scan uitgevoerd, zodat de chirurg een beeld heeft van het hoofd van de patiënt dat hij kan gebruiken ter referentie tijdens de operatie. De grootte van het stuk schedel dat moet worden verwijderd, hangt af van het soort operatie dat wordt uitgevoerd. Het stuk bot wordt vervangen met titanium platen en schroeven of een ander soort bevestiging (draad, hechting, etc.).

Hersenvliesontsteking ten gevolge van een bacterie of virus komt voor in tussen de 0,8 en 1,5% van de gevallen. Matige tot ernstige pijn na de operatie komt zeer vaak voor. Om de pijn te bestrijden, of deze in ieder geval te verminderen, worden de zenuwen in de hoofdhuid soms geblokkeerd. Daarnaast wordt medicatie, waaronder parecoxib en morfine, gebruikt. Morfine is de meest effectieve pijnbestrijder.

Volgens een wetenschappelijk artikel gepubliceerd in het Journal of Neurosurgery is uit meerdere klinische studies gebleken dat "het risico voor hersenvliesontsteking samenhangt met het gebruik van steroïden voor, tijdens en na de operatie en het laten leeglopen van de ventrikels". Uit de 334 procedures die de onderzoekers hebben uitgevoerd, bij zowel mannen als vrouwen, bleek dat traumatisch hersenletsel de voornaamste reden was voor bacteriële hersenvliesontsteking. Tenminste 40% van de patiënten kreeg één of meer infecties.

De huid is van bijzonder belang in het voorkomen van infecties, aangezien dit een extern orgaan is. Wanneer iemand krabt op de plek van de operatie, kan er een infectie ontstaan doordat er geen barrière is tussen de open lucht en de wond.

Naast krabben, zijn doorzitplekken en het weefsel rond de wond bijzonder gevoelig voor infecties.

Het is verder gebruikelijk patiënten tot zeven dagen na de operatie anti-beroertemedicatie te geven. Vroeger was dit altijd fenytoïne, maar tegenwoordig wordt levetiracetam vaker gebruikt, aangezien er kleinere risico's zijn voor medicatieinterferentie.


</doc>
<doc id="4656326" url="https://nl.wikipedia.org/wiki?curid=4656326" title="Uit liefde en voorzorg">
Uit liefde en voorzorg

Uit Liefde en voorzorg is een hofje dat in 1904 gebouwd werd. Het hofje is gevestigd aan de Voorschoterlaan in de Rotterdamse wijk Kralingen. Het hofje is een van de drie nog in Rotterdam aanwezige hofjes. De overige twee zijn het hofje van Kuijl’s Fundatie en Vrouwe Groenevelt's Liefdegesticht.

Het hofje Uit liefde en voorzorg was eerder op een andere locatie gevestigd. Het initiatief voor het eerste hofje werd genomen door Alida en Maria de Koker. In hun mutuele testament hadden zij bepaald dat hun nalatenschap bestemd was voor de stichting van een instelling voor de opvang van oudere en ongetrouwde vrouwen. De beide dames waren nichten van Gerrit de Koker, die in 1784 aan de Goudsesingel het niet meer bestaande hofje Gerrit de Koker liet bouwen. Alida overleed in 1783 en Maria in 1784. In het testament was bepaald dat het hofje bedoeld zou zijn voor vrouwen uit alle christelijke gezindten, waarbij een zekere voorrang zou zijn voor collegianten, doopsgezinden en remonstranten. Na het overlijden van Maria de Koker kochten de regenten grond aan de Schiedamsesingel op de buitenplaats Concordia. In 1795 werd een huisvesting voor 24 vrouwen gerealiseerd. Bij opname mochten de vrouwen niet ouder zijn dan 68 jaar, nog redelijk gezond en niet armlastig. Indien de bewoonsters echt hulpbehoevend werden, dienden zij het hofje te verlaten. Afhankelijk van inkomen konden de regenten een zekere tegemoetkoming geven in de kosten voor medische verzorging en levensonderhoud.

Aan het eind van de negentiende eeuw was de bouwkundige kwaliteit van het hofje aan de Schiedamsesingel slecht. De regenten verwachtten ook een toenemende wateroverlast door plannen om een nabijgelegen blekerij op te hogen. Even na 1900 werden de plannen voor een verplaatsing concreet. Er werd een stuk grond aangekocht aan de Voorschoterlaan en de architect Gerrit Spelt kreeg opdracht voor een ontwerp van een nieuw hofje. In 1904 werd dit in gebruik genomen als " gratis huisvesting van 23 bejaarde vrouwen, bij voorkeur van Remonstrantsche of Doopsgezinde godsdienst ". Het bestaat uit drie vleugels rond een binnentuin gebouwd in neorenaissancistische trant.

Het hofje is sinds 1996 een rijksmonument. In 2000 werden een ingrijpende renovatie alsmede een funderingsherstel uitgevoerd.

Lijst van hofjes in Nederland


</doc>
<doc id="4656351" url="https://nl.wikipedia.org/wiki?curid=4656351" title="Cacodyl">
Cacodyl

Cacodyl, dicacodyl, tetramethyldiarsine of alkarsine is een organoarseenverbinding, een van de kleinere bestanddelen van "Cadet's stinkende vloeistof" (genoemd naar de Franse chemicus Cadet). De stof, met de formule vormt een giftige, olieachtige vloeistof met een knoflookachtige geur. In droge lucht kan cacodyl aanleiding geven tot zelfontbranding. 

De eerste synthese ging uit van kaliumacetaat en arseen, later gemodificeerd naar kaliumacetaat en arseentrioxide. Het in eerste instantie gevormde cacodyloxide geeft onder de reactieomstandigheden aanleiding tot een disproportioneringsreactie waarin diverse gemethyleerde arseenverbindingen ontstaan, waaronder cacodyl. De totaalreactie kan - wat cacodyl betreft - geschreven worden als:

Een reactie die veel efficiënter verloopt is die waarin chloordimethylarsine en dimethylarsine met elkaar reageren:

De naam cacodyl, toen gespeld als kakodyl, is voor het eerst gebruikt door Berzelius om het dimethylarsinyl-radicaal te beschrijven: (CH)As. De naam is afgeleid van κακωδης (<Grieks, "kwalijk ruikend").

Cacodyl is onderzocht door Edward Frankland en Robert Bunsen. Het wordt beschouwd als een van de eerste organometaalverbindingen. Het werk aan cacodyl was aanleiding voor Bunsen de methylradicaal te postuleren.

Cacodyl werd veel gebruikt in de studies waarin de radicaaltheorie centraal stond. In researchlaboratoria is de stof daarom in die tijd, rond 1840, veel gebruikt. Nadat de radicaaltheorie gemeengoed was geworden in de toenmalige wetenschappelijke wereld, nam de belangstelling voor het vrezelijk stinkende cacodyl af. Tijdens de eerste wereldoorlog is overwogen cacodyl als strijdgas te gebruiken. Voor zover bekend is het nooit daadwerkelijk in een oorlogssituatie is toegepast.

In de anorganische chemie wordt cacodyl als ligand voor de overgangsmetalen toegepast.


</doc>
<doc id="4656799" url="https://nl.wikipedia.org/wiki?curid=4656799" title="Hofje van Kuijl’s Fundatie">
Hofje van Kuijl’s Fundatie

Het hofje van Kuijl’s Fundatie is een hofje dat in 1972 gebouwd werd. Het hofje is gevestigd aan de 's-Gravenweg in de Rotterdamse wijk Kralingen. Het hofje was eerder gevestigd aan de Schiekade. Het hofje is een van de drie nog in Rotterdam aanwezige hofjes. De overige twee zijn Uit liefde en voorzorg en Vrouwe Groenevelt's Liefdegesticht. Van die drie is Kuijl's Fundatie de enige, waarvan de bestuurlijke constructie nog steeds dezelfde is als bij de oprichting. 

Het initiatief voor het eerste hofje van Kuijl’s Fundatie werd genomen door Anthony (17 september 1741 – 31 december 1811) en Anthonetta (20 mei 1736 - 11 december 1813) Kuijl. Beiden waren stiefkinderen van Dirk Scheurwater, een handelaar in verfwaren. Scheurwater liet een aanzienlijk deel van zijn vermogen aan deze stiefkinderen na. Zij lieten een testament opmaken waarin werd vastgelegd, dat het grootste deel van hun nalatenschap bestemd was voor een instelling voor weduwen en oudere vrouwen. Al in het testament werd bepaald dat dit Kuijl's Fundatie zou gaan heten. Na het overlijden van haar broer bevestigde Anthonetta het voornemen tot het stichten van een hofje nog eens in een nieuw testament. Het motto van de instelling werd later verwoord door een regel van de dichter Hendrik Tollens. "Is Menschenliefde Christenleer En wil en wet van d'Albehoeder. Dan blijft de naam van Kuijl in eer De naam van zuster en van broeder. Niet enkel hier bewaard in Schrift Maar hoog bij God in goud gegrift ". 

Anthonetta bepaalde dat het hofje gebouwd zou worden op haar buiten, gelegen aan de Schie. De vier executeurs-testamentair zouden de eerste regenten worden. De regenten zouden eenmaal per jaar verantwoording moeten afleggen aan twee beschermheren. Nog voor haar overlijden wist Anthonetta te regelen dat de twee beschermheren de president en vicepresident van het Keizerlijk Gerechtshof in Den Haag zouden zijn. Cornelis Felix van Maanen en Arnoldus van Gennep werden dan ook de eerste beschermheren. Ruim twee eeuwen later zijn de president en vicepresident van de rechtsopvolger, de Hoge Raad, nog steeds de twee beschermheren. 

Het hofje was duidelijk niet bedoeld voor dames uit de welgestelde klasse. Het diende huisvesting te bieden aan " zestien weduwen of vrijsters en geene zogenaamde juffrouwen, gezond van lijf en leeden, en dus zonder slepende ziektens, teering of diergelijken, ook dat het alleen dezulken moeten zijn, die door een eerlijk gedrag en wandel, en niet door dronkenschap of ander wangedrag, echter in omstandigheden gekomen zijn, van een dusdadig soutien te behoeven". De vrouwen dienden te behoren tot een protestants kerkgenootschap. Bewoonsters van het het hofje kregen kosteloze inwoning en een uitkering van fl. 100,- per jaar. 

Zij bepaalde verder, dat nooit een predikant of een andere geestelijke als regent benoemd zou kunnen worden. In het testament wordt vermeld " als begeerende ik dat de zoodanige daarvan altoos moeten zijn uitgesloten en dat zelfs hun invloed bij of omtrent het bestuur van aleergemelde Gesticht zooveel mogelijk zal moeten gemenageerd en ontweken".

In 1815 werd het hofje aan dat deel van de Schie, dat later de Schiekade zou gaan heten, gerealiseerd. Buiten een fraude door een boekhouder eind negentiende eeuw voor een bedrag van fl.25.000,- zijn er geen opmerkelijke feiten te vermelden. 

Het hofje overleefde het bombardement op Rotterdam zonder noemenswaardige schade. In de jaren daarna werd het echter wel getroffen door een bominslag. Met het puin van het bombardement werd onder meer de Schiekade gedempt en daarbij werden de kademuren afgebroken. Het wegvallen van de steun van de kademuren bleek niet lang daarna ernstige funderingsproblemen op te leveren. 

Uiteindelijk werd een oplossing gevonden in een grondruil met het naastgelegen Sint Franciscus Gasthuis, dat uitbreidingsplannen had. Het ziekenhuis verkreeg de grond van de fundatie en het hofje kon in 1972 opnieuw herbouwd worden op het landgoed Vredenoord, dat eigendom was van het ziekenhuis. 

Het hoofdgebouw werd steen voor steen afgebroken en weer opgebouwd aan de 's-Gravenweg. Achter dit gebouw werden woningen voor ouderen in de vorm van een hofje gebouwd die aan de eisen van die tijd voldeden. Het hoofdgebouw dient nu als trouwlocatie en wordt ook gebruikt voor diverse andere evenementen. Het is sinds 1973 een rijksmonument. De eerste etage van het herenhuis aan de Schiekade maakt nu deel uit van de buitenzijde van de Grote Kerk in Dordrecht als afsluiting van de bebouwing op de hoek Lange Geldersekade en Pottenkade.

Lijst van hofjes in Nederland


</doc>
<doc id="4657007" url="https://nl.wikipedia.org/wiki?curid=4657007" title="Functionele diversiteit">
Functionele diversiteit

Functionele diversiteit is de variatie in functionele kenmerken binnen een gemeenschap. Functionele diversiteit is een aspect van biodiversiteit, naast soortendiversiteit en genetische diversiteit. 

Planten worden gekenmerkt door verschillende functionele kenmerken. Dit zijn kenmerken die beschrijven hoe een plant functioneert en in interactie staat met het milieu en met andere planten. Voorbeelden zijn fotosynthesesnelheid, hoogte, bladoppervlak, bloeiwijze, verbreidingsmechanisme, levensvorm, …. . Functionele diversiteit is kortweg gezegd de variatie in deze kenmerken binnen een gemeenschap. Functionele kenmerken en hun diversiteit geven inzicht in de wisselwerking tussen soorten en hun ecosysteem en laten toe om ecosystemen met elkaar te vergelijken. 

Er is vaak nog discussie over wat nu een functioneel kenmerk is. Violle et al. (2007) stellen dat een functioneel kenmerk een morfologisch, fysiologisch of fenologisch kenmerk is dat wordt gemeten op het niveau van het individu (en dus geen informatie vereist van het milieu). Combinaties van deze kenmerken beschrijven biomassaproductie, reproductie en overleving van de plant (deze drie worden door hen 'performance traits' genoemd). Hieruit volgt de algemene performantie van de plant. 
Harde kenmerken zijn functionele kenmerken die rechtstreeks de functie van de plant beschrijven, bijvoorbeeld lignine-inhoud van het blad (dat o.a. de decompositie van bladafval bepaalt). Deze kenmerken zijn vaak echter moeilijk te meten. Daarom wordt er gebruik gemaakt van zachte kenmerken. Dit zijn kenmerken die sterk gerelateerd zijn met de functie die men wil kennen, maar zijn gemakkelijker te meten, bijvoorbeeld specifieke bladoppervlakte (SLA) (bladeren met een hoge SLA bevatten meestal minder lignine).
Er kan ook een onderscheid worden gemaakt tussen respons en effect kenmerken. Respons kenmerken beschrijven hoe een soort reageert op zijn omgeving en veranderingen. Voorbeelden zijn xerofyten vs mesofyten, gap vs understory soorten, droogte- of vorstresistente soorten. Effect kenmerken beschrijven hoe een soort invloed heeft op zijn omgeving . Voorbeelden zijn N-fixeerders, ecosysteem ingenieurs, brand-stimulerende soorten en zorgplanten . Vaak zijn kenmerken zowel respons als effect kenmerken.

De waarde van een functioneel kenmerk van een soort wordt een attribuut genoemd . Deze waarde wordt meestal gemeten voor één populatie op één plaats en één moment. Deze waarde kan echter variëren naargelang het milieu verandert (milieugradiënt, landgebruiksverandering) of de leeftijd (jonge boom t.o.v. oude boom). Dit heet dan intraspecifieke variatie, omdat er verschillen zijn BINNEN één soort . Deze variatie kan verklaard worden door enerzijds genetische variatie binnen de individuen van één soort en anderzijds door fenotypische plasticiteit . Deze variatie is een manier voor soorten om om te gaan met veranderingen in het milieu . Deze intraspecifieke variatie is groot voor sommige soorten en klein voor andere. Vaak is een gemiddelde waarde informatief genoeg voor het bepalen van functionele diversiteit. Toch is het belangrijk met deze variatie rekening te houden . Intraspecifieke variatie is meestal wel veel kleiner dan interspecifieke variatie . De totale variatie binnen een functioneel kenmerk is de som van de inter- en intraspecifieke variatie . 

Ecosysteemfuncties (EF) (de hoeveelheden en fluxen van materiaal en energie in een ecosysteem) worden sterk beïnvloed door de functionele kenmerken van de soorten in dat ecosysteem. Er zijn verschillende theorieën over hoe dit gebeurt . 

Op de korte termijn beïnvloeden functionele kenmerken hoe er wordt omgegaan met de hulpbronnen . 

Een functioneel attribuut zelf (dus de waarde van een functioneel kenmerk op zich) kan een invloed hebben op een ecosysteem omdat het veel aanwezig is (Biomass Ratio Hypothesis) of omdat het attribuut een groot effect heeft op het ecosysteemfunctioneren.De eerste theorie heet de ‘Biomass Ratio Hypothesis’ van Grime (1998). Deze stelt dat de soorten die het meest aanwezig zijn in een ecosysteem (die dus het grootste aandeel van de totale biomassa hebben) het meest invloed gaan hebben op het ecosysteem. Volgens deze theorie moeten we vooral kijken naar de functionele attributen van de meest dominante soorten . Daarom wordt de Community Weighted Mean (CWM) berekend. Hierbij wordt elk attribuut gewogen naargelang het aandeel van de soort in een gemeenschap. Daardoor wegen dominante soorten sterker door op de uiteindelijke CWM. Het is dus de waarde van de functionele kenmerken en niet de diversiteit aan attributen die hier de grootste rol speelt . Volgens Garnier et al.(2004) is CWM een betere voorspeller van ecosysteemeigenschappen dan de diversiteit aan functionele attributen. Vaak klopt dit wel, maar soms kunnen soorten die slechts beperkt aanwezig zijn, toch een grote invloed hebben. Een andere theorie is het selectie-effect. Als de functionele diversiteit van een gemeenschap toeneemt, is de kans groter dat er een soort bij komt met een dominant functioneel kenmerk en dat deze soort dus een grote invloed heeft op het EF . Kenmerken met een groot effect zijn degene die de beschikbaarheid/gebruik van bodembronnen (water, nutriënten) wijzigen, die de voedingsrelaties veranderen (trofische niveaus) of die een invloed hebben op de frequentie/grootte/sterkte van verstoringen (vuur ed.).

Functionele kenmerken kunnen ook een invloed hebben op het ecosysteem door hun diversiteit aan attributen. Dit sluit aan bij de theorie van de niche complementariteit/resource partioning . Deze zegt dat doordat er verschillende waardes van een functioneel kenmerk aanwezig zijn (vb diepe wortels en oppervlakkige wortels), er beter gebruik wordt gemaakt van de aanwezige hulpbronnen (vb. nutriënten boven in de grond en nutriënten dieper in de bodem). Daardoor werkt het ecosysteem beter. 

Tenslotte vindt er soms ook facilitatie plaats. Deze term wijst erop dat soorten een positieve interactie op elkaar kunnen hebben. De aanwezigheid van de ene soort bevordert de groei van een andere soort (commensalisme), of de combinatie van twee soorten heeft een voordeel voor beide soorten (mutualisme). Verschillende soorten bij elkaar zetten, kan dus tot positieve interacties leiden.

Er is geen consensus over welke theorie de grootste invloed heeft en waarschijnlijk is het een combinatie. Volgens Garnier et al. (2015) is er meer bewijs voor the Biomass Ratio Hypothesis (ook wel Dominance hypothesis genoemd), ook omdat er nog te weinig kennis is over de relatie tussen kenmerken en functies.
Functionele diversiteit beïnvloedt ook de stabiliteit van een ecosysteem over de lange termijn . Dat betekent dat het ecosysteem blijft functioneren tijdens en na verstoringen of veranderingen. Als er veel verschillende soorten zijn die elk op een andere manier reageren op verstoringen, dan gaan er bij een bepaalde verstoring misschien enkele soorten wegvallen, maar andere soorten blijven en verzekeren zo het functioneren van het ecosysteem. Functionele diversiteit werkt dus als een soort verzekering. Soms kan het lijken dat soorten redundant zijn (ze hebben dezelfde waardes voor bepaalde kenmerken), maar het kan zijn dat ze toch anders reageren op verandering (omdat ze verschillen in hun respons). Het kan dus ook interessant zijn om op het eerste gezicht functioneel gelijke soorten te hebben, omdat ze dan toch op een ander vlak verschillend blijken. Resilientie en resistentie worden echter ook sterk beïnvloed door de attributen van de dominante soorten .

Als we naar één ecosysteem kijken, in het hier en het nu, is de functionele diversiteit die nodig is voor een goed functionerend ecosysteem redelijk beperkt. Het is echter ook erg belangrijk dat ecosystemen ook goed werken in andere situatie (vb. een veranderend klimaat), op een ander moment, in een andere omgeving en voor andere functies. Om dit te bereiken is een hogere functionele diversiteit nodig. Soorten die nu redundant lijken, kunnen later toch een belangrijke rol spelen .

Functionele kenmerken bepalen dus hoe je ecosysteem eruitziet en hoe het werkt. Dat betekent dat functionele kenmerken aan de basis liggen van ecosysteemfuncties. Ecosysteemfuncties zijn bijvoorbeeld biomassaproductie, nutriënt cycling, … . Als mensen een voordeel halen uit deze functies, noemen we dit een ecosysteemdienst. Bijvoorbeeld voedselproductie, een gevolg van biomassaproductie, is een dienst die de natuur levert aan de mens. Als we gaan kijken naar meerdere ecosysteemdiensten tegelijk, zijn er vaak trade-offs (een voordeel voor één ecosysteemdienst is een nadeel voor een andere) en synergiën (versterken elkaar). Een voorbeeld van zo’n trade-off is dicht struikgewas dat een voordeel voor geluidsdemping levert, maar nadelig kan zijn voor veiligheid. 

Om functionele diversiteit te meten moeten er gekeken worden naar de kenmerken die gebruikt worden enerzijds en naar de verschillende meetmethodes anderzijds.


Functionele diversiteit is erg gevoelig aan de kenmerken die worden gebruikt om het te berekenen. De functionele kenmerken die worden gebruikt, hangen af van de ecosysteemfunctie(s) van interesse: “alle kenmerken die belangrijk zijn voor de bestudeerde functie en geen kenmerken die niet-informatief zijn” . Daarnaast is een ideaal kenmerk ook gemakkelijk en snel te kwantificeren via gestandaardiseerde protocols . De keuze van welke kenmerken en hoeveel is niet gemakkelijk, en er zijn verschillende methodes om hier mee om te gaan .

Kenmerken combineren

Eenmaal de keuze van kenmerken is gebeurd, moeten ze, indien meer dan één kenmerk wordt gebruikt, gecombineerd worden. De verschillende kenmerken worden echter allemaal op een andere schaal gemeten, dus is het nodig om ze eerst op dezelfde schaal te brengen. Een eerste optie is een log-transformatie. Dit heeft echter als nadeel dat het enkel kan werken met positieve waardes en met kenmerken op een rationele schaal. Bovendien is het ook moeilijk om hier te werken met 0 als waarde voor afwezigheid. Een tweede optie is standardisatie via een z-score (SD 1, gem 0). Dit is echter context-afhankelijk omdat de kenmerken gestandaardiseerd worden t.o.v. de hele dataset of t.o.v. het mogelijke bereik van waardes.

Tussen plantkenmerken onderling zijn er ook relaties en trade-offs waar we mee rekening moeten houden. Deze trade-offs zijn vaak gelinkt aan plantstrategieën. Zo hebben bijvoorbeeld bladeren die snel groeien een minder lange levensduur en houden ze minder goed nutriënten vast (fast en leaky) en hebben bladeren die traag groeien een langere levensduur en houden ze nutriënten beter vast (slow and tight) . Bij het gebruik van meerdere kenmerken die gerelateerd zijn, wegen ze meer door in de berekening van FD. Er zijn verschillende opties om om te gaan met kenmerken die verbonden zijn of kenmerken die ecologisch minder relevant zijn. Een eerste optie is redundante kenmerken laten vallen (redundant omdat ze gecorreleerd zijn door dezelfde strategie). Dit kan echter wel leiden tot verlies aan informatie. Een tweede optie is de kenmerken te wegen, waarbij de ecologisch minder relevante kenmerken een lager gewicht krijgen. Om gecorreleerde kenmerken te wegen kan een PCA uitgevoerd worden. Deze geeft een overzicht over de correlatie tussen verschillende kenmerken. Door elke van variatie evenveel gewicht te geven, weegt elke groep van kenmerken evenveel door op de uiteindelijke FD. De FD’s berekend van elk van deze kenmerken zijn echter niet altijd op dezelfde manier gecorreleerd als de kenmerken onderling. Dit betekent dan dat niet alle gecorreleerde kenmerken redundant zijn. Soms hebben gecorreleerde kenmerken een ecologisch verschillende betekenis. Een ander gevaar van gecorreleerde kenmerken te wegen is dat irrelevante kenmerken en niet-gecorreleerde kenmerken een hoger gewicht krijgen t.o.v. de rest .

Er zijn heel veel verschillende manieren om functionele diversiteit (FD) te meten.


Vroeger werd er eerder gebruik gemaakt van functionele groepen om functionele diversiteit te bepalen. Een functionele groep is een verzameling soorten met gelijkaardige effect op het ecosysteem of een gelijkaardige respons op milieuvariabelen . Bijvoorbeeld de groep van de N-fixeerders, een groepering in C3- en C4-planten of een groepering naargelang strategie zoals de CSR-strategie . Het opdelen in groepen maakt het gemakkelijker om te werken met een complex begrip zoals functionele diversiteit. Functionele diversiteit wordt dan gereduceerd naar de diversiteit van een beperkt aantal functionele groepen. De functionele attributen moeten ook niet steeds exact gekend zijn, maar moeten enkel binnen een bepaalde groep vallen . Deze methode heeft echter ook enkele nadelen. Ten eerste is het onderscheid tussen de verschillende groepen nogal arbitrair: op basis van welke kenmerken maak je een onderscheid? In het geval van continue variabelen (bijvoorbeeld hoogte of bladoppervlak), welke waarde is de grens? Ten tweede mist deze methode ook de finesse om rekening te houden met subtiele verschillen tussen planten, omdat alle planten binnen één functionele groep als gelijk worden beschouwd. Binnen een functionele groep kunnen er nog steeds verschillen zitten, zowel voor het bestudeerde kenmerk (in het geval van continue variabelen), als voor kenmerken waar geen rekening mee werd gehouden .

Net zoals soortendiversiteit kan functionele diversiteit opgesplitst worden in rijkdom en gelijkmatigheid met aanvulling van divergentie: 
Voor elk van de drie componenten zijn er verschillende berekeningswijzen en worden nieuwe ontwikkeld. Toch zijn er een aantal onderliggende basismethodes die vaak terugkomen. 


Bij het bekijken van meetmethodes voor FD zijn er vooreerst een aantal intuïtieve regels inherent aan het concept van functionele diversiteit. Als er een niet-unieke soort wordt toegevoegd aan de samenstelling, mag de FD niet veranderen. Als er een soort wordt weggenomen, mag de FD niet stijgen. Hieronder worden twee methodes beschreven om de afstand tussen kenmerken van soorten te meten .

Pairwise distance

Bij het berekenen van de pairwise distance (de paarsgewijze afstand) wordt er gekeken naar de afstand (het verschil in waarde) tussen elk paar van soorten. Er zijn verschillende opties om met deze afstanden om te gaan. Een eerste optie is de som te nemen van deze afstanden. Dit betekent echter wel dat als er een niet-unieke soort wordt toegevoegd, de FD stijgt. Een andere optie is het gemiddelde van de afstanden nemen. Maar ook hier zijn enkele nadelen aan verbonden. Ten eerste kan de FD dalen als een soort wordt toegevoegd (en stijgen als er een soort verloren gaat) als die soort ‘tussen’ twee andere soorten ligt. Ten tweede worden de afstanden gezien als onafhankelijk. Voor twee soorten die maar weinig van elkaar verschillen, wordt het verschil met een derde soort voor beide soorten apart opgeteld. Daardoor ontstaat een overschatting van de effectieve FD.

Dendrogram

Bij een dendrogram-methode worden de verschillende soorten geclusterd en dan uitgezet in een dendrogram. De totale lengte van de takken is dan de FD. Deze methode brengt afhankelijkheid wel in rekening. Zo delen twee soorten die weinig van elkaar verschillen het grootste deel van hun afstand tot een andere soort en wordt de overlappende afstand niet dubbel geteld. Het nadeel is wel dat er meer beslissingen en assumpties nodig zijn omtrent de clustermethode en de afstandsmethode. Bovendien gaat deze methode er ook van uit dat er een hiërarchische classificatie is, wat ook problemen kan opleveren indien dit niet het geval is.


</doc>
<doc id="4657578" url="https://nl.wikipedia.org/wiki?curid=4657578" title="Spinocerebellaire ataxie">
Spinocerebellaire ataxie

Spinocerebellaire ataxie ("SCA", ook genoemd "ADCA") is een neurodegeneratieve of neuromusculaire aandoening. Er zijn meerdere SCA's, genummerd van 1 tot en met 38 met meestal verschillende verschijningsvormen met soms een overlap in de verschijnselen. De ziekte is autosomaal dominant overerfbaar, wanneer een van beide ouders belast is, heeft het kind 50% kans om de ziekte te erven. Indien een kind niet erfelijk belast is, kan deze de ziekte niet meer doorgeven aan zijn of haar kinderen. Wanneer een kind de ziekte heeft is de kans dat zijn of haar kinderen de ziekte krijgen weer 50%. In de regel begint de ziekte dan op jongere leeftijd en verloopt sneller.

De kleine hersenen, die verantwoordelijk zijn voor de motoriek en het bewegen, krimpen door de afname van hersenvocht wat de motoriek aantast. Het lopen, praten en aansturen van het lichaam wordt moeilijk en de coördinatie neemt af. Hierdoor loopt iemand bijvoorbeeld als een dronkenman of heeft een lallende spraak. Uiteindelijk wordt ook de ademhaling en het slikken aangetast, en kan er een lichte vorm van dementie optreden. Ook de oogspieren worden aangetast.

Kinderen van belaste ouders kunnen door middel van genetisch onderzoek vast laten stellen of zij erfelijk belast zijn met de ziekte. Het defecte gen dat verantwoordelijk is voor een aantal SCA's is bekend (Spinocerebellar ataxia type 1 t.e.m. 29) en aan de hand van de grootte van het gen kan een geneticus vaststellen of iemand erfelijk is belast. Met de toename van het aantal repeats begint de ziekte op jongere leeftijd en verloopt dan ook sneller.

Er bestaan geen medicijnen om de ziekte te genezen of te vertragen, wel wordt er onderzoek gedaan naar symptoomverlichtende medicatie. De tijdens de voortgang van de ziekte optredende spierkrampen bijvoorbeeld, worden met algemene middelen bestreden. Van het gebruik van magnesium is niet afdoende aangetoond dat dit de krampen bestrijdt. De Universiteit van Florida heeft onderzoek gedaan naar een medicijn genaamd "Dalfampridine", en het medicijn zou volgens de uitkomsten van het onderzoek verbetering geven bij het lopen.
Eind 2016 wordt er een trial gestart met een stof genaamd "trehalose". Volgens de onderzoeken zou er een lichte verbetering in spierkracht optreden. De studie is echter nog niet afgerond. "Trehalose" wordt in een hoge dosis intraveneus per infuus toegediend, omdat orale inname niet mogelijk is. In de darmen bevindt zich een stof genaamd "trehalase". Die breekt de "trehalose" direct af. 

Door logopedie, fysiotherapie en aanpassingen kan men de functies zo goed mogelijk intact proberen te houden, maar uiteindelijk worden alle handeling die je dagelijks verricht moeilijk. De maximale ziekteduur is ongeveer dertig jaar met een gemiddelde duur van ongeveer veertien jaar.



</doc>
<doc id="4666428" url="https://nl.wikipedia.org/wiki?curid=4666428" title="Chhaupadi">
Chhaupadi

Chhaupadi (Nepalees: छाउपडी, "chhāupadī") is het (verouderde) hindoeïstische gebruik in Nepal waarbij vrouwen tijdens hun menstruatie en na de bevalling van de gemeenschap worden afgezonderd en geïsoleerd in hutten of schuren vanwege vermeende onreinheid. Officieel is chhaupadi verboden door de hoogste Nepalese rechtbank sinds 2005; toch wordt de traditie in het westen van Nepal nog door ongeveer 95% van de bevolking in acht genomen.

Volgens bepaalde hindoeïstische overleveringen treffen de Hindoegoden de gemeenschap met rampspoed, als het overlijden van vee, ziektes bij familieleden, het verrotten van levensmiddelen wanneer de menstruerende en net bevallen vrouwen tijdens deze als onrein beschouwde periode in hun eigen huis verblijven. Bij het naleven van de chhaupadi mogen de vrouwen tijdens de volledige periode van hun menstruatie niet in het huis wonen dat zij met hun familie of gezin gewoonlijk delen. Zij moeten in isolatie de dagen en nachten doorbrengen in hutten en schuren. Ook na de bevalling moet de nieuwe moeder, samen met haar pasgeboren kind(eren) afgezonderd in een hut of schuur doorbrengen. Tijdens de chhaupadi mogen de vrouwen geen mannen aanraken of zuivelproducten eten, mogen ze niet hun eigen huis of een tempel in en mogen ze niet voor zichzelf koken. Hun dieet bestaat tijdens de chhaupadi verplicht uit gedroogd voedsel, zout en rijst. Door de afzondering in vaak barre omstandigheden worden de vrouwen (en hun pasgeboren kinderen) regelmatig het slachtoffer van ondervoeding, ziektes en bijvoorbeeld beten van dieren. Verschillende actiegroepen proberen het navolgen van de chhaupadi uit te bannen. 



</doc>
<doc id="4683635" url="https://nl.wikipedia.org/wiki?curid=4683635" title="Aureoline">
Aureoline

Aureoline of Kobaltgeel is een geel anorganisch pigment, een gehydrateerd kaliumhexanitrokobaltaat(III) met de chemische formule K[Co(NO)] · n HO.

In 1831 werd aureoline ontdekt door de Moravische scheikundige Nikolaus Wolfgang Fischer die er echter pas in 1848 speciaal over publiceerde. Het staat daarom in een meer algemene scheikundige context bekend als "Fischerszout". Kennelijk onafhankelijk daarvan ontdekte de Fransman Édouard Saint-Evre de stof in 1851 opnieuw en werd zich bewust van de toepasbaarheid als pigment; hij publiceerde hierover in 1852. Rond 1860 kwam de industriële productie op gang; het pigment wordt in 1861 vermeld in een catalogus van de verfmakers "Winsor & Newton". De stof werd populair als een van de eerste lichtechte min of meer glacerende gele pigmenten en verdrong in die functie schijtgeel. Hoewel die vooral in olieverf nuttig zijn, werd aureoline vooral in aquarel toegepast, in welke techniek het nog steeds gebruikt wordt. De naam "aureoline" werd in 1889 door "Winsor & Newton" speciaal voor hun waterverf aan kobaltgeel gegeven: het was een al bestaande kleuraanduiding voor allerlei lichte gele tinten, onder andere in haarverf. De naam is afgeleid van het Latijn "aureus", "goudkleurig". Al in de loop van de late negentiende eeuw werd aureoline door organische pigmenten verdrongen, hoewel die indertijd veel minder lichtecht waren. Dat lag vooral aan de vrij hoge prijs. Die zorgde er ook voor dat buiten de schilderkunst de industriële toepassing onbelangrijk bleef.

Aureoline kan worden bereid door een in salpeterzuur opgelost mengsel van kaliumnitriet en kobalt(III)oxide aan dampen van salpeterigzuur bloot te stellen, waardoor het kobaltgeel neerslaat:

Na de precipitatie moet de stof worden gefilterd, gewassen en gedroogd.

Historisch gezien waren er echter vele bereidingsmethoden.

De structuurformule is de volgende:
De verreweg belangrijkste moderne producent van aureoline, "Blythe Colours", heeft aangegeven dat de formule van het pigment dat ze verkopen in feite van de traditionele afwijkt. Wat er geleverd wordt, zou KNa[Co(NO)] · n HO zijn, dus een "dipotassium monosodium hexanitrocobalt(III)".

Aureoline is zeer lichtecht. Max Doerner heeft echter bericht dat er in de negentiende eeuw klachten waren dat bij menging met organische pigmenten, zoals cochenille en indigo, verkleuringen optraden. Dat heeft afbreuk gedaan aan de reputatie van het pigment hoewel later nooit duidelijk is geworden wat de precieze aard van het probleem zou kunnen zijn. Wellicht ging het in feite om vervalsingen van het dure echte aureoline; mengingen met cadmiumgeel en chromaatgeel werden vaak op de markt gebracht. Het kan ook zijn dat een variabele hydratering hiervoor verantwoordelijk was; dat is wellicht ook de oorzaak van een verbruining die soms gemeld wordt bij een toepassing in waterverf, in welke techniek het pigment niet door een bindmiddel geïsoleerd wordt. Aureoline is glacerend tot halfdekkend en licht bloedend. Het is matig kleurkrachtig. Ook zonder glacis is de kleur in dunne lagen goed verzadigd als een helder geel; in dikke lagen wordt de tint meer okergeel. De prijs is hoog. Aureoline lost nauwelijks in water op. Het is niet zuurbestendig. Het is niet bestendig tegen alkaliën en niet geschikt voor fresco. Aureoline werkt door de kobaltcomponent als een siccatief en de droogtijd in olieverf is daarom kort, hoewel dat effect verminderd wordt door de grote hoeveelheid olie die het pigment nodig heeft. Het is reukloos. Er is niets bekend over enige giftigheid maar die is ook niet getest. Als poeder irriteert het pigment de ogen en slijmvliezen; inslikken van het poeder leidt tot kokhalzen en een plotse verlaging van de bloeddruk. In de "Colour Index" is het het PY40.



</doc>
<doc id="4688990" url="https://nl.wikipedia.org/wiki?curid=4688990" title="Medisch dossier">
Medisch dossier

Een medisch dossier is een verzameling van gegevens over een patiënt die een zorgverlener opstelt en bewaart. Het betreft hier vooral gegevens over klachten, diagnoses en behandelingen. Artsen gebruiken deze informatie om de juiste behandelingen uit te voeren, maar ook om relevante achtergrondinformatie over een patiënt te raadplegen. Volgens de Wet op de geneeskundige behandelingsovereenkomst (WGBO) zijn zorgverleners verplicht om een dossier op te stellen. Een medisch dossier wordt 15 jaar bewaard.

Iedere zorginstelling maakt per patiënt haar eigen medisch dossier aan. Informatie hieruit mag alleen met andere zorginstellingen worden uitgewisseld na toestemming van de patiënt, tenzij een levensbedreigende situatie snel medisch handelen noodzakelijk maakt. Er is geen toestemming nodig als verschillende afdelingen binnen dezelfde zorginstelling het dossier willen raadplegen.

Tegenwoordig worden medische dossiers veelal digitaal opgeslagen. Men spreekt dan van een elektronisch patiëntendossier.

In Nederland heeft iedere patiënt van 12 jaar of ouder het recht om zijn/haar eigen dossier in te zien, ook om foutieve informatie aan te laten passen. Ook kan een verzoek worden gedaan om informatie te verwijderen voordat de termijn van 15 jaar verstreken is.


</doc>
<doc id="4724809" url="https://nl.wikipedia.org/wiki?curid=4724809" title="Cerebrale circulatie">
Cerebrale circulatie

Met cerebrale circulatie of hersendoorbloeding wordt de toe- en afvoer van het bloed van en naar de hersenen bedoeld. Dit gebeurt door verschillende bloedvaten. Slagaders voorzien de hersenen van zuurstofrijk bloed, glucose en andere voedingsstoffen, terwijl aders het zuurstofarme bloed terugvoeren naar het hart en daarbij koolstofdioxide, melkzuur en andere afvalstoffen afvoeren. Bij volwassen mensen stroomt er 750 milliliter bloed per minuut door de hersenen, 15% van al het bloed dat het hart rondpompt.

Aangezien de hersenen erg afhankelijk zijn van goede bloedtoevoer, heeft het circulatiesysteem verschillende voorzorgsmaatregelen om eventuele verstoringen te voorkomen. Als er toch een verstoring plaatsvindt, spreekt men van een cerebrovasculair accident (CVA), ook bekend als "beroerte" of een "attack".

De bloedtoevoer naar de hersenen wordt links en rechts verdeeld in een voorste (anterior) en een achterste (posterior) deel. Zodoende zijn twee paar slagaders hoofdverantwoordelijk voor de toevoer van zuurstofrijk bloed:

De slagaders voor- en achteraan zijn met elkaar verbonden door de achterste verbindingsslagaders, in beide hemisferen. Ze maken deel uit van de cirkel van Willis, één van de eerdergenoemde voorzorgsmaatregelen van het brein. Als één van de slagaders wordt geblokkeerd, zorgt de cirkel van Willis ervoor dat er een verbinding is tussen het voorste en het achterste, en het linker en rechter deel van de circulatie. Hiermee wordt voorkomen dat een deel van het brein ischemisch wordt en afsterft. Overigens is de cirkel van Willis slechts bij ongeveer 34% van de mensen compleet en komen anatomische verschillen tussen personen veel voor.
De bloedafvoer loopt via aders en kan worden opgedeeld in tweeën: oppervlakkig en diep.

Het oppervlakkige systeem bestaat uit durale sinussen (een soort bloedholten), waarvan de wanden worden gevormd door het harde hersenvlies. Deze sinussen liggen op de oppervlakte van de hersenen, net onder het hersenvlies.

Het diepe systeem bestaat uit traditionele bloedvaten die lopen vanuit de structuren die diep in het brein zijn gelegen en achter het mesencephalon samenkomen.



</doc>
<doc id="4725105" url="https://nl.wikipedia.org/wiki?curid=4725105" title="Anna van Denemarken (1532-1585)">
Anna van Denemarken (1532-1585)

Anna van Denemarken (Haderslev, 22 november 1532 - Dresden, 1 oktober 1585) was een Deense prinses uit het huis Oldenburg. Door haar huwelijk met August van Saksen werd ze keurvorstin van Saksen, waar ze veel heeft bijgedragen aan de ontwikkeling van landbouw, tuinbouw en veeteelt. Ook was ze bekend vanwege haar kennis op het gebied van geneeskrachtige planten en het bereiden van medicijnen. Ze heeft grote invloed gehad op de invoering van het orthodoxe lutheranisme in Saksen en speelde een rol bij de beslissing tot vervolging van calvinisten in de periode 1574 - 1577.

Anna van Denemarken was een dochter van koning Christiaan III van Denemarken en Noorwegen en diens vrouw Dorothea van Saksen-Lauenburg. Van haar moeder leerde ze de grondbeginselen van het verzamelen van geneeskrachtige kruiden en het maken van geneesmiddelen. Na de invoering van het protestantisme in Denemarken in 1537 werd ze streng lutheraans opgevoed.

In maart 1548 kwam er een verloving tot stand tussen Anna en August van Saksen, de jongere broer en mogelijke erfgenaam van keurvorst Maurits van Saksen. Dit huwelijk paste in het streven van de Deense koning om nauwere banden met het Duitse rijk aan te gaan. De keurvorst van Saksen van zijn kant had belang bij betere contacten met de lutheranen. Het huwelijk werd in oktober 1548 gesloten in Torgau. Het was een van de eerste grote festiviteiten onder keurvorst Maurits en ook de eerste gelegenheid voor het Albertijnse huis om zich te presenteren als keurvorsten van Saksen, een titel die ze 1547 hadden gekregen.

Het echtpaar woonde in eerste instantie in Weißenfels. Na het overlijden van Maurits van Saksen in 1553 leefden ze als keurvorst en keurvorstin voornamelijk in Dresden. Ze kregen zeker veertien kinderen waarvan er vier volwassen werden. Het huwelijk tussen Anna van Denemarken en August van Saksen stond bekend als zeer hecht.

Anna van Denemarken was een zeer actieve brievenschrijfster en liet van haar correspondentie een goed archief bijhouden. Uit de bewaard gebleven brieven is veel bekend over haar dagelijkse leven en haar betrokkenheid bij politiek en godsdienst. Zij werd in Saksen en in het buitenland gezien als een belangrijke en invloedrijke persoon. In de godsdiensttwisten van die tijd was ze een actieve pleitbezorgster van het lutheranisme. Ze speelde ook een rol bij de onderdrukking van het zogenaamde cryptocalvinisme (de calvinistische invloed binnen de lutherse kerk) in Saksen tussen 1574 en 1577. Het is niet duidelijk hoe groot haar betrokkenheid is geweest bij de keuze voor de soms zeer zware maatregelen tegen de calvinisten, zoals foltering en jarenlange opsluiting. 
Zij had goede contacten met andere vorstenhuizen en werd regelmatig door hen benaderd om te bemiddelen, zowel bij dreigende conflicten - bijvoorbeeld tussen Denemarken en Zweden - als bij huwelijksonderhandelingen. 

Al tijdens haar leven stond Anna van Denemarken bekend vanwege haar succes in het beheer van tuinen en landbouwgronden. Haar man droeg in 1578 het beheer van alle keurvorstelijke domeinen en landerijen aan haar over. Zij leverde een grote bijdrage aan de ontwikkeling van de landbouw in Saksen, onder andere door de invoer van nieuwe vee-rassen en nieuwe landbouwgewassen, en de introductie van tuinbouw naar Nederlands en Deens model. Dit had een positief effect op de economie van Saksen, dat als een van de meest welvarende delen van Duitsland gold. Ze was internationaal beroemd om haar kennis van geneeskrachtige planten en medicijnen, die ze zelf destilleerde. Ze wordt gezien als de eerste vrouwelijke apotheker in Duitsland. In het naar haar genoemde slot Annaburg had ze een grote destilleerruimte (laboratorium) en een bibliotheek.

Anna van Denemarken stierf op 1 oktober 1585 na een lange periode van ziekte. Zij is nog steeds een van de bekendste Saksische keurvorstinnen. Dit komt onder andere door biografieën die in de 19e eeuw over haar werden geschreven. Deze leggen vooral de nadruk op haar rol als zorgzame ‘landsmoeder’. 


 

</doc>
<doc id="4725973" url="https://nl.wikipedia.org/wiki?curid=4725973" title="Kunstwolmolen">
Kunstwolmolen

Een kunstwolmolen is een molen die van oude wollen weefsels weer wolgaren maakt. De kunstwolgaren was veel harder en brosser dan nieuwe wolgarens, waardoor een snellere slijtage en kaal worden optrad bij weefsels met veel kunstwol. De molen werd in 1802/1803 in Glasgow uitgevonden door de instrumentenmakers Parker, Telfer en Affleck. In de 19e en 20ste eeuw werd door molens de kunstwol gemaakt.

De wolvezel werd verkregen door het malen of uiteenrafelen van de oude wollenweefsels.

Met een gietijzeren trommel, de tamboer, met houten delen waarin stompe ijzeren pennen of houten duigen zaten werden de weefsels uiteengerafeld. De stukken weefsels werden door twee, kleine, geriffelde walsen in de trommel gevoerd. De pennen namen de vezels een halve slag mee, waarna ze over een lattenband naar de zeeftrommel gingen. Stukken weefsels die te groot waren, werden boven de walsen door een verstelbare afstrijkplaat, het scheiblik, verwijderd en door een vleugelrad teruggebracht. Kleine stukken, de pitsen en fitsen, werden door middelpuntvliedende kracht over de opvangopening in een houten fitsenkast opgevangen en teruggevoerd.

Bij een ander type bewerking werden de stukken weefsels door de trommel omlaaggetrokken en vermalen.


</doc>
<doc id="4726535" url="https://nl.wikipedia.org/wiki?curid=4726535" title="Gerbrand Bakker (medicus)">
Gerbrand Bakker (medicus)

Gerbrand Bakker (Enkhuizen, 1 november 1771 – Groningen, 15 juni 1828) was een Nederlands medicus, hoogleraar en rector magnificus van de Rijksuniversiteit Groningen.

Bakker promoveerde in 1794 aan de Universiteit Leiden in de geneeskunde. Hij werd daarna stadsgeneesheer en vroedmeester in zijn geboortestad Enkhuizen. In 1806 werd Bakker aangesteld als lector in de ontleed-, heel- en vroedkunde in Haarlem. Twee jaar later werd hij tevens lector in de vergelijkende ontleedkunde bij de Teylers Stichting. 

In 1811 werd Bakker als hoogleraar in de genees-, ontleed- en verloskunde aan de Rijksuniversiteit Groningen aangesteld. Bakker was rector magnificus van deze universiteit in het academiejaar 1821-1822.

Gerbrand Bakker trouwde op 4 januari 1800 met Jacoba Johanna Poel. Met haar kreeg hij één zoon en twee dochters. Zijn dochter Wilhelmina Johanna Bakker was gehuwd met Guillaume Adrien Gérard van Maanen, jurist en procureur-generaal van de Hoge Raad der Nederlanden.




</doc>
<doc id="4726707" url="https://nl.wikipedia.org/wiki?curid=4726707" title="Cannabinoid-hyperemesissyndroom">
Cannabinoid-hyperemesissyndroom

Het cannabinoid-hyperemesissyndroom wordt gekarakteriseerd door herhaaldelijk optredende perioden van misselijkheid, braken en krampende buikpijn, bij mensen die langdurig cannabis gebruiken. Deze symptomen verminderen tijdelijk door het nemen van een hete douche, en blijvend door het stoppen met het gebruik van deze drug.

Het syndroom is in 2004 voor het eerst beschreven door Allen en collega's en in 2009 door Sontineni en collega's. Een latere studie uit 2012 beschreef een groep van 98 personen met dit syndroom en bevestigde de eerdere bevindingen.

Mensen met het cannabinoid-hyperemesissyndroom gebruiken jarenlang frequent (tenminste wekelijks; meestal zelfs dagelijks) cannabis. De klachten beginnen meestal, zonder een duidelijke aanleiding, nadat de patiënt vele jaren cannabis heeft gebruikt: mensen bij wie dit syndroom wordt vastgesteld, gebruiken gemiddeld ongeveer 10 jaar cannabis. Ze hebben last van periodieke aanvallen van heftige misselijkheid en braken die 24-48 uur duren, en die in de ochtend het heftigst zijn. Soms gaat dit zelfs gepaard met koliekachtige pijnen. Deze perioden worden afgewisseld met perioden van 4-8 weken zonder klachten. Er kan een acute nierinsufficiëntie optreden. Nogal eens treedt er gewichtsverlies op. De stoelgang is niet veranderd. Met bloed- of röntgenonderzoek wordt er vaak geen afwijking gevonden, behalve afwijkingen die veroorzaakt worden door het braken, zoals lichte hypokaliëmie, hypochloremie en uitdroging.

In 98% van de gevallen verminderen de klachten tijdelijk door het nemen van een heet bad of en hete douche, wat soms tot gevolg heeft dat patiënten dwangmatig veel baden of douchen.

De klachten verdwijnen geheel als er geen cannabis meer wordt gebruikt.

De diagnose mag pas worden gesteld als andere mogelijke oorzaken van deze klachten worden uitgesloten, zoals galsteenaanvallen, pancreatitis en zwangerschap.

Er zijn verschillende theorieën die de klachten zouden kunnen verklaren, maar geen enkele is vooralsnog bewezen. Zij zijn te verdelen in twee groepen:
Mogelijk is het cyclische patroon van de klachten te verklaren doordat delta-9-tetrahydrocannabinol (THC) en cannabidiol in het lichaamsvet worden opgeslagen. Dat bereikt na enkele jaren een toxische concentratie. Als iemand begint te braken, komen deze stoffen versneld vrij vanuit de vetreservoirs waardoor het effect zichzelf versterkt.

Er is niet bekend hoe het komt dat warme baden de klachten (tijdelijk) verminderen.

Het is niet bekend hoe vaak dit syndroom voorkomt.

Uiteraard staat voorop dat er meteen helemaal gestopt moet worden met het gebruik van cannabis.

Veel traditionele behandelmethoden tegen misselijkheid en braken, zoals domperidon, blijken niet effectief te zijn. Behandeling met lorazepam, alprazolam of haloperidol heeft voor sommige mensen verlichting gegeven. Als gevolg van het herhaaldelijk braken en het hete douchen is er een kans op uitdroging en nierfalen, en dit kan worden verholpen door intraveneus vocht aan te vullen en elektrolyten te corrigeren.

Het probleem verdwijnt binnen enkele weken tot maanden geheel, nadat de patiënt gestopt is met het gebruik van cannabis.
Het probleem komt echter vaak weer snel terug, en dat komt waarschijnlijk doordat veel mensen toch weer opnieuw cannabis gaan gebruiken.



</doc>
<doc id="4727635" url="https://nl.wikipedia.org/wiki?curid=4727635" title="Zoetwaarde">
Zoetwaarde

Met de zoetwaarde worden verschillende zoetstoffen met elkaar vergeleken per calorische waarde.

Stevia, gewonnen uit de steviaplant is bijvoorbeeld per calorische waarde 300 keer zoeter. De zoetwaarde van tagatose is 92% ten opzichte van die van sacharose, maar tagatose bevat slechts 38% van het aantal calorieën dat sacharose bevat. Fructose, gewonnen uit cichoreiwortels, heeft per calorische waarde van 33 procent vergeleken met bietsuiker (sacharose).


</doc>
<doc id="4727845" url="https://nl.wikipedia.org/wiki?curid=4727845" title="Foramen (anatomie)">
Foramen (anatomie)

In de anatomie is een foramen (Latijn, meervoud: foramina) een opening. Een foramen in een lichaam laat spieren, zenuwen, arteriën, venen of andere structuren door, zodat een deel van een lichaam met een ander deel van een lichaam wordt verbonden. 



</doc>
<doc id="4728434" url="https://nl.wikipedia.org/wiki?curid=4728434" title="Johannes Hattinga Verschure">
Johannes Hattinga Verschure

Johannes Christiaan Mari ('Joop') Hattinga Verschure (Breda, 17 februari 1914 - 17 maart 2006) was een Nederlands medicus en scheikundige. Hij bedacht in 1972 het begrip "mantelzorg".
Prof. dr. J.C.M. Hattinga Verschure studeerde zowel chemie als geneeskunde. Daarna werkte hij als internist en later als hoofd van het klinisch laboratorium in Utrecht. Verder was hij medisch directeur van het Lucas Andreas Ziekenhuis en het OLVG in Amsterdam en een korte tijd medisch directeur van het Academisch Ziekenhuis Utrecht. Ook was hij hoogleraar ziekenhuiswetenschappen van de Medische Faculteit Utrecht. Tijdens dit werk verdiepte hij zich in de vraag wat het wezen van zorg precies is. Volgens Hattinga Verschure is de zorg van de ene mens voor de andere, naast professionele zorg, erg belangrijk. Hij noemt dit "mantelzorg": zorg die mensen verwarmt omdat ze elkaar er ‘als een mantel mee omgeven’. 

Volgens Hattinga Verschure is mantelzorg "alle zorg die genoten in een klein sociaal netwerk aan elkaar gegeven op basis van vanzelfsprekendheid en bereidheid tot wederkerigheid" (1987). Kenmerkend aan mantelzorg is dat de lijnen tussen de betrokkenen kort zijn en dat een individu zowel zorgverlener als zorgontvanger kan zijn.

In de Wet maatschappelijke ondersteuning (Wmo) die in 2007 werd geïntroduceerd zijn de ideeën van Hattinga Verschure terug te vinden.

Hattinga Verschure had een aantal aanbevelingen om zelfzorg te ondersteunen: 

In 2002 ontving Hattinga Verschure de Kolff-prijs voor zijn werk.


</doc>
<doc id="4728616" url="https://nl.wikipedia.org/wiki?curid=4728616" title="Jan Willem Elte">
Jan Willem Elte

Jan Willem Frederik (Jan Willem) Elte (1946) is een Nederlands internist-endocrinoloog.

Hij was verbonden aan het Sint Franciscus Gasthuis te Rotterdam van 1987 tot en met 2011. Zijn interessegebieden zijn de schildklier, diabetes en ernstige obesitas. Van zijn hand verschenen publicaties over interne geneeskunde, diabetes en schildklieraandoeningen.

Bij zijn afscheid werd in het Sint Franciscus Gasthuis op 2 september 2011 een symposium gehouden. Hij ontving daarbij uit handen van burgemeester Ahmed Aboutaleb de koninklijke onderscheiding Ridder in de Orde van Oranje-Nassau, vanwege zijn grote betrokkenheid en betekenis voor het vakgebied.



</doc>
<doc id="4729634" url="https://nl.wikipedia.org/wiki?curid=4729634" title="Cycloastragenol">
Cycloastragenol

Cycloastragenol is een molecuul dat voorkomt in verschillende soorten in het plantengeslacht Astragalus. Het is het aglycon van astragaloside IV en andere astragalosides in Astragalussoorten. Het komt relatief evenredig verdeeld voor in wortels, stengel en bladeren.

In enkele in vitro- en dierstudies is gevonden dat de stof telomeren kan verlengen. Of dit ook leidt tot levensverlenging is omstreden. 

In onderzoek met muizen bleek het toedienen van een voedingssupplement met cycloastragenol in staat om de telomeren (het chromosoomuiteinde) te verlengen, wat een verlenging van de levensduur van de dieren tot gevolg had. Bij de dieren verbeterden diverse gezondheidsparameters, waaronder glucosetolerantie, osteoporose en de toestand van de huid. Biotechnologiebedrijven verrichten nu verder onderzoek naar een telomerase-activerend effect van Astragalus en hebben opnieuw een telomerase verlengend effect van cycloastragenol gevonden bij zenuwcellen van muizen. Er werd bij deze dieren ook een vermindering van depressieve symptomen gevonden. Ook bij ratten is telomeraseverlenging gevonden door cycloastragenol.

De claim op levensverlenging is echter zeer omstreden. Uit twee onderzoeken met celmateriaal van mensen die een tijdje TA-65-capsules (dat voor minimaal 95% uit cycloastragenol bestaat) hebben geslikt, komen nauwelijks significante veranderingen.


</doc>
<doc id="4730738" url="https://nl.wikipedia.org/wiki?curid=4730738" title="Brilliant cresylblauw">
Brilliant cresylblauw

Brilliant cresylblauw is een chemische stof die gebruikt wordt om levende reticulocytcellen te kleuren.

Het heeft als chemische formule (C17HClN)·ZnCl.



</doc>
<doc id="4731331" url="https://nl.wikipedia.org/wiki?curid=4731331" title="Suikerspinkapsel">
Suikerspinkapsel

Het suikerspinkapsel is een type dameskapsel waarbij lange hoofdharen in een kegelvorm omhoog en lichtjes achterover gestoken en gekamd worden, waardoor het kapsel op een suikerspin of een bijenkorf lijkt. Ook lijkt het kapsel op de neus van de B-52 bommenwerper. Naar die gelijkenis verwijst de groepsnaam van de Amerikaanse band The B-52's, van wie de zangeressen Kate Pierson en Cindy Wilson een tijd zo'n kapsel droegen.

In de jaren 50 ontwikkelden zich voor vrouwen overdadige haarstijlen die weelderigheid als teken van de stijgende welvaart moesten uitstralen. In 1960 werd door het Amerikaanse tijdschrift "Modern Beauty Salon" een wedstrijd uitgeschreven om "het kapsel voor de jaren 60" te ontwerpen. Margaret Vinci Heldt, eigenares van kapsalon "Margaret Vinci Coiffures" in Chicago won de competitie met haar "bijenkorf"-creatie. Het kapsel beleefde tot in de vroege jaren '70 populariteit in de westerse landen, maar werd wel kitsch genoemd.

Door het hoofdhaar op-, omhoog en uiteen te kammen tot een taps toelopende haarberg die vervolgens licht achterover gekamd wordt ontstaat de suikerspin, meest ondersteund door veel haarspray of suikerwater. De haarlengte bepaalt aldus de hoogte van de suikerspin. Veelal droeg men pruiken ter vervanging van het moeilijk te fabriceren kapsel. 

Gelijkende haarstijlen zijn de wijder uiteengekamde "bouffant", zoals Myra Hindley en Dusty Springfield vanaf 1966 dat droegen, en de minder hoog reikende en naar voren gestoken "pompadour", genoemd naar Madame de Pompadour, o.a. bekend van pin-up girl Betty Grable en Mimi La Bonque uit de TV-serie 'Allo 'Allo!.

De volgende personen hadden gedurende een bepaalde periode een suikerspinkapsel, of droegen een pruik in die vorm.


</doc>
<doc id="4731643" url="https://nl.wikipedia.org/wiki?curid=4731643" title="Jansje Gretha Schuiringa">
Jansje Gretha Schuiringa

Jansje Gretha (Jans) Schuiringa (Balmahuizen, 9 juli 1887 - Utrecht, 1 augustus 1975), ook bekend als Mej. Schuiringa, was een van de eerste personen in Nederland die de titel tandarts droeg. Het werk van Schuiringa, met name wat zij tussen 1920 en 1957 deed als lector prothetische tandheelkunde aan het Tandheelkundig Instituut in Utrecht, is van grote invloed geweest op de ontwikkeling van de tandheelkundige discipline maxillofaciale prothetiek. De maxillofaciale - betrekking hebbend op kaak en aangezicht - prothetiek houdt zich bezig met het ontwikkelen van protheses voor gezicht en gebit. 

Schuiringa groeit op in een welgesteld boerengezin in het Groningse gehucht Balmahuizen. Vader Jan Jacob Schuiringa en moeder Anje Huizing krijgen negen kinderen, waarvan er twee dood ter wereld komen. Jans is de oudste van zeven kinderen. 

Schuiringa gaat naar de lagere school in het nabijgelegen dorp Niehove. Haar vader vraagt voor Jans toestemming om onderwijs te volgen aan de hogere burgerschool (hbs). Dat verzoek wordt ingewilligd en middelbaar onderwijs volgt Jans op de Rijks Hogere Burgerschool in Groningen.

Na afronding van de hogere burgerschool begint Schuiringa aan een privé-opleiding bij een tandarts in Groningen. Daar slaagt zij op 13 mei 1909 voor haar theoretisch tandheelkundig examen. Haar vervolgopleiding in de tandheelkunde krijgt Schuiringa aan de Rijksuniversiteit Utrecht. In Utrecht wordt Schuiringa in 1913 lid van de Utrechtse Vrouwelijke Studenten Vereeniging (U.V.S.V.). 
Haar tandartsdiploma haalt Schuiringa op 27 juni 1913, niet lang nadat de titel in de tandheelkunde per Koninklijk Besluit is veranderd van ‘tandmeester’ in ‘tandarts’. Zij is daarmee een van de eersten die deze titel draagt. In hetzelfde jaar wordt zij aangesteld als technisch assistent van I.J.E. de Vries, lector op de prothetische afdeling van het Tandheelkundig Instituut te Utrecht. Tussen 1914 en 1918 is Schuiringa op datzelfde instituut tevens assistent van de lector orthodontie, J.A.W. van Loon. 

Door het lezen van vakliteratuur over kaak- en gezichtsschade in de Eerste Wereldoorlog raakt Schuiringa geïnteresseerd in het behandelen van patiënten met een combinatie van de chirurgische en prothetische methode. Die behandeling, waarbij een chirurgische ingreep plaatsvindt voor aanvang van de prothetische behandeling, staat in Nederland nog in de kinderschoenen. Schuiringa doet in de praktijk van De Vries te Amsterdam ervaring op met het behandelen van kaakverwondingen. In 1916 opent Schuiringa haar eigen tandartsenpraktijk. 

In 1918 neemt Schuiringa de onderwijstaken van De Vries over totdat er een nieuwe lector wordt aangesteld. Op 26 augustus 1920 wordt Schuiringa op 33-jarige leeftijd zelf als nieuwe lector prothetische tandheelkunde aangesteld. Enkele maanden later, op 3 februari 1921, houdt zij een openbare les ter aanvaarding van haar nieuwe functie. 

Als lector dient Schuiringa haar praktijk op te heffen om zich volledig te kunnen richten op het onderwijs aan tandartsen in spe. In haar privépraktijk blijft Schuiringa echter patiënten met afwijkingen aan kaak en aangezicht behandelen, omdat voor die mensen niet altijd behandelingsmogelijkheden zijn op het Tandheelkundig Instituut. Schuiringa's patiënten hebben vaak letsel opgelopen door ongelukken, door kanker of zijn met een open gehemelte geboren. Schuiringa begeleidt deze mensen vaak aan het einde van hun behandelingstraject en leert hun, met behulp van protheses, weer eten, praten en slikken.

In de jaren voorafgaand aan de Tweede Wereldoorlog gaan veel vermogende patiënten naar steden als Parijs, Berlijn en Wenen voor chirurgisch-prothetische behandelingen. Buiten Nederland is men op dat moment verder gevorderd met dit type gecombineerde behandeling. Patiënten met minder vermogen worden geholpen door tandartsen als Schuiringa. Zij vangt in haar privékliniek prothese-patiënten op die niet geholpen kunnen worden aan de universiteit. Schuiringa's inzet voor de behoeftige medemens blijft niet onopgemerkt. 

Op 7 juli 1947 wordt Schuiringa benoemd tot officier in de Orde van Oranje-Nassau, als erkenning voor haar dertigjarige inzet voor het tandheelkundig onderwijs en de tandheelkunde. Tien jaar later, op 26 juni 1957, neemt de lector op 69-jarige leeftijd afscheid van het Tandheelkundig Instituut. Van dat instituut is Schuiringa tussen november 1945 en juni 1948 ook waarnemend directeur geweest.

Buiten de tandheelkunde is Schuiringa actief in het verenigingsleven. Zij is lid van de Vereniging van Vrouwen met Academische Opleiding (VVAO) en tussen 1924 en 1932 zit Schuiringa in het hoofdbestuur van deze vereniging. In 1929 richt zij mede een Utrechtse afdeling van de Soroptimist Club op. Hobbymatig verzorgt Schuiringa vogels in haar volière. 

Schuiringa overlijdt op 1 augustus 1975 in Utrecht. Zij wordt begraven in Niehove, het dorp waar zij naar de lagere school ging. In haar necrologie wordt over Schuiringa's leven gesproken als "een onbaatzuchtig, werkzaam en veelbewogen leven, ingezet voor het tandheelkundig onderwijs en voor de gehandicapte mens". 

Voor het veertigjarig tandartsjubileum van Schuiringa wordt een fonds opgericht dat haar naam draagt, het J.G. Schuiringafonds. In de eerste jaren wordt geld van het fonds ingezet om minder vermogende patiënten chirurgisch-prothetisch te laten behandelen. Na het overlijden van Schuiringa is het fonds gericht op bevordering van wetenschappelijke arbeid en studie in Schuiringa's vakgebied. 

Het J.G. Schuiringafonds reikt, in samenwerking met de Nederlandse Vereniging voor Gnathologie en Prothetische Tandheelkunde (NVGPT), jaarlijks de Schuiringaprijs uit. Deze prijs dient als aanmoediging voor wetenschappelijk werk op het gebied van de tandheelkundig-chirurgische praktijk. In 2015 werd de prijs uitgereikt aan dr. Anke Korfage van de Rijksuniversiteit Groningen. 

De collectie werkmateriaal van Schuiringa telt circa twaalfhonderd modellen, waaronder gebitsafdrukken en -foto's, en wordt sinds 1963 beheerd door het Universiteitsmuseum in Utrecht. Enkele door haar gemaakte protheses worden tentoongesteld in het museum aan de Lange Nieuwstraat.


</doc>
<doc id="4732365" url="https://nl.wikipedia.org/wiki?curid=4732365" title="Danielle Levillez">
Danielle Levillez

Generaal-majoor Danielle Levillez (Brussel, juni 1956) is een voormalig officier bij de Belgische strijdkrachten en de eerste vrouw die de graad van generaal bereikte in het Belgisch Leger.

Levillez is van opleiding apotheker. Ze werd licentiaat farmaceutica aan de Université Libre de Bruxelles met een bijkomende opleiding industrieel apotheker aan de Université Catholique de Louvain.

Levillez trad in dienst bij Militie in 1979. Ze werkte eerst in de centrale militaire apotheek in Nijvel waar haar carrière startte. Levillez werd in 2002 de eerste vrouwelijke kolonel in de Belgische krijgsmacht, in december 2005 werd zij benoemd tot eerste vrouwelijke brigadegeneraal. 

Levillez was van december 2005 tot 21 juli 2009 stafchef van de Medische component van Defensie. Ze droeg in 2009 haar functie over aan generaal-majoor Geert Laire en werd onderstafchef Gezondheid, Milieu, Levenskwaliteit en Welzijn en leidde vervolgens wat sindsdien het Stafdepartement Well Being werd genoemd. In 2012 werd Levillez bevorderd tot generaal-majoor. 

Levillez vertegenwoordigde vele jaren België in het ""Committee on Women in the NATO Forces"", een werkgroep waarvan ze de laatste jaren van haar mandaat ook vice-voorzitster was. Op 1 juli 2015 trad ze uit actieve dienst.


</doc>
<doc id="4732416" url="https://nl.wikipedia.org/wiki?curid=4732416" title="Resusci Anne">
Resusci Anne

Resusci Anne, ook bekend als Rescue Anne, Resusci Annie of CPR Annie, is een levensecht model van een persoon dat wordt gebruikt bij reanimatie-training (CPR). Resusci Anne werd ontwikkeld door de Noorse speelgoedfabrikant Asmund Laerdal, de Oostenrijks-Tsjechische arts Peter Safar en de Amerikaanse arts James Elam. Het model is sinds 1960 in productie en wordt vervaardigd door het bedrijf Laerdal Medical.

Het gezicht van Resusci Anne is gebaseerd op het dodenmasker van de "Onbekende uit de Seine", een onbekende jonge vrouw die aan het einde van de jaren 1880 verdronk in de rivier de Seine.


</doc>
<doc id="4732743" url="https://nl.wikipedia.org/wiki?curid=4732743" title="Sectio alta">
Sectio alta

Sectio alta of buiksnede is een medische operatieve ingreep, waarbij eerst de onderbuik wordt ingesneden, gevolgd door een snede in de urineblaas met als doel blaasstenen te verwijderen.

De operatie wordt verricht door een uroloog.


</doc>
<doc id="4734112" url="https://nl.wikipedia.org/wiki?curid=4734112" title="Carpaletunnelrelease">
Carpaletunnelrelease

Carpaletunnelrelease (in literatuur ook wel geschreven als Carpaal Tunnel Release, afgekort CTR) is een chirurgische ingreep om ernstige gevallen van het carpaletunnelsyndroom (in literatuur ook wel geschreven als 'Carpaal Tunnelsyndroom', afgekort 'CTS') te behandelen.

De diagnose en de ernst van het carpaletunnelsyndroom (beklemming van de nervus medianus — de elleboogszenuw — in deze nauwe tunnel) wordt in het algemeen gesteld door een (klinisch) neuroloog, ondersteund met diagnostiek door klinische neurofysiologie. Deze diagnostiek bestaat onder meer uit metingen van de geleiding en vertraging van de nervus medianus ten opzichte van de nervus ulnaris (die niet door de carpale tunnel loopt), en eventueel zowel links als rechts, of links ten opzichte van rechts. Wanneer naar het oordeel van de neuroloog de ernst zodanig is dat minder invasieve behandeling met een spalk of injectie met corticosteroïden niet afdoende zal zijn (of niet gebleken is), kan deze de patiënt doorverwijzen naar de plastisch chirurg (of polikliniek plastische chirurgie, handchirurgie, reconstructieve en esthetische chirurgie) voor een CTR-ingreep. Die beoordeelt dan de casus alvorens (te adviseren om) over te gaan tot de daadwerkelijke ingreep.

Doorgaans wordt vooraf aan (of enige tijd voor) de ingreep bij de patiënt een nulmeting gedaan: daarbij wordt gemeten hoever de patiënt zijn pols en vingers van de hand met de klachten op dat moment kan buigen en strekken, en hoeveel knijpkracht hij of zij dan heeft (tussen duim en wijsvinger, en tussen de vingers en de muis van de hand). Vaak wordt dit ook vergeleken met de vermogens van de andere (klachtenvrije) hand, indien mogelijk. Het doel hiervan is om na de behandeling objectief te kunnen meten of en hoeveel verbetering deze dan heeft gehad.

Het operatiegebied zal worden vrijgemaakt en worden ontsmet met een antibacterieel middel zoals bijvoorbeeld betadine of chloorhexidine (80%).

In de meeste gevallen vindt de ingreep onder lokale verdoving plaats, na een of meerdere injecties met meestal xylocaïne (een combinatie van lidocaïne en adrenaline) in het operatiegebied (de pols en handpalm).. De patiënt blijft dan tijdens de ingreep dus bij kennis. In een enkel geval kiest men voor een verdoving hoger in de arm, die de gehele arm gevoelloos maakt ("armblock"). 

Vervolgens wordt enige tijd gegund voor de anesthesie om voldoende in te werken. Vóór aanvang van de daadwerkelijke chirurgische ingreep wordt gecontroleerd of de (algehele of plaatselijke) anesthesie afdoende is en of deze voldoende is ingewerkt, en wordt er zo nodig aanvullend verdoofd of langer gewacht. Ook wordt de arm bloedleeg gemaakt met behulp van zwachtels en een opblaasbare drukband om de arm zodat er tijdens de ingreep zo min mogelijk bloeding in het operatiegebied plaatsvindt.

De ingreep wordt meestal uitgevoerd door een plastisch chirurg en/of gespecialiseerde hand- en polschirurg (zoals bijvoorbeeld een orthopedisch chirurg), soms door een neurochirurg. Bij de 'traditionele open CTR-methode' maakt de chirurg eerst de huid en het onderliggende weefsel aan de polszijde open om de carpale tunnel toegankelijk te maken. Vervolgens wordt deze over de gehele lengte opengesneden, waardoor de nervus medianus en de pezen die door de carpale tunnel lopen weer ruimte krijgen en de beknelling wordt weggenomen. De carpale tunnel zelf wordt dan niet gesloten en blijft open; alleen de snede in de huid wordt gesloten met hechtingen. De chirurgische ingreep zelf — exclusief de voorbereiding en het verbinden van de wond na afloop — neemt circa 20 minuten in beslag (inclusief het hechten van de wond).

De ingreep kan ook worden uitgevoerd middels een endoscopische operatietechniek, waarbij alleen een incisie in de handpalm en de pols wordt gemaakt, door welke de endoscopische instrumenten worden ingebracht om de carpale tunnel aan de polszijde te openen (minimaal-invasieve chirurgie).

Direct na de ingreep wordt de wond verbonden en wordt een drukverband aangebracht om zwelling en littekenvorming zoveel mogelijk tegen te gaan. Soms wordt de arm in een mitella enigszins gefixeerd.

Na ongeveer vier weken — afhankelijk van individuele factoren en en al dan niet optreden van complicaties — is de wond genezen en mogen de hand en de vingers ook weer belast gaan worden. Het geopende dak van de carpale tunnel zal dan overgroeid zijn met littekenweefsel. Gemiddeld wordt met deze behandeling een verbetering van 80-90% van zowel de motorische alsook de sensibele functie(s) van de nervus medianus bereikt. Dit betekent dus ook een gelijke afname van 80-90% van de klachten. Een vergelijkende studie maakt zelfs melding van een significante verbetering van de klachten na drie maanden in circa 95% in alle onderzochte gevallen. De eerste effecten (vermindering van de pijn) zijn vaak al binnen een week merkbaar voor de patiënt. Volledige genezing of verbetering (zoals volledig herstel van het gevoel in de vingertoppen) kan drie tot twaalf maanden duren.

Er zijn geen aanwijzingen voor verschil in prognose op korte termijn (3 maanden) noch lange termijn tussen de open en de endoscopische CTR-operatietechniek.

Een eventuele aangemeten mitella mag na een tot twee dagen worden afgedaan. Het aangebrachte drukverband mag na drie dagen — beslist niet eerder — door de patiënt zelf worden verwijderd. De hechtingen in de huid dienen na tien tot veertien dagen verwijderd te worden. Dit kan bij de polikliniek waar de ingreep heeft plaatsgevonden, maar ook bij de huisarts of diens praktijkondersteuner of eventueel door een thuiszorgverpleegkundige. Bij het verwijderen van de hechtingen vindt doorgaans een (eerste) nacontrole plaats.

Na de ingreep is het van belang om de hand, pols en vingers (ook in het verband) weer zoveel mogelijk weer te gaan bewegen — doch niet te belasten — onder meer om verkleving van de nu in de halfopen carpale tunnel vrijliggende nervus medianus en pezen met het erboven liggende (litteken)weefsel te voorkomen, en de vrijgekomen ruimte blijvend benutbaar te houden.

Het kan zijn dat hiervoor ondersteunende handtherapie wordt geïndiceerd, die dan vaak al zeven dagen na de ingreep aanvangt. In dat geval ligt de controle op verloop van het herstel dan veelal bij de handtherapeut. Anders is een controle van de ingreep door de chirurg of arts-assistent circa vier weken na de ingreep de algemene richtlijn.

Naast de gangbare complicaties die algehele of plaatselijke anesthesie met zich mee kunnen brengen, zijn ook de volgende complicaties (in willekeurige volgorde) ten gevolge van de chirurgische ingreep mogelijk: 

Een aantal van de complicaties (zoals infecties of ontstekingen) is zoveel mogelijk te voorkomen door het drukverband niet voortijdig te verwijderen, het wondgebied schoon te houden en goed te verzorgen en zo snel mogelijk na de ingreep de hand en vingers weer onbelast te gaan bewegen. De meeste complicaties zijn van voorbijgaande aard. Soms is aanvullende nabehandeling noodzakelijk of is opnieuw chirurgisch ingrijpen nodig, bijvoorbeeld wanneer de klachten na de nominale genezingsduur niet (voldoende) verholpen zijn of zijn verergerd.


</doc>
<doc id="4734568" url="https://nl.wikipedia.org/wiki?curid=4734568" title="Blaascollaps">
Blaascollaps

Een blaascollaps kan optreden wanneer de patiënt snel een grote hoeveelheid urine ineens loost. Dit kan door inbrengen van een blaaskatheter bij een urologisch onderzoek, waarbij is gebleken, dat de patiënt niet merkt, dat de blaas overvol is.

Bij een volle blaas is de bloeddruk hoger dan bij een lege blaas. Bij een lediging van de blaas daalt de bloeddruk. De bloeddruk in de hersenen daalt dus ook. Dat kan betekenen dat de patiënt licht in het hoofd wordt of zelfs voor korte tijd kan flauwvallen (collaps).


</doc>
<doc id="4734629" url="https://nl.wikipedia.org/wiki?curid=4734629" title="Carl Figdor">
Carl Figdor

Carl G. Figdor (’s-Hertogenbosch, 26 juni 1953) is een Nederlandse immunoloog en expert op het gebied van tumorimmunologie en immunotherapie bij kanker. 

Figdor studeerde biologie aan de Universiteit Utrecht en studeerde in 1979 af. In 1982 promoveerde hij aan de Universiteit van Amsterdam op onderzoek aan het Nederlands Kanker Instituut. Vanaf 1985 leidde hij daar zijn eigen onderzoeksgroep op het gebied van tumorimmunologie. In 1992 werd hij benoemd tot hoogleraar biofysica aan de Universiteit Twente en in 1994 volgde zijn benoeming tot hoogleraar en hoofd tumorimmunologie aan de Faculteit der Medische Wetenschappen (Radboudumc) van de Radboud Universiteit Nijmegen. Van 2001 tot 2010 was hij daar de eerste wetenschappelijk directeur van het Nijmegen Centre for Molecular Life Sciences (NCMLS).

In 1989 ontdekte hij dat LFA-1, een eiwit dat belangrijk is voor de hechting van witte bloedlichaampjes aan de vaatwanden, verschillende conformaties kan aannemen en voor de hechting aan zijn ligand ICAM-1 moet worden geactiveerd. 

In 2000 ontdekte hij de lectinereceptor DC-SIGN en de belangrijke rol hiervan bij verschillende ziekteverwekkers en als adhesiereceptor. Deze speelt bijvoorbeeld een belangrijke rol bij de hechting aan en de opname van het hiv-virus in de dendritische cellen van het immuunsysteem waardoor het virus verder in het lichaam wordt verspreid. Dendritische cellen spelen een belangrijke rol door antigenen van bijvoorbeeld ziekteverwekkers aan de cellen van het immuunsysteem te tonen. Hij ontwikkelde methoden om met MRI en scintigrafie de migratie van dendritische cellen in vivo in het lichaam van de patiënt te volgen. Hij onderzoekt de rol van lectine-achtige receptoren bij de opname van antigenen in de cellen van het immuunsysteem en de rol van het cytoskelet bij de migratie en adhesie van dendritische cellen. Daarnaast werkt hij aan betere beeldvormende technieken voor celreceptoren aan celoppervlakten.

Hij was baanbrekend in het gebruik van dendritische cellen in de immunotherapie (dendritische celvaccinatie) tegen kanker. Deze cellen worden uit het bloed van de patiënt gehaald, in het laboratorium “getraind” en vervolgens aan de patiënt toegediend. Door zijn ontwikkeling van nieuwe beeldvormende methoden om dendritische cellen in het lichaam te volgen, kon hij echter ook aantonen dat deze vorm van tumorimmunotherapie eigenlijk slechts bij ongeveer de helft van de patiënten werkte. In 2012 deed hij samen met organisch chemici (Alan Hest, Jan van Rowan) onderzoek naar methoden om in het laboratorium immuuncellen tegen kanker te maken. 

In 1999 ontving hij de Bohn Stafleu van Loghum prijs voor zijn werk op het gebied van immunologie, in 2006 de Spinozapremie, in 2009 de Koningin Wilhelmina Onderzoeksprijs (KWO-prijs) van KWF Kankerbestrijding en in 2011 een Advanced Grant van de European Research Counsil (ERC). Hij is sinds 2008 lid van de Koninklijke Nederlandse Akademie van Wetenschappen.



</doc>
<doc id="4735820" url="https://nl.wikipedia.org/wiki?curid=4735820" title="Topdoks">
Topdoks

Topdoks is een Nederlands televisieprogramma dat door de Evangelische Omroep wordt uitgezonden op Zapp, NPO 3. De presentatie is in handen van Rachel Rosier en Elbert Smelt.

In dit medische jeugdprogramma gaan presentatoren Rachel en Elbert op onderzoek uit om na te gaan hoe het menselijk lichaam werkt. Daarnaast worden er geneeskundige behandelingen uitgelicht en worden er patiënten gevolgd die een medische behandeling moeten ondergaan op de spoedeisende hulp.

Daarnaast kent het programma verschillende terugkerende items. Zo is er de "Lijfshow", over mesen die iets bijzonders met hun lichaam kunnen, en het "Topdokslab", waar beide presentatoren experimenten doen om te demonstreren hoe het menselijk lichaam werkt.

Topdoks is de Nederlandse tegenhanger van het Britse "", dat aldaar op het kinderblok CBBC wordt uitgezonden.



</doc>
<doc id="4735825" url="https://nl.wikipedia.org/wiki?curid=4735825" title="Elbert Smelt">
Elbert Smelt

Elbert Smelt (Lima, 1983) is een Nederlands musicus, arts en presentator. Hij is bekend als leadzanger in de wereldmuziekgroep Trinity. In 2016 gaat hij bij de Evangelische Omroep aan de slag om samen met Rachel Rosier het medische kinderprogramma "Topdoks" te presenteren.

Smelt is geboren in Peru, als zoon van een zendingsechtpaar. In zijn jonge jeugdjaren leert de muzikaal ingestelde Smelt alle Peruaanse fluiten te bespelen. Op zijn achtste gaat hij met de rest van het gezin mee naar Nederland. Daar doet hij het vwo en studeert hij zeven jaar geneeskunde in Utrecht om uiteindelijk arts te worden. 

Bekend wordt hij echter als musicus. Samen met broers Johan en Niek Smelt en vriend Bert Bos vormt hij sinds 2003 de band "Trinity". Met deze band, die zich kenmerkt door de invloeden uit allerlei soorten wereldmuziek, reist Smelt de hele wereld over om op te treden. Daarnaast is Smelt enkele jaren betrokken bij "Sela".

In 2016 wordt bekend dat Smelt samen met Rachel Rosier het medische jeugdprogramma "Topdoks" gaat presenteren. Naast zijn werkzaamheden als musicus en tv-presentator is hij tevens nog werkzaam als arts in de verslavingspsychiatrie.

Smelt is getrouwd en vader van een zoon en een dochter.


</doc>
<doc id="4735994" url="https://nl.wikipedia.org/wiki?curid=4735994" title="Theodorus Janssonius van Almeloveen">
Theodorus Janssonius van Almeloveen

Theodorus Janssonius van Almeloveen, ook wel Theodoor Jansson, (Mijdrecht, 24 juli 1657 – Amsterdam, voor 28 juli 1712) was een Nederlands geneesheer. 

Hij werd geboren binnen het gezin van predikant Joannes van Almeloveen en Maria Janssonius, uit het drukkersgeslacht Janssons (Janssonius van Waesberge). Zijn tweede naam is een verwijzing naar de familie van zijn moeder. Zijn broer was kunstenaar (etser, schilder, tekenaar) Jan van Almeloveen. Hijzelf huwde in 1687 Aletta Catharina van Immerzeel, dochter van toenmalig vroedschaplid en latere burgemeester van Gouda Johan (Jan) van Immerzeel. Zij stierf in het kraambed van dochter Marya Aletta (1689). 

Hij kreeg zijn opleiding aan de Latijnse school in Gouda van Jacobus Tollius. Hij volgde Tollius later naar Noordwijk. In 1676 schreef hij zich in bij de Universiteit van Utrecht om er theologie te gaan studeren. Hij was beoogd opvolger van zijn vader. Twee jaar later echter koos hij voor een studie geneeskunde; hij promoveerde daarin in 1681. Hij werd arts in Amsterdam en Utrecht. In 1687 was hij werkzaam in Gouda waar hij dus trouwde, echter zeer waarschijnlijk niet als arts.

Vanaf 1683 publiceerde hij een flinke hoeveelheid werken, met name op gebieden als bibliografie en filologie. In zijn publicaties verwees hij veelvuldig naar de oudheid, waar oude oplossingen voor nieuwe problemen te vinden zouden zijn. Hij week daarmee af van de gangbare geneeskunde. Hij werd gezien als polyhistor (verzamelaar van zoveel mogelijk kennis). Om zijn werk te kunnen doen hield hij er een uitgebreid correspondentienetwerk op na. Van hem zijn circa 3000 brieven bewaard gebleven.

In 1697 was hij te vinden in Harderwijk; hij werd hoogleraar Grieks, Geschiedenis en Welsprekendheid aan de universiteit en stadsarts aldaar. Een functie die mede te danken zou zijn aan zijn uitgebreide netwerk, waaronder personen als Caspar van Els, Sewart van Wijnbergen en Johan van Lidt de Jeude. Zijn uitgebreide netwerk maakte ook gebruik van hem, om hun schrijfsels te laten publiceren in Amsterdam of schakelden hem in bij het kunnen krijgen van functies. Zo was hij betrokken bij de benoemingen van Adriaan Reland en Cornelis van Houten, beiden hoogleraar filosofie. Ook hield hij in de gaten wie benoemd werd tot medehoogleraar aan de universiteit. In 1701 breidde hij zijn werkzaamheden uit door ook, in dit geval onbetaald leiding te geven aan de faculteit Geneeskunde. Allemaal functies die hij tot zijn dood zou bekleden. Hij was ook driemaal rector magnificus (1698, 1703, 1708). Hij schakelde zichzelf pas laat in als promotor, waarbij hij vriendelijk bleek voor de kandidaten. 

Enkele werken:


</doc>
<doc id="4736261" url="https://nl.wikipedia.org/wiki?curid=4736261" title="Sulcus lingualis">
Sulcus lingualis

De sulcus lingualis is een hersengroeve in de grote hersenen van de mens. Deze groeve loopt door de gyrus lingualis en kan deze hersenwinding opdelen in een bovenste (gyrus lingualis superior) en een onderste deel (gyrus lingualis inferior). Deze hersengroeve loopt evenwijdig aan het hoofddeel van de sulcus calcarinus. In bijna alle hersenen komt er (aan elke kant) minstens één sulcus lingualis voor.

De sulcus lingualis werd vroeger gezien als een groeve die de grens van area 17 ("area striata") aangaf in de gyrus lingualis. Deze groeve werd daarom ook aangeduid met de naam "sulcus limitans inferior areae striatae". Dat de sulcus lingualis gelijk liep met de ondergrens van area 17 werd al snel weersproken. Later onderzoek bevestigde dat er veelal geen duidelijke relatie bestaat tussen het verloop van de sulcus lingualis en de grenzen van de cytoarchitectonisch gedefinieerde area 17.

De cellen van het schorsoppervlak van de sulcus lingualis zouden in de mens activiteit vertonen bij het zien van gebouwen.

De term "sulcus lingualis" wordt in twee boeken ten onrechte gebruikt voor een groef midden op de tong. De eigenlijke Latijnse benaming hiervoor is echter "sulcus medianus linguae".


</doc>
<doc id="4737882" url="https://nl.wikipedia.org/wiki?curid=4737882" title="Chris van der Linden">
Chris van der Linden

Chris van der Linden (1955) is een Nederlands neuroloog die sinds november 1998 is verbonden aan het algemeen ziekenhuis AZ Sint-Lucas te Gent.

Hij werd geneesheer in 1982 aan de Universiteit Leiden en medisch specialist middels studies in de Verenigde Staten aan de Medical School van de University of Texas en het Baylor College of Medicine, beide in Houston (Texas) van 1983 tot 1988.

Van der Linden was een assistent professor neurologie aan het Woman's Medical College of Pennsylvania in Philadeplhia van 1988 tot 1991 en kwam vervolgens naar het Universitair Ziekenhuis Gent als hoogleraar en specialist neurologie. In 1998 maakte hij de overstap naar Sint-Lucas waar hij met Henry Colle het Centrum voor Bewegingsstoornissen oprichtte. Zes jaar later nam hij ook een consultant opdracht als neuroloog aan voor de Engelse East Kent Hospitals University NHS Foundation Trust die liep van 2004 tot 2011.

Van der Linden is gespecialiseerd in bewegingsstoornissen zoals de ziekte van Parkinson. Het betreft aandoeningen die niet alleen ingrijpen in de fysieke mogelijkheden van patiënten maar veelal ook in hun persoonlijkheid. Met zijn team voert hij wakkere hersenoperaties uit waarbij middels diepe hersenstimulatie elektroden de symptomen van de ziekte worden onderdrukt. Daarnaast ziet dr. Van der Linden patiënten met hersentrauma's en het syndroom van Gilles de la Tourette.

Van der Linden werkte mee aan het derde seizoen van de VIER serie "Topdokters" die in het voorjaar van 2016 werd uitgezonden. Later dat jaar nam hij ook deel aan "De Slimste Mens ter Wereld".

Zijn zoon Floris is professioneel hockeyer. 



</doc>
<doc id="4738007" url="https://nl.wikipedia.org/wiki?curid=4738007" title="Michel Ferrari">
Michel Ferrari

Michel Dominique Ferrari (Tanjung Pandan, 15 juli 1954) is een Zwitsers neuroloog verbonden aan het Leids Universitair Medisch Centrum (Universiteit Leiden). Hij staat bekend als een vooraanstaand onderzoeker naar migraine en ontving in 2009 de Spinozapremie.

Ferrari studeerde geneeskunde aan de Leidse universiteit. In 1992 promoveerde hij "cum laude" op het proefschrift "Serotonin and migraine". In 2002 werd hij aangesteld als hoogleraar, een functie die hij combineert met een medische praktijk in het LUMC. 

Ferrari’s onderzoeksgroep ontdekte diverse genen die samenhangen met migraine.
In 2009 ontving Ferrari de Spinozapremie, een van de hoogste Nederlandse wetenschappelijke onderscheidingen. Samen met de twee andere laureaten van dat jaar, Marten Scheffer en Albert van den Berg, schreef hij daarna een wetenschappelijk artikel over neuronen en migraine, gepubliceerd in PLoSone. Zoals de titel al suggereert, probeerden de drie onderzoekers aan te tonen dat een migraineaanval wordt gestart door een kritiek kantelpunt met neuronen.
<br>Ferrari was enkele jaren president van de International Headache Society.




</doc>
<doc id="4738739" url="https://nl.wikipedia.org/wiki?curid=4738739" title="Access to Medicine index">
Access to Medicine index

De Access to Medicine index geeft een overzicht van het beleid van geneesmiddelenfabrikanten om de allerarmsten van de nodige medicijnen te voorzien. De uitkomsten worden weergegeven in een lijst met de best scorende onderneming bovenaan.

De medewerkers van de Stichting Access to Medicine, met het kantoor in Haarlem, bestuderen informatie van geneesmiddelenfabrikanten naar hun beleid en acties om de toegankelijkheid van essentiële medicijnen in arme landen te verbeteren. Voor de keuze van de relevante medicijnen wordt gebruik gemaakt van de "Essential Medicines List" (EML) van de Wereldgezondheidsorganisatie.

Voor de lijst van 2016 werd gekeken naar 87 indicatoren in zeven categorieën. Bedrijven kunnen punten verzamelen als ze hun medicijnen registreren in de landen die er veel behoefte aan hebben, de medicijnen daar betaalbaar zijn voor of zelfs gratis ter beschikking worden gesteld aan de armen of toestemming geven om in ontwikkelingslanden van hun medicijnen goedkopere varianten te produceren. De indicatoren kunnen over tijd veranderen om de laatste inzichten daarin mee te nemen. De uitkomsten worden weergegeven in Access to Medicine index.

De index krijgt wereldwijd aandacht en wordt financieel gesteund door het Nederlandse ministerie van Buitenlandse Zaken en Britse Department for International Development en de Bill & Melinda Gates Foundation.

De lijst werd bedacht door Wim Leereveld in 2004. Leereveld was daarvoor directeur van een farmaceutisch bedrijf. De eerste index werd in 2008 gepubliceerd en elke twee jaar herzien. Een punt van kritiek op de lijst is dat veel gebruik wordt gemaakt van informatie dat door de bedrijven zelf ter beschikking is gesteld.

De index is verder een relatieve maatstaf, het geeft aan welke bedrijven beter scoren dan anderen. Dit kan nog steeds betekenen dat in het algemeen te weinig aandacht wordt besteed aan het probleem. Critici stellen dat bedrijven hun medicijnen registreren in slechts een kwart van de landen met de hoogste nood. Verder wordt maar bij een derde van de medicijnen de prijs bepaald met betaalbaarheid als belangrijkste criterium. Jaarlijks sterven meer dan zes miljoen mensen aan ziekten als tuberculose, malaria en slaapziekte. Hier worden wel medicijnen voor ontwikkeld, maar niet voor verwaarloosde ziekten zoals buruli-ulcus, een huidinfectie die vooral kinderen treft en tot misvormingen kan leiden.

In 2016 voerde Britse GlaxoSmithKline voor het vijfde achtereenvolgende jaar de ranglijst aan, gevolgd door Johnson & Johnson, Novartis en Merck.


</doc>
<doc id="4739305" url="https://nl.wikipedia.org/wiki?curid=4739305" title="Torsade de Pointes">
Torsade de Pointes

Een Torsade de Pointes is een hartritmestoornis die kan leiden tot plotse hartdood. Het is een karakteristieke vorm van een polymorfe ventrikeltachycardie, die typisch voorkomt bij een congenitale of verworven vorm van het lange-QT-syndroom. 

Een Torsade de Pointes wordt gekenmerkt door een typisch ECG-patroon waarbij het QRS-complex als een golfbeweging pendelt om de iso-elektrische basislijn, waarbij de amplitude van het QRS-complex slag na slag lager wordt, vervolgens omslaat naar de andere zijde van de basislijn, slag na slag weer groter wordt tot de maximale uitslag en dan weer kleiner, als een sinusoïde golfbeweging. 
Het basismechanisme van dit fenomeen is dat van een functioneel microreentry circuit, waarbij dit circuit als het oog van een tornado cirkelt door de linkerkamer. Bij aanvang is doorgaans sprake van een lange QT-tijd, waarna een R-op-T fenomeen de ritmestoornis opstart. Doorgaans eindigt een Torsade de Pointes spontaan, maar het kan ook overgaan in ventrikelfibrilleren.

De oorzaak van Torsades de Pointes is doorgaans een verlengde QT-tijd, bijvoorbeeld in het kader van een congenitaal lange-QT-syndroom. Daarnaast zijn er een aantal verschillende oorzaken die kunnen leiden tot een QT-tijdverlenging. Aangezien bijvoorbeeld een hypokaliëmie niet bij iedereen leidt tot een lange QT-tijd, speelt genetische aanleg vermoedelijk een rol. 


Een aantal zaken verhogen het risico op Torsades de Pointes, waaronder de eerder genoemde elektrolytstoornissen, een bradycardie, een slechte linkerkamerfunctie (systolisch hartfalen) en hypothermie.

De behandeling is gericht op het corrigeren van de onderliggende oorzaak, dus op corrigeren van de elektrolytstoornissen en staken van de oorzakelijke medicijnen. Ter preventie kan bij patiënten met een congenitaal lange-QT-syndroom type I, II en III een betablokker gegeven worden. Daarnaast kan bij hardnekkig recidiverende Torsades de Pointes die veroorzaakt worden door een bradycardie gestart worden met acute of chronische pacing. Als sprake is van een verworven lange-QT-syndroom kan bovendien in een acute setting gestart worden met isoprenaline, mits de Torsades de Pointes wederom bradycardie-geïnduceerd zijn.


</doc>
<doc id="4739324" url="https://nl.wikipedia.org/wiki?curid=4739324" title="Syndroom van Brugada">
Syndroom van Brugada

Het Syndroom van Brugada is een genetische hartziekte met een karakteristieke afwijking op het ECG in combinatie met een verhoogd risico op plotse hartdood. Het syndroom is vernoemd naar de drie broers Pedro Brugada, Josep Brugada en Ramon Brugada. Het komt voor in ongeveer 1 op 2000 personen. In Zuidoost Azië komt het veel vaker voor. In Thailand is het de belangrijkste oorzaak van plotse hartdood bij jonge mannen.

De symptomen of klinische verschijnselen van het Brugadasyndroom zijn onder meer duizeligheid en wegrakingen, en soms plots overlijden. De klachten treden vooral 's nachts op en kunnen uitgelokt worden door koorts en het gebruik van bepaalde medicijnen. Meestal ontstaan er pas klachten op volwassen leeftijd.

Het is een erfelijke hartziekte die autosomaal dominant overerft. In ongeveer 20% van de gevallen wordt een mutatie gevonden in het SCN5a-gen, dit is een gen dat codeert voor een membraaneiwit van onder meer hartspiercellen dat een belangrijke rol speelt in de natriumstroom door de celmembraan. Deze natriumstroom speelt een belangrijke rol in de actiepotentiaal die resulteert in het samentrekken van de hartspiercellen.

De diagnose kan worden gesteld met behulp van een hartfilmpje. De voor het Brugadasyndroom karakteristieke ECG-afwijkingen zijn echter lang niet altijd zichtbaar op het ECG. Dan kan met behulp van een ajmaline-infuus de diagnose gesteld worden.


</doc>
<doc id="4739472" url="https://nl.wikipedia.org/wiki?curid=4739472" title="Menselijke echolocatie">
Menselijke echolocatie

Menselijke echolocatie is echolocatie door mensen uitgevoerd. Meestal zijn dit mensen die het gezichtsvermogen verloren hebben. 



</doc>
<doc id="4740356" url="https://nl.wikipedia.org/wiki?curid=4740356" title="Syndroom van Roemheld">
Syndroom van Roemheld

Het syndroom van Roemheld is een complex van hartklachten dat wordt veroorzaakt door te veel lucht in de maag en darmen, bijvoorbeeld door te veel eten, door voedsel dat winderigheid veroorzaakt of door afwijkingen in het maag-darmstelsel die een normaal transport van de maaginhoud verhinderen. 
Het syndroom is genoemd naar de Duitse internist "Ludwig von Roemheld" (1871-1938), die de symptomen aan het begin van de 20ste eeuw voor het eerst beschreef.

Door de hoeveelheid lucht in het maag-darmstelsel wordt het middenrif naar boven gedrukt en kan het directe of indirecte druk op het hart uitoefenen. Er kunnen verschillende hartklachten ontstaan, onder andere pijn die op angina pectoris lijkt. In ernstige gevallen kan een korte bewusteloosheid optreden.

Iedere verstoring van de voedselpassage in het bovenste deel van het maag-darmstelsel kan hartklachten in de zin van het syndroom van Roemheld opwekken, bijvoorbeeld een middenrifbreuk waarbij delen van de maag naast de slokdarm in de borstholte verschoven zijn.

Bij acute klachten kan boeren of een wind laten vaak helpen.

Omdat gas meestal de trigger is, kan voedsel waar men een intolerantie voor heeft (bijvoorbeeld lactose) de symptomen verergeren.
Alles dat winderigheid vermindert, kan behulpzaam zijn. Daaronder valt het vermijden van voedsel dat opzet in de maag of veel gas produceert en van grote hoeveelheden alcohol. Veel lichaamsbeweging (versterken van het middenrif) en afbouwen van overgewicht zijn ook van belang.

Verscheidene huismiddelen, zoals gewelde psylliumvezels of thee van kummel, anijs en venkel, kunnen ondersteunend werken om lucht uit de darm te resorberen. Het geneesmiddel Dimeticon werkt eveneens tegen de ophoping van gas in het maag-darmstelsel. Daarnaast is het verstandig de darmflora te herstellen met behulp van probiotica.


</doc>
<doc id="4741462" url="https://nl.wikipedia.org/wiki?curid=4741462" title="Coarctatio aortae">
Coarctatio aortae

Een coarctatio aortae is een zeldzame aangeboren vernauwing van de aorta die zich doorgaans bevindt ter plaatse van de ductus van Botalli. De aandoening wordt meestal ontdekt bij baby's die slechts een paar weken oud zijn, maar soms komt het pas op volwassen leeftijd aan het licht.

Een ernstige coarctatio aortae wordt doorgaans ontdekt als de baby slechts enkele weken oud is. Door de vernauwing schiet de bloedtoevoer naar het onderste deel van het lichaam tekort. Het hart moet harder werken om het bloed toch rond te pompen, wat veel enegie kost. Het kind is daardoor weinig actief, slaapt veel en drinkt slecht.
Bij lichamelijk onderzoek zijn de pulsaties van de halsslagaders en de polsslagaders sterk doordat de bloedtoevoer naar het hoofd en de armen intact is, maar zijn de pulsaties in de liesslagaders zwak.
Een mildere vernauwing wordt vaak pas op latere leeftijd ontdekt. Het is één van de oorzaken van hypertensie op jonge leeftijd. Doordat de bloedtoevoer naar de nieren tekortschiet ontstaat RAAS-activatie en daardoor hypertensie. Daarnaast blijkt vaak dat de patiënten altijd al een matige conditie hadden en niet goed meekonden komen met gymnastiek en sport, dit doordat de bloedtoevoer naar de benen tekortschiet. Daarnaast kunnen hartkloppingen en hoofdpijn voorkomen.

Op de babyleeftijd wordt de diagnose gesteld doordat het kind niet goed drinkt, veel slaapt en weinig actief is. Bij lichamelijk onderzoek zijn de pulsaties van de liesslagaders zwakker die van de halsslagaders. Dit kan worden bevestigd door de bloeddruk aan de enkels te vergelijken met de bloeddruk aan de bovenarmen. Daarnaast kan een souffle aanwezig zijn.
Op kinder- of jong-volwassenleeftijd wordt de diagnose doorgaans gesteld doordat sprake is van hoge bloeddruk, wat zeer ongebruikelijk is op jonge leeftijd. Van verminderde pulsaties hoeft op deze leeftijd niet altijd sprake te zijn, doordat collateraalvorming kan zijn opgetreden. De diagnose kan worden gesteld door een echo-onderzoek van de aorta descendens en door een MRI van de aorta.

Opheffen van de vernauwing door een dotterprocedure met stentplaatsing of door een operatie waarbij het vernauwde deel van de aorta wordt weggesneden (coarctectomie).


</doc>
<doc id="4743367" url="https://nl.wikipedia.org/wiki?curid=4743367" title="Pasteuria">
Pasteuria

Pasteuria is een geslacht van endosporenvormende, Gram-positieve, hyperparasitaire, pathogene bacteriën. De wetenschappelijke naam werd in 1888 gepubliceerd door Elie Metchnikoff. Metchnikoff noemde het geslacht naar "onze beroemde en bewonderde meester ("notre illustre et vénéré maître")", Louis Pasteur.


Andere "Pasteuria"-soorten zijn parasieten van plantenpathogene rondwormen (nematoden):


"P. penetrans" is potentieel bruikbaar als biologisch bestrijdingsmiddel van de schadelijke wortelknobbelaaltjes, die verantwoordelijk zijn voor 75% van de schade aan planten veroorzaakt door rondwormen. Jonge rondwormen raken geïnfecteerd wanneer ze in de grond migreren naar plantenwortels en daarbij in contact komen met endosporen. De endosporen kiemen in de gastheer en veroorzaken diens afsterven; dan komen de vermeerderde endosporen vrij in de grond, waar een nieuwe cyclus van infectie en vermeerdering kan beginnen.

Het feit dat "Pasteuria" twee zeer verschillende groepen ongewervelden parasiteren (watervlooien en rondwormen), suggereert dat er mogelijk onontdekte "Pasteuria"-soorten zijn die nog andere groepen ongewervelden parasiteren.


</doc>
<doc id="4743917" url="https://nl.wikipedia.org/wiki?curid=4743917" title="Kobaltammoniumfosfaat">
Kobaltammoniumfosfaat

Kobaltammoniumfosfaat of Kobalt(II)ammoniumfosfaat is een anorganisch pigment met de chemische formule HCoNOP of in gehydrateerde vorm CoNHPO.HO.

In de tweede helft van de negentiende eeuw werd er veel geëxperimenteerd met het vervaardigen van verschillende varianten van kobaltviolet. Twee pigmenten werden feitelijk in productie genomen: kobaltfosfaat en kobaltarsenaat. Dit laatste pigment had een gewilde purperen tint. Het was echter ook zeer giftig vanwege de arsenicumcomponent. Na de Tweede Wereldoorlog werd dat steeds sterker als een probleem gezien. Na de jaren zeventig werd kobaltarsenaat niet meer als pigment ingezet. Ter vervanging had men toen al teruggegrepen op een derde gevonden variant: kobaltammoniumfosfaat dat een grotere kleurkracht en een warmere gloed had dan kobaltfosfaat. Het werd op de markt gebracht als "Caprice Violet". Kobaltammoniumfosfaat zou een ruimere industriële toepassing vinden dan beide andere kobaltvioletten en wordt nog steeds gebruikt om glas, email en plastics paars te kleuren. Het vond ook zijn weg naar de schilderkunst. Tegenwoordig is de naam "kobaltviolet licht", die eerst voor kobaltarsenaat gebruikt werd, overgegaan op kobaltammoniumfosfaat. Dat werkt wat verwarrend want "kobaltviolet donker", het kobaltfosfaat, is feite lichter dan kobaltammoniumfosfaat.

Kobaltammoniumfosfaat is zeer lichtecht. Het heeft een vrij verzadigde roodviolette tint. Het heeft een vrij grote kleurkracht. In olieverf leidt het tot een kortere droogtijd. In aquarel heeft het pigment de neiging uit te vlokken. Het is niet zuurbestendig maar lost niet op in water. Het is zeer duur met een industriële prijs van tussen de duizend en tweeduizend dollar per kilogram. Het is licht giftig en kan allergische reacties veroorzaken. Langdurig inademen van het poeder kan leiden tot astma. Inslikken van het poeder leidt tot kokhalzen, diarree en verwijding van de bloedvaten. In de "Colour Index" is het het PV 49.


</doc>
<doc id="4744959" url="https://nl.wikipedia.org/wiki?curid=4744959" title="Onweerastma">
Onweerastma

Onweerastma Is een vorm van astma die wordt veroorzaakt door een plotselinge weersverandering.

Wanneer er tijdens de weersverandering pollen in de lucht aanwezig zijn, kunnen deze door de regen opzwellen en barsten. Hierdoor vermeerderd het aantal deeltjes zich zeer snel en door de harde wind kunnen ze zich ook nog snel verspreiden. Mensen met astma, onder andere als gevolg van hooikoorts kunnen hier binnen korte tijd zeer veel last van krijgen. Ook personen die ervoor geen last van astma hadden.

In 1994 deed zich in Londen een warmte-onweer voor, waarna veel mensen last kregen van hun ademhalingswegen. In het zuiden van Australië zijn ook meerdere uitbraken bekend. In november 2016 kwamen in en rond de Australische stad Melbourne zes mensen om het leven door de gevolgen van pollenstorm. Meer dan 8500 mensen meldden zich met luchtwegklachten in het ziekenhuis.



</doc>
<doc id="4745594" url="https://nl.wikipedia.org/wiki?curid=4745594" title="Eliza Ann Grier">
Eliza Ann Grier

Eliza Anna Grier (Mecklenburg County, North Carolina, 1864 – Charlotte, North Carolina, 1902) was een Amerikaans arts en de eerste Afro-Amerikaanse vrouw die in de Amerikaanse staat Georgia de geneeskunde mocht uitoefenen.

Eliza Ann Grier was een dochter van Emily en George Washington Grier. Hoewel ze geboren was na de emancipatieproclamatie van 1862 (die de slaven in rebellerende zuidelijke staten en gebieden "voor altijd vrij" verklaarde), was ze feitelijk een slavin in North Carolina, dat tijdens de Amerikaanse Burgeroorlog niet bezet was. Zij was in de praktijk vrij aan het eind van de burgeroorlog in 1865 (toen ze nog een kleuter was) en verhuisde later naar Nashville om de opleiding tot lerares te volgen aan de Fisk University. Om het lesgeld te kunnen betalen, wisselde ze elk studiejaar af met een jaar werken; nadat ze zich in 1884 aan de universiteit had ingeschreven, studeerde ze in 1891 af.

Grier schreef in 1890 naar het Woman's Medical College of Pennsylvania om uit te leggen dat ze erg weinig geld had en informeerde of assistentie "verschaft zou kunnen worden voor een geëmancipeerde slavin om enige hulp te krijgen voor zo'n verheven beroep". Zij werd in 1893 in het college geaccepteerd en werkte opnieuw tussen de perioden van studie in om in haar levensonderhoud te voorzien. Ze werkte een jaar als katoenplukster om het volgende studiejaar te kunnen betalen, waardoor het haar zeven jaar kostte om de studie af te ronden. Nadat ze in 1897 was afgestudeerd, verhuisde ze naar Atlanta en vroeg vergunning om in Fulton County de geneeskunde te beoefenen, waardoor zij in Georgia de eerste Afro-Amerikaanse vrouw werd die erkend was als arts.

Grier begon een privépraktijk in verloskunde en gynaecologie. Ook in deze tijd vulde zij haar inkomen aan door les te geven. In 1901 werd ze ziek, pas drie jaar nadat ze haar praktijk had geopend, en kon niet meer werken. Ze schreef naar suffragette Susan B. Anthony om hulp te vragen bij haar financiële problemen. Anthony was niet in staat haar op financieel gebied te helpen maar nam namens haar contact op met het Woman's Medical College: "Aan de president van het Women’s Medical College, Philadelphia PA. Ik stuur u de bijgaande brief omdat Mw Grier zegt afgestudeerd te zijn aan uw college, en omdat ik denk dat u haar beter kunt helpen dan wie ook. Zij heeft in die kleine oude stad Greenville een herculestaak op zich genomen. Als ze een spaarzame en zorgvuldige vrouw is, zou ze hulp moeten krijgen om te starten, maar dat ze griep heeft gekregen is beslist slecht. Ik heb een sterke sympathie voor al deze vrouwen, maar mijn portemonnee is er niet op berekend ze financieel te helpen. Kunt u het meisje geen uitweg uit haar problemen voorstellen?"

Grier verhuisde naar Albany, Georgia, waar haar broer Richard Edgar Grier werkte, die ook arts was. Ze stierf in 1902, pas vijf jaar nadat ze als arts begon te werken, en werd begraven in Charlotte, North Carolina.


</doc>
<doc id="4747921" url="https://nl.wikipedia.org/wiki?curid=4747921" title="Veterinair Tuchtcollege">
Veterinair Tuchtcollege

Het Veterinair Tuchtcollege in Nederland behandelt klachten over dierenartsen en dierenartsassistenten met betrekking tot de uitoefening van hun beroep. Iedereen kan bij het college klachten deponeren over de behandeling van zijn of haar dier. Dat reikt van de behandeling van een huisdier tot de behandeling van dieren in de professionele hippische sporten.

Het Tuchtcollege gaat niet over bejegening van eigenaren door dierenartsen, en gaat ook niet over het wel of niet betalen van rekeningen. Voor dat laatste kan men terecht bij de rechter.



</doc>
<doc id="4748263" url="https://nl.wikipedia.org/wiki?curid=4748263" title="Gyrus subcentralis">
Gyrus subcentralis

De gyrus subcentralis is een hersenwinding van de grote hersenen. De gyrus subcentralis vormt een samensmelting van de gyrus praecentralis met de gyrus postcentralis als de sulcus centralis onderaan niet doorloopt tot aan de fissura lateralis. Voor de gyrus subcentralis ligt de sulcus subcentralis anterior, terwijl achter deze hersenwinding de sulcus subcentralis posterior loopt. In sommige grotehersenhelften ligt de gyrus subcentralis diep in de fissura lateralis.


</doc>
<doc id="4748274" url="https://nl.wikipedia.org/wiki?curid=4748274" title="Sulcus radiatus">
Sulcus radiatus

De sulcus radiatus is een hersengroeve in de frontale kwab van de grote hersenen. Deze groeve ligt binnen de pars triangularis van de gyrus frontalis inferior voor de sulcus triangularis. 

Brodmann plaatste in zijn hersenkaart van de mens de voorste grens van area 45 nabij de sulcus radiatus, maar meende dat area 45 in veel gevallen ook voorbij deze hersengroeve liep. 


</doc>
<doc id="4748304" url="https://nl.wikipedia.org/wiki?curid=4748304" title="Dijzenuw">
Dijzenuw

De dijzenuw ("nervus femoralis") is een zenuw in de dij die de huid van de bovenste dij en het binnenbeen en de spieren die de knie strekken, bedient. Het is de grootste zenuw van het lumbale zenuwnetwerk, dat aftakt van de zenuwen in de lendenwervels. De dijzenuw ontspringt van het dorsale deel van de ventrale zenuwtakken van de tweede, derde en vierde lendenzenuwen (L2–L4).

De zenuw loopt naar beneden door de vezels van de grote lendenspier en verlaat deze om vervolgens tussen de grote lendenspier en de darmbeenspier door te lopen. Vervolgens bereikt de zenuw de dij, waar deze zich opdeelt in een voorste en een achterste gedeelte.

De spieren die worden geïnnerveerd door de dijzenuw strekken de knie. De zenuw is ook verantwoordelijk voor het gevoel in de voor- en binnenkant van de de dijen, de scheen en de voetholte.


</doc>
<doc id="4748721" url="https://nl.wikipedia.org/wiki?curid=4748721" title="Sulcus diagonalis">
Sulcus diagonalis

De sulcus diagonalis is een hersengroeve aan de laterale zijde van de grote hersenen. De sulcus diagonalis ligt midden in de pars opercularis van de gyrus frontalis inferior van de frontale kwab en deelt deze hersenwinding op in twee delen. De sulcus diagonalis is in ongeveer de helft van de linker- en rechterhersenhelften aanwezig. Daarbij kan deze hersengroeve verbonden zijn met de ramus anterior ascendens fissurae lateralis en eventueel met de sulcus frontalis inferior.

In de hersenkaart van Brodmann vormt het schorsoppervlak van de sulcus diagonalis een onderdeel van area 44 ("area opercularis"). De grens met de aangrenzende area 45 ("area triangularis") van Brodmann ligt vervolgens verder naar voren bij de ramus anterior ascendens fissurae lateralis. Bij sommige mensen ligt deze grens toch meer naar achter, tussen deze twee hersengroeven in, of bij de sulcus diagonalis zelf.


</doc>
<doc id="4749182" url="https://nl.wikipedia.org/wiki?curid=4749182" title="Sulcus triangularis">
Sulcus triangularis

De sulcus triangularis is een hersengroeve in de frontale kwab van de grote hersenen. Deze kleine groeve bevindt zich in de pars triangularis van de gyrus frontalis inferior en ligt achter de sulcus radiatus De sulcus triangularis kan verbonden zijn met de sulcus frontalis inferior. In de linker- en rechterhersenhelft komt deze hersengroeve in meer dan de helft van de gevallen voor.


</doc>
<doc id="4749661" url="https://nl.wikipedia.org/wiki?curid=4749661" title="Capsula interna">
Capsula interna

De capsula interna (Latijn, lett.: ""binnenste capsule"") is een vezelbaan van witte stof die onderaan in het midden van beide hersenhelften van de grote hersenen loopt. De baan loopt door de basale kernen en scheidt de nucleus caudatus en de thalamus van het putamen en de globus pallidus. De capsula interna bevat zowel stijgende als dalende axonen die van en naar de hersenschors gaan.

De tractus corticospinalis, onderdeel van het piramidale systeem, vormt een belangrijk deel van de vezels in de capsula interna. Deze tractus voert motorische informatie van de hersenschors naar de lagere motorneuronen in het ruggenmerg, waarna de informatie vervolgens aan de spieren wordt doorgegeven.

Wanneer de hersenen horizontaal worden doorsneden, ziet de capsula interna eruit als een V die op zijn kant ligt. De volgende onderdelen worden onderscheiden:

De "genu" bevat zenuwbanen van de hersenschors naar de pedunculus cerebri onderaan de grote hersenen, waarna de banen naar de andere helft van het lichaam kruisen (Latijn: "decussatio") en eindigen op de kernen van de hersenzenuwen. De genu bevat tevens de tractus corticobulbaris, die voornamelijk verantwoordelijk zijn voor het bewegen van de spieren in het gezicht en de nek.

De "crus anterius" van de capsula interna bevat:

De "crus posterius" ligt achter de genu. Het voorste tweederde gedeelte van de crus posterius bevat de vezels van de tractus corticospinalis, die ontspringen in het motorische deel van de frontaalkwab en doorlopen in het piramidale systeem in de medulla oblongata. Het overige éénderde deel bevat:


</doc>
<doc id="4750127" url="https://nl.wikipedia.org/wiki?curid=4750127" title="Capsula externa">
Capsula externa

De capsula externa (Latijn, lett.: ""buitenste capsule"") is een verzameling vezelbanen van witte stof in de hersenen. De vezels lopen tussen de buitenkant van het putamen en het claustrum en zijn in doorsnedes te zien als een dunne, lichtkleurige band.

De capsula externa bestaat uit associatievezels, die verschillende gebieden binnen de hersenschors met elkaar verbinden. De vezels die door de capsula externa lopen verbinden de basale voorhersenen met de hersenschors en maken gebruik van acetylcholine om te signalen door te geven.

De capsula externa voegt zich uiteindelijk samen met de capsula interna en vormt zo een lus om de nucleus lentiformis (putamen en globus pallidus).


</doc>
<doc id="4750137" url="https://nl.wikipedia.org/wiki?curid=4750137" title="Capsula extrema">
Capsula extrema

De capsula extrema (Latijn, lett.: ""uiterste capsule"") is een verzameling vezelbanen van witte stof in de hersenen. De vezels lopen tussen het claustrum en de insula.

De capsula extrema bestaat, net als de capsula externa, uit associatievezels, die verschillende gebieden binnen de hersenschors met elkaar verbinden. De capsula extrema verbindt de gyrus frontalis inferior (gebied van Broca) met het gedeelte achteraan de gyrus frontalis superior (gebied van Wernicke). Gezien deze verbinding in twee richtingen tussen de twee belangrijkste taalcentra in de hersenen, speelt de capsula extrema mogelijk een belangrijke rol in het taalvermogen. Beschadiging kan leiden tot geleidingsafasie.


</doc>
<doc id="4750577" url="https://nl.wikipedia.org/wiki?curid=4750577" title="Liesbeth de Vries">
Liesbeth de Vries

Liesbeth de Vries (Groningen, 1950) is een Nederlands oncoloog. Ze is als hoogleraar medische oncologie verbonden aan de Rijksuniversiteit Groningen.

Liesbeth de Vries promoveerde in 1982 aan de Rijksuniversiteit Groningen op het proefschrift "Clinical and laboratory aspects of acute leukaemia". In 1997 werd zij benoemd tot hoogleraar medische oncologie aan diezelfde universiteit en werd ze hoofd van de afdeling medische oncologie van het Universitair Medisch Centrum Groningen. Ze is de eerste vrouwelijke hoogleraar in deze discipline en tevens de eerste vrouw die in een universitair medisch centrum aan het hoofd van de afdeling medische oncologie staat.

In 2002 werd ze lid van de afdeling natuurkunde van de Koninklijke Nederlandse Akademie van Wetenschappen. Nadien werd ze lid van de Raad voor Medische Wetenschappen. In 2009 ontving ze een prijs van de European Society for Medical Oncology. In 2010 werd ze voor een periode van vijf jaar benoemd tot academiehoogleraar. Het jaar erop ontving ze een ERC Advanced Grant voor haar project OnQview. Met dit project wordt onderzoek gedaan naar het toepassen van niet-radioactieve moleculaire afbeeldingen van tumorlaesies, zodat er een zo goed mogelijke selectie van medicijnen tegen kanker gemaakt kan worden. Ze werkt binnen dit project samen met Jennifer Herek, hoogleraar aan de Universiteit Twente. In 2014 ontving ze de Prof. dr. P. Muntendamprijs, die wordt uitgereikt aan mensen die zich ingezet hebben voor de kankerbestrijding.


</doc>
<doc id="4751591" url="https://nl.wikipedia.org/wiki?curid=4751591" title="Pierre Craninx">
Pierre Craninx

Pierre Jean Etienne Craninx (Leuven, 17 november 1805 - Hamme-Mille, 17 augustus 1890) was een Belgisch hoogleraar en edelman.

Pierre Craninx was arts, hoogleraar aan de Katholieke Universiteit Leuven, voorzitter van de Académie royale de Belgique, schepen van Leuven, was een zoon van Gérard Craninx en Marie-Madeleine Heuschling.

In 1829 werd hij bij handgeklap, zonder deliberatie, tot doctor in de geneeskunde bevorderd. Hij verdedigde een thesis onder de titel "Spécimen inaugurale physiologico-medicum de pubertale in sexu mulicbri".

Hij werd onmiddellijk tot assistent benoemd bij professor Jacmart. Hij trok ook naar Parijs waar hij werkte bij professor Broussais, die een grote invloed op hem uitoefende.

Hij keerde naar België terug in september 1830 en werkte als militair arts. In 1835 werd hij hoogleraar aan de Leuvense universiteit en begon met de cursussen inwendige geneeskunde en hygiëne.

Bij de oprichting in 1841 van de Académie royale de médecine werd hij onmiddellijk tot lid benoemd. Hij werd voorzitter van de academie in 1884.

Hij trouwde in Brussel in 1842 met Marie Caroly (1821-1843). Hij hertrouwde in Leuven in 1845 met Emerence van den Schrieck (1823-1900). Uit het tweede huwelijk sproten een zoon en een dochter.

De zoon, Oscar Craninx (1847-1913), trouwde met Marie Gisler (1848-1912). Het huwelijk bleef kinderloos. Craninx was hoogleraar natuurwetenschappen aan de KU Leuven. Met zijn dood doofde de familie uit.

Pierre Craninx werd lid van talrijke geleerde genootschappen, zowel in België als in andere landen. Zo werd hij:

Hij bekommerde zich ook om problemen van algemeen belang:

In 1889 werd hij opgenomen in de Belgische erfelijke adel.


</doc>
<doc id="4751871" url="https://nl.wikipedia.org/wiki?curid=4751871" title="Nucleus dentatus">
Nucleus dentatus

De nucleus dentatus (Latijn, lett.: "getande kern") is een verzameling neuronen in het centrale zenuwstelsel die een getande rand heeft, waaraan de structuur haar naam ontleent. De kern van grijze stof ligt diep in de witte stof van het cerebellum en is de grootste structuur die het cerebellum met de grote hersenen verbindt.

De nucleus dentatus is de grootste en de buitenste van de vier diepe kernen in het cerebellum, naast de nucleus interpositus (bestaande uit de nucleus emboliformis en de nucleus globosus) en de nucleus fastigii.

De kern is hoofdzakelijk verantwoordelijk voor het plannen, op gang brengen en coördineren van willekeurige bewegingen en is nauw verbonden met de ventraal-laterale kern in de thalamus en de motorschors.


</doc>
<doc id="4751876" url="https://nl.wikipedia.org/wiki?curid=4751876" title="Nucleus fastigii">
Nucleus fastigii

De nucleus fastigii is een verzameling neuronen in het centrale zenuwstelsel. De kern van grijze stof ligt diep in de witte stof van het cerebellum.

De nucleus fastigii is één van de vier diepe kernen in het cerebellum, naast de nucleus interpositus (bestaande uit de nucleus emboliformis en de nucleus globosus) en de nucleus dentatus. De nucleus fastigii is kleiner dan de dentatus, maar groter dan de twee nuclei interpositi.

De kern wordt van informatie voorzien door purkinjecellen in de vermis van het cerebellum en projecteert naar de nuclei vestibulares, die horen bij de nervus vestibulocochlearis en belangrijk zijn voor de evenwichtszin.


</doc>
<doc id="4751893" url="https://nl.wikipedia.org/wiki?curid=4751893" title="Nucleus interpositus">
Nucleus interpositus

De nucleus interpositus (Latijn, lett.: "tussengeplaatste kern") is een verzameling neuronen in het centrale zenuwstelsel. De kern van grijze stof ligt diep in de witte stof van het cerebellum. De nucleus interpositus bestaat uit twee onderdelen: de nucleus emboliformis en de nucleus globosus. De twee onderdelen worden functioneel tot één structuur gerekend.

De nucleus interpositus is één van de vier diepe kernen in het cerebellum, naast de nucleus fastigii en de nucleus dentatus.

De kern is verantwoordelijk voor het coördineren van agonistische en antagonistische spierparen en een laesie in deze kern kan daardoor leiden tot tremor. Daarnaast is de kern essentieel voor uitgestelde Pavloviaanse conditionering.


</doc>
<doc id="4751994" url="https://nl.wikipedia.org/wiki?curid=4751994" title="Vermis">
Vermis

De vermis cerebelli (Latijn, lett.: "worm van de kleine hersenen"), of simpelweg vermis, ligt in het midden van de kleine hersenen in het achterste deel van de hersenen. De belangrijkste functies waarmee de vermis wordt geassocieerd, zijn het houden van het postuur en controleren van beweging.

Laesies in de vermis kunnen leiden tot rompataxie, gekenmerkt door een wijde beenstand en onvaste en waggelende loopgang. Dit is te vergelijken met de loopgang van iemand die onder de invloed van alcohol is.

De vermis ligt in de fossa cranii posterior, een gebied dat tijdens de zwangerschap bij een echo vaak wordt geïnspecteerd om te controleren of er geen misvormingen zijn. Afwijkingen in dit gebied kunnen leiden tot uiteenlopende syndromen, waaronder dat van Dandy-Walker.


</doc>
<doc id="4752016" url="https://nl.wikipedia.org/wiki?curid=4752016" title="Tentorium cerebelli">
Tentorium cerebelli

Het tentorium cerebelli (Latijn, lett.: "tent van de kleine hersenen") is een verlenging van het harde hersenvlies die de kleine hersenen scheidt van de onderste delen van de occipitaalkwab.

Voor hersentumoren wordt er vaak een onderscheid gemaakt tussen supratentoriaal (boven het tentorium) en infratentoriaal (onder het tentorium). De locatie van de tumor kan bijdragen aan de diagnose van het type tumor. Het meerendeel van de tumoren bij kinderen is infratentoriaal, terwijl volwassenen vaker supratentoriale tumoren krijgen.

Er kan als gevolg van een uitbreiding van het hersenweefsel of de omliggende weefsels, zoals bijvoorbeeld door een hersenbloeding of -tumor, druk komen te staan op het tentorium. Aangezien het tentorium een harde structuur is, kan het vervolgens omliggende structuren beknellen. Als het tentorium van zijn plek verschuift, wordt dit een hernia genoemd. Een veelvoorkomend symptoom hierbij is een verwijde pupil, omdat het tentorium de nervus oculomotorius beknelt. In gevallen van ernstig verhoogde intracraniële druk kan een hernia van het tentorium ernstige gevolgen hebben, aangezien het ook de hersenstam, waar veel vitale functies zitten, kan beknellen.


</doc>
<doc id="4752769" url="https://nl.wikipedia.org/wiki?curid=4752769" title="Deletie chromosoom 6q24.2 tot 6q25.3">
Deletie chromosoom 6q24.2 tot 6q25.3

Bij een deletie van chromosoom 6q24.2 tot 6q25.3 is dit stukje van chromosoom 6 in enkelvoud aanwezig, in plaats van in tweevoud. Dit wordt ook genoteerd als een chromosoompatroon 46,XX,del(6)(q24.2q25.3).
Deze chromosoomafwijking betreft een zogeheten interstitiële deletie, wat wil zeggen dat de uiteinden van het chromosoom wel aanwezig zijn.

Deze deletie is niet eerder aangetoond en beschreven in medische literatuur. De meeste chromosoomafwijkingen zijn uniek en komen bij slechts één patiënt in precies deze grootte voor. Er zijn wel andere (kleinere en grotere) deleties beschreven die deels overlappen met deze specifieke deletie.
De verschijnselen van de patiënten die beschreven zijn wisselen erg. Frequent blijken kinderen met soortgelijke deleties een ontwikkelingsachterstand te hebben. Het is onduidelijk ik welke mate deze ontwikkelingsachterstand in een blijvende beperking zal resulteren, maar waarschijnlijk zal er sprake zijn van een verstandelijke beperking.

De grootte van de deletie is niet gerelateerd aan de mate van klachten die een kind ervan ondervindt.


</doc>
<doc id="4752915" url="https://nl.wikipedia.org/wiki?curid=4752915" title="Nucleus lentiformis">
Nucleus lentiformis

De nucleus lentiformis (Latijn, lett.: "lensvormige kern") is een onderdeel van de basale kernen en bestaat uit de globus pallidus en het putamen. De kern is, gezien vanaf de bovenkant, lensvormig.

De kern vormt niet zozeer een functionele, maar wel een anatomische eenheid.

Bij een horizontale doorsnede door de hersenen is de nucleus lentiformis te zien als een lensvormige eenheid. Gezien vanaf de zijkant heeft de kern meer weg van een driehoek. De nucleus lentiformis ligt tegen de nucleus caudatus, maar is korter.

De kern wordt aan weerskanten begrensd door de capsula interna en de capsula externa, twee banen van witte stof. Andere nabijgelegen grijze stofkernen zijn de thalamus en het claustrum aan weerszijden en de nucleus caudatus die bovenlangs over de nucleus lentiformis loopt.


</doc>
<doc id="4752994" url="https://nl.wikipedia.org/wiki?curid=4752994" title="Claustrum (hersenen)">
Claustrum (hersenen)

Het claustrum (Latijn, lett.: "afgesloten plaats") is een dunne laag grijze stof die ligt tussen de capsula externa en de capsula extrema in het midden van de grote hersenen. Vermoed wordt dat de structuur in alle zoogdieren voorkomt.

Het claustrum is niet meer dan enkele millimeters diep en ligt lateraal ten opzichte van het putamen en mediaal ten opzichte van de insula. De cellen in het claustrum zijn grotendeels van hetzelfde type, wat duidt op een éénduidige verwerking van informatie door alle neuronen in het claustrum. Het claustrum is mogelijk betrokken bij het orkestreren van de activiteit in de hersenschors vanwege de wijdverspreide connecties.


</doc>
<doc id="4753032" url="https://nl.wikipedia.org/wiki?curid=4753032" title="Tractus corticobulbaris">
Tractus corticobulbaris

De tractus corticobulbaris of tractus corticonuclearis is een baan van witte stof verantwoordelijk voor het doorgeven van motorische informatie van de motorschors in de hersenschors naar de pyramis medullae oblongatae. Het grootste deel van de informatie die via de tractus corticobulbaris wordt doorgegeven komt uit bij de kernen van de hersenzenuwen, met uitzondering van de zenuwen die de ogen aansturen (n. III, IV en VI). Dit betekent dat de tractus vooral belangrijk is voor het aansturen van de spieren in het gezicht en de nek.

De naam "corticobulbaris" is afgeleid van de twee worden "cortex", of hersenschors, en "bulbus", een term waarmee de hersenstam wordt bedoeld.

De tractus corticobulbaris loopt via de corona radiata door de genu ("knie") van de capsula interna naar de hersenstam.


</doc>
<doc id="4753268" url="https://nl.wikipedia.org/wiki?curid=4753268" title="De prinses van Clèves">
De prinses van Clèves

De prinses van Clèves (oorspronkelijke titel: "La princesse de Clèves") is een roman van Marie-Madeleine Pioche de La Vergne uit 1678. Het verhaal speelt zich grotendeels af aan het Louvre (destijds een koninklijk verblijf) en gaat over de onmogelijke liefde tussen enkele personen aan het Franse hof. 

Het verhaal speelt zich af in de periode 1558-1559, ten tijde van het regime van Hendrik II en diens zoon en opvolger Frans II. De 16-jarige Mademoiselle de Chartres is een beeldschoon meisje dat door haar moeder uitgehuwelijkt wordt aan de prins van Clèves, terwijl ze eigenlijk niets voor deze man voelt. Hierdoor wordt zij de prinses van Clèves. In feite heeft ze nog geen enkele ervaring in de liefde.

Aan het hof maakt de prinses van Clèves kennis met de hertog van Nemours (Jacques van Savoye-Nemours), op wie ze werkelijk verliefd wordt. De twee ontmoeten elkaar een paar keer in geheim. De moeder van de prinses van Clèves drukt op haar sterfbed haar dochter op het hart dat ze nooit iets mag laten merken, om de familie niet eerloos te maken. De prinses van Clèves besluit zich enige tijd op het platteland terug te trekken, zodat ze tegenover haar echtgenoot niet voortdurend de schijn hoeft op te houden. 

Enige tijd later krijgt de prinses van Clèves een brief in handen waarin een onbekende vrouw haar liefde voor de hertog van Nemours verklaart, en dit maakt haar erg jaloers. In werkelijkheid is de brief geschreven door Mll de Chartres' eigen oom – de Vidame van Chartres – die achter de liefde van zijn nichtje is gekomen en op deze manier een eind aan de affaire wil maken, teneinde de eer van de familie te redden en zijn eigen positie als vertrouweling van de koning veilig te stellen. De Vidame geeft aan de hertog van Nemours een brief voor de prinses van Clèves mee waarin hij het ware verhaal uitlegt. De prinses van Clèves is opgelucht dat haar grote liefde toch trouw blijkt, maar krijgt ook last van wroeging. Ze besluit tegenover haar echtgenoot op te biechten dat ze verliefd is op een andere man. Ze zegt er niet bij wie haar minnaar is, maar vervolgens wordt dit alsnog publiekelijk bekend. De prins van Clèves sterft korte tijd later als gevolg van liefdesverdriet.
De prinses van Clèves is nu vrij om haar relatie met de hertog van Nemours voort te zetten, maar ze besluit hiervan af te zien omdat ze bang is opnieuw te worden teleurgesteld. In een laatste ontmoeting vertelt ze hem dat ze definitief uit elkaar moeten gaan. De prinses trekt zich terug uit het hofleven en besluit de rest van haar leven door te brengen in een klooster in de Pyreneeën.

"La princesse de Clèves" wordt beschouwd als het prototype van de psychologische roman in de geschiedenis van de westerse literatuur. De meeste personages in het verhaal hebben echt bestaan, alleen de hoofdpersoon is fictief.

De auteur, die zelf een hoge positie aan het Franse hof bekleedde, schreef het verhaal tussen 1672 en 1677. Zij publiceerde het werk anoniem omdat ze anders door het thema hoogstwaarschijnlijk in opspraak was geraakt. Pas in 1780, dus ruim 100 jaar nadat de roman was verschenen, werd bekend dat zij de schrijfster was.

Het verhaal is meerdere malen in het Nederlands vertaald. De recentste vertaling, uitgegeven door Van Oorschot, is uit 1993.

Het verhaal is sinds de jaren 60 enkele malen verfilmd, waarbij het veelal eigentijds is gemaakt met andere personages. 


Op 28 februari 2010 zond BBC Radio 3 een hoorspel van het verhaal uit.

Magali Montoya maakte een toneelbewerking van het verhaal, die in januari 2016 werd opgevoerd in Grenoble.

De Franse schrijfster Marie Darrieussecq schreef in 2011 een roman genaamd "Clèves" met hetzelfde thema, die speelt omstreeks 1980. 



</doc>
<doc id="4754371" url="https://nl.wikipedia.org/wiki?curid=4754371" title="Orsayvirus">
Orsayvirus

Het orsayvirus is een RNA virus dat "Caenorhabditis elegans" rondwormen kan infecteren. Het is verwant aan nodavirussen, maar moet nog formeel geclassificeerd worden.

Het orsayvirus heeft een (+)ssRNA genoom dat bestaat uit twee RNA moleculen, RNA1 en RNA2. Het RNA1-molecuul codeert voor een RNA-afhankelijke RNA polymerase (RdRP) van 982 aminozuren lang. Het RNA2 molecuul heeft twee open leesramen (ORFs) die coderen voor een capside-eiwit en voor een eiwit met een nog onbekende functie.

Het Orsay virus werd ontdekt in 2011 in "Caenorhabditis elegans" rondwormen in rottend fruit in Orsay, Frankrijk. Rond de tijd van de ontdekking waren methoden ontwikkeld die het isoleren van nematoden uit de natuur mogelijk maakten. Met gebruikmaking van deze methoden werden "Caenorhabditis briggsae" en "C. elegans" rondwormen gevonden die darmafwijkingen vertoonden, zoals overmatige windingen van de darmwand. Om aan te tonen dat een virus de oorzaak was van deze darmafwijkingen, werd het lysaat van geïnfecteerde rondwormen toegevoegd aan gezonde rondwormen, wat leidde tot infectie. Omdat voor het lysaat een filter was gebruikt dat alleen virusdeeltjes doorlaat, moest de infectie wel door een virus komen. Dit werd nog eens bevestigd door elektronenmicroscopie, die virusdeeltjes liet zien.

Bij infectie van een rondworm hopen de virusdeeltjes zich op in darmcellen. Samen met deze eigenschap maken de kleine structuur van het Orsay virus, zijn gelijkenis met de goed gekarakteriseerde nodavirussen, en zijn onschadelijkheid voor mensen het virus tot een handig virus voor experimenteel onderzoek.


</doc>
<doc id="4754905" url="https://nl.wikipedia.org/wiki?curid=4754905" title="Trota van Salerno">
Trota van Salerno

Trota van Salerno, ook wel gespeld als Trocta, was een arts en medisch schrijfster uit de middeleeuwen. Zij leefde waarschijnlijk in de eerste helft van de 12e eeuw in de Italiaanse kuststad Salerno. Haar roem verspreidde zich tot in Frankrijk en Engeland in de 12e en 13e eeuw. Haar werk was vergeten totdat het werd herontdekt aan het eind van de 20ste eeuw.

Trota werkte in Salerno, waar sinds de 9e eeuw een "school" gevestigd was, een voorloper van de latere universiteiten. De Scuola Medica Salernitana was gevestigd in de buurt van het benedictijnerklooster van Monte Cassino. Uniek was dat de school ook openstond voor vrouwen. Er gaven zelfs vrouwen les. Ook Trota was verbonden met de school van Salerno en werkte als "magister" mee aan handboeken van de school, zoals aan het "Regimen Sanitatis ("Gezondheidsregime) en aan het "Compendium Salernitatum".

Trota woonde in de buurt van Salerno en stamde uit een adellijke familie. Ze werkte als arts en was getrouwd met Platearius. Het echtpaar had twee zonen.

Tijdens de vergeten periode was er wel een medisch werk bekend onder de naam Trotula (een verkleinwoord van Trota). Dit werk bestaat uit drie delen, waarvan één deel waarschijnlijk oorspronkelijk is geschreven door Trota of direct naar haar kan worden teruggeleid. De andere twee zijn volgens de huidige wetenschappelijke inzichten van met name Monica H. Green geschreven door mannen. Green toonde aan dat het deel "De curis mulierum" (Over de behandeling van vrouwen) kan worden toegeschreven aan Trota van Salerno. De reden hiervoor is onder andere dat de tekst een intieme toegang tot het vrouwelijk lichaam laat zien. Een toegang die in deze periode voor mannelijke artsen niet toegestaan was. Green denkt dat de tekst vooral bestemd was voor belezen vrouwelijk publiek. 

In 1985 ontdekte de Amerikaanse historicus John F. Benton het manuscript "Practica secundum Trotam" ("Praktische geneeskunde volgens Trota"), dat zich momenteel in Madrid bevindt. 

Er bestaat geen biografische informatie over Trota van Salerno, naast de informatie die uit teksten die mogelijk van haar hand zijn kan worden gedestilleerd. 

Dit werk, dat het meest direct wordt toegeschreven aan Trota behandelt verschillende medische onderwerpen, van onvruchtbaarheid en menstruatieproblemen, tot slangenbeten en cosmetica. Het door Benton gevonden manuscript dateert uit het begin van de 13e eeuw. 

Trota kan niet direct gezien worden als "de auteur" van deze tekst, of in elk geval niet in de vorm waarin deze is overgeleverd. Haar naam komt namelijk in de tekst alleen voor in de derde persoon. Zij verschijnt in een anekdote over een jonge vrouw die lijdt aan "ventositas matricis" ("wind in de baarmoeder"). In de tekst wordt uitgelegd dat vrouwen soms wind in hun baarmoeder innemen, met als resultaat dat zij eruitzien alsof ze gescheurd zijn of lijden aan pijn aan de ingewanden. Trota werd bij een vrouw geroepen die aan deze aandoening leed. Zij werd daarbij aangeduid als "magistra", de vrouwelijke vorm van een "meester", hetgeen haar status in die tijd aanduidde. 


</doc>
<doc id="4755272" url="https://nl.wikipedia.org/wiki?curid=4755272" title="Trotula">
Trotula

De Trotula is een groep van drie teksten over geneeskunde bij vrouwen, een vroege vorm van gynaecologie. De boeken zijn in de 12e eeuw samengesteld in de Italiaanse stad Salerno. De naam is afkomstig van Trota van Salerno, een vrouwelijke arts en schrijfster, die een van de drie teksten zou hebben geschreven. Trotula is een verkleinwoord van Trota. Tijdens de Middeleeuwen werd Trotula als een echte persoon beschouwd. De teksten circuleerden in deze periode door grote delen van Europa.

De drie boeken zijn afzonderlijk van elkaar ontstaan. Van het Liber de sinthomatibus mulierum zijn drie versies uit de 12e eeuw bekend. Voor 1187 werden de drie boeken bij elkaar gevoegd tot een protoversie van de Trotula. Na 1250 ontstond de standaard versie, na enkele herzieningen. 

Er zijn vele vertalingen van de oorspronkelijk Latijnse tekst gemaakt, in het Engels, Duits, Hebreeuws en Italiaans. Een vertaling in het Iers stamt uit 1352.

Er zijn 126 manuscripten van de Latijnse versie van de Trotula bekend, waarschijnlijk slechts een klein deel van het totaal dat tussen eind 12e eeuw en begin 15e eeuw in Europa gecirculeerd heeft. 

In Brugge bevindt zich een Trotula-handschrift in de vorm van een manuscript op papier. Het is aangeschaft door de 19e-eeuwse geneesheer Isaac De Meyer. Zijn zoon Desiré schonk het aan de stad Brugge. In Trinity College bevindt zich een niet complete versie.

Dit boek was nieuw in deze periode door de overname van de nieuwe Arabische geneeskunde die in Europa bekend werd. Het boek bevat onder andere overwegingen over menstruatie en de afwijkingen daarvan, over zwangerschap, bevalling en over de behandeling van een pasgeborene. Het betreft momenteel sterk achterhaalde visies. Zo werd in dit boek menstruatie gezien als de variant van de nachtelijke zaadlozingen bij mannen.  

Dit boek wordt toegeschreven aan Trota van Salerno, toen het als afzonderlijke tekst circuleerde. Maar historische zien dit eerder als een teken dat de autoriteit van Trota achter de tekst stond. Het boek is geen samenhangend geheel, maar behandelt gynaecologische, andrologische, pediatrische, cosmetische en andere algemene medische onderwerpen. Er is aandacht voor de behandeling van onvruchtbaarheid. De tekst bevat een aantal pragmatische instructies om maagdelijkheid te "herstellen". Het boek bevat behandeling van problemen met de blaas, maar ook van problemen met gesprongen lippen die veroorzaakt zijn door te veel zoenen. 

Deze tekst bevat een verhandeling over het behouden en verbeteren van vrouwelijk schoonheid. De eerste versies van de tekst bevatten een inleiding waarin de auteur zichzelf voorstelt als een man. De tekst bevat aanbevelingen over de verzorging van het haar (inclusief lichaamsbeharing), gezicht, lippen, tanden, mond en genitaliën. Het boek lijkt niet gericht te zijn op vrouwen, maar op mannelijke artsen, die kunnen profiteren van hun kennis om vrouwen mooi te maken. 

De auteur geeft in de originele versie van de tekst krediet aan moslimvrouwen. De cosmetische gewoonten van dezen werden namelijk overgenomen door christelijke vrouwen, met name op Sicilië. Ook geeft de tekst een indruk van de internationale markt van kruiden en geurstoffen, die verhandeld werden in de islamitische wereld. Olibanum, kruidnagel, kaneel, nootmuskaat en laos worden regelmatig in de bereidingen gebruikt. 


</doc>
<doc id="4756946" url="https://nl.wikipedia.org/wiki?curid=4756946" title="Kussmaul-ademhaling">
Kussmaul-ademhaling

Kussmaul-ademhaling is een abnormaal (pathologisch) ademhalingspatroon, gekenmerkt door zeer diep, snakkend ademen. Het is een onbewust mechanisme dat dient om verzuring (acidose) te compenseren door zoveel mogelijk koolstofdioxide uit te ademen.

Kussmaul-ademhaling komt voor bij een ernstige metabole acidose, die vooral gezien wordt bij diabetische ketoacidose, als gevolg van een tekort aan insuline. Maar het komt ook voor bij nierfalen.

De bloedgassen bij een patiënt met Kussmaul-ademhaling vertonen een lage partiële druk van kooldioxide, een lage bicarbonaatspiegel en een sterk negatieve base excess.

Dit type ademhaling is vernoemd naar Adolph Kussmaul, een 19e eeuwse Duitse arts die dit voor het eerst beschreef, in 1874.



</doc>
<doc id="4758390" url="https://nl.wikipedia.org/wiki?curid=4758390" title="Branco van Dantzig">
Branco van Dantzig

Branco van Dantzig (Harlingen, 13 september 1870 – Auschwitz, 19 september 1942) was een Nederlands zang- en spreekpedagoge. Ze werd gezien als een van de grondleggers van het Nederlandse spraakonderwijs en kreeg het predicaat "Moeder van de Nederlandse logopedie".

Ze werd geboren binnen het gezin van slager Emanuel van Dantzig en Jeannette de Leeuw, een jaar na haar zus Eva van Dantzig. In Rotterdam wordt ze herdacht door de Branco van Danzigstraat, het Brancoplein en het Branco van Dantzigpark en de plaquette aan haar voormalige woning aan de Schietbaanlaan. Voorts is er de Branco van Dantzigprijs bij de Nederlandse vereniging voor logopedie en foniatrie. Ze was ridder in de orde van Oranje Nassau (1935). Ze is verre familie van wiskundige David van Dantzig 

Ze mocht als meisje naar de HBS, dat toen nog voornamelijk jongensscholen waren. Na die opleiding vertrok ze naar het Verenigd Koninkrijk om haar Engels te verbeteren. Bij haar terugkomst in Nederland nam ze zanglessen bij Arnold Spoel in Den Haag en muziektheorie bij de blinde Willem van Thienen in Delft. Daarbij ontwikkelde ze een interesse in de spraakkunst. Vanaf 1896 was ze werkzaam in Rotterdam, ze ging in dienst van de overheid als spraaklerares werken aan de "Gemeentelijke vormschool voor meisjes" aldaar (1898) In 1903 schoof ze door naar de "Rotterdamse kweekschool voor bewaarschoolonderwijzeressen". In die stad was ze ook verbonden aan het Rotterdams conservatorium in de vakken solozang, solfege en hygiënisch spreken. Ze gaf ook les aan de kweekschool in Den Haag en aan de toneelschool in Amsterdam. Als autodidact op haar vakgebied ging ze vaak (ten rechte) in tegen de heersende meningen. Ze publiceerde regelmatig, waarbij hara publicaties ook het buitenland bereikten. Van haar verscheen een aantal boekwerken op genoemd gebied. In 1927 was ze mede-initiatiefneemster van de "Vereniging voor logopedie en phoniatrie", nadat ze een jaar eerder was toegetreden tot het "Internationale Gesellschaft für Logopaedie und Phonoiatrie" in Den Haag. In 1928 richtte ze de "Rotterdamse vereniging voor spraakgebrekkigen" op, een verre voorloper van de Koninklijke Auris Groep. Na haar pensioen in 1935 vertrok ze naar Amsterdam en studeerde zelf verder aan de Universiteit van Amsterdam, Laboratorium voor experimentele fonetiek. Dat leverde in 1940 "De korte o-klank in het Nederlands" op. In de Tweede Wereldoorlog bleef ze ondanks haar Joods-zijn doorwerken. Ze woonde destijds vanwege een matige gezondheid al in Het Nieuwe Huis, een flat aan het Roelof Hartplein 4, speciaal voor alleenstaande ouderen. In september 1942 werd ze weggevoerd naar Kamp Westerbork en vrijwel direct op transport gezet naar concentratiekamp Auschwitz, alwaar ze op 19 september 1942 werd omgebracht. 

Van haar hand verschenen onder meer:


</doc>
<doc id="4758551" url="https://nl.wikipedia.org/wiki?curid=4758551" title="Bailey Jay">
Bailey Jay

Bailey Jay (Richmond, Virginia, 5 november 1988) is een Amerikaanse transseksuele pornoactrice.

Jay begon in 2010 haar carrière als pornoactrice en in hetzelfde jaar begon ze, met haar man fotograaf Matthew Terhune, haar podcastuitzendingen waarin ze onder meer transseksualiteit bespreekt. Jay won twee jaar op rij (in 2011 en 2012) AVN Awards voor Transsexual Performer of the Year. In 2012 zong Jay het lied "You're Getting Lucky Tonight" dat ze op single uitbracht. In 2014 had Jay vier gastoptredens in "The Jim Norton Show" en was ze te zien in "The Approval Matrix". In 2015 was Jay te zien in de aflevering "Last Fuckable Day" van "Inside Amy Schumer" met Amy Schumer.




</doc>
<doc id="4758704" url="https://nl.wikipedia.org/wiki?curid=4758704" title="Eva van Dantzig">
Eva van Dantzig

Eva van Dantzig (Harlingen, 18 augustus 1869 - Sobibór, 13 maart 1943) was een Nederlands pianiste en logopediste. 

Ze werd geboren binnen het gezin van slager Emanuel van Dantzig en Jeannette de Leeuw, een jaar voor haar zus Branco van Dantzig. Zij werd omgebracht in vernietigingskamp Sobibór. Haar naam is als weggevoerde verwerkt in de lijst op het oorlogsmonument "Niet weer, nooit meer" in Zeist.

Ze kreeg haar muziekopleiding van Martinus Schuil in Harlingen. Daarna, van 1884 tot 1888, kon ze studeren aan de Rotterdamse Muziekschool bij Friedrich Gernsheim, Theodoor Verhey en Willy Hess. Haar studie richtte zich voornamelijk op de piano. In 1888 verkreeg zij haar diploma’s voor pianospel (1e graad) en piano-onderwijs (1e graad), in 1893 nog gevolgd door een diploma voor koorzangonderwijs. Als pianiste trad zij door het gehele land op, van Harlingen tot Winschoten tot Rotterdam. In Winschoten was ze ook enige tijd (1888-1899) spraak- en muzieklerares, gevolgd door een aantal jaren dezelfde beroepen in Rotterdam (1899-1903). Vervolgens gaf ze spraak/muzieklessen in Den Haag (gemeentelijk spreekonderwijs), ging in 1934 officieel met pensioen, maar zette haar praktijk privé voor, voor het laatst in Zeist vanaf circa 1939. 

Daarbij reageerde ze af en toe op stukken omtrent de uitspraak van het Nederlands of over de oprichting van een logopedieschool in Den Haag.

Ondertussen gaf ze wat educatieve muziek uit:


</doc>
<doc id="4758930" url="https://nl.wikipedia.org/wiki?curid=4758930" title="Cathine">
Cathine

Cathine (d-norpseudoephedrine of (+)-norpseudoeffedrine), is een psychoactief middel uit de fenylethylamine- en amfetamine-groep. Het valt daarmee onder de stimulantia. Het is, samen met cathinon, een van de natuurlijke bestanddelen in "Catha edulis" (qat), en draagt bij aan het effect daarvan. De activiteit van de stof ligt tussen de van die van amfetamine.

Qat wordt al van oudsher in de Hoorn van Afrika en op het Arabisch Schiereiland gekweekt. Doorgaans worden de bladeren gekauwd vanwege het euforische effect. De zoektocht naar de actieve component leidde in de jaren 30 van de 20e eeuw naar cathine als het meest voorkomende alkaloïde in de plant. Cathine werd als de meest actieve component in de plant beschouwd, tot in de jaren 60 bleek dat de hoeveelheid cathine in de bladeren te klein was om verantwoordelijk te zijn voor de grootte van het euforisch effect. In 1975 werd in qatbladeren uit Jemen, Kenia en Madagaskar een ander alkaloïde gevonden: cathinon. Cathinon heeft een vergelijkbare moleculaire structuur (de OH-groep is geoxideerd tot keton), maar komt vooral in jongere planten, in grotere hoeveelheden voor. Voor wetenschappers werd cathinon daarmee een belangrijke kandidaat voor de echte actieve component. Dit werd in 1994 bevestigd in een dubbelblind onderzoek.

Zoals alle amfetamines, cathinon, en efedrine zorgt cathine voor het vrijmaken van norepinefrine . Het is ook, zij het in mindere mate, in staat dopamine vrij te maken. Bij gebruik als medicijn wordt de stof via de mond ingenomen. De halfwaardetijd in het lichaam ligt tussen de 


</doc>
<doc id="4759422" url="https://nl.wikipedia.org/wiki?curid=4759422" title="Academisch ziekenhuis Oslo">
Academisch ziekenhuis Oslo

Academisch ziekenhuis Oslo (Noors: "Oslo universitetssykehus" (OUS)) in Noorwegen is de grootste ziekenhuisorganisatie van Scandinavië.

Dit medisch centrum is verbonden aan de Universiteit van Oslo. Op 1 januari 2009 werd het opgericht als fusieorganisatie van drie ziekenhuizen: het Rikshospitalet (opgericht in 1826, samengevoegd met het Radiumhospitalet in 2005), Ullevål universitetssykehus (opgericht in 1887) en Aker universitetssykehus (opgericht in 1895).




</doc>
<doc id="4760931" url="https://nl.wikipedia.org/wiki?curid=4760931" title="Thigmotaxie">
Thigmotaxie

Thigmotaxie is een beweging in reactie op aanraking of juist het gebrek hieraan. Het woord is afgeleid van het Griekse woord 'thigmo' (θιγμός), wat 'aanraking' betekent en is een specifieke vorm van taxie (oriënteringsreactie op een uitwendige prikkel).

Thigmotaxie wordt waargenomen bij verschillende organismen. De reactie kan beweging of juist rust betekenen. Oorwormen en veel kikkersoorten zoeken bijvoorbeeld graag een omgeving om die het gehele lichaam omsluiten. Bij andere soorten, bijvoorbeeld pinguïns, hebben de jongen de sterke neiging om zich tegen de ouderdieren te drukken. In deze gevallen zoekt het organisme de aanraking op, men spreekt in de biologie dan van positieve thigmotaxie. Wanneer aanraking wordt vermeden spreekt men van negatieve thigmotaxie.



</doc>
