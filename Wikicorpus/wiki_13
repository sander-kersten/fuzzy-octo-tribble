<doc id="577260" url="https://nl.wikipedia.org/wiki?curid=577260" title="Benigne prostaathyperplasie">
Benigne prostaathyperplasie

Benigne prostaathyperplasie of 'BPH', minder juist ook bekend als benigne prostaathypertrofie, is een goedaardige vergroting van de prostaat door vermeerdering van cellen (zogenaamde hyperplasie), en het aanspannen van het glad spierweefsel van de prostaat. Deze twee componenten van BPH dragen ertoe bij dat het plassen moeizaam gaat. De aanduiding BPH geeft aan dat er bepaalde specifieke histologische veranderingen te zien zijn. De patiënten hebben last van LUTS ("Lower urinary tract symptoms"), dat wil zeggen bepaalde klachten met betrekking tot het plassen.

BPH wordt vaak als synoniem voor “plasproblemen bij oudere mannen” gebruikt. Maar bij de plasproblematiek spelen meer zaken een rol: de klinische symptomen heten LUTS, de voelbare vergroting van de prostaat staat bekend als BPE (benign prostate enlargment) en een afgesloten urineblaas heet BOO ("bladder outlet obstruction"). Men heeft daarom voorgesteld het ziektebeeld “plasproblemen bij oudere mannen”, waarbij LUTS, BPE en BOO in meerdere of mindere mate een rol, spelen Benigne Prostaat-Syndroom (BPS) te noemen. Tevens bestaat er verwarring of het bij BPH nu benigne prostaathyper"plasie" of -hyper"trofie" betreft. Zoals gezegd staat de H in BPH voor hyperplasie (het aantal cellen neemt toe) en niet voor hypertrofie (waarbij cellen groter worden).

De aandoening komt voornamelijk bij mannen van middelbare en gevorderde leeftijd voor. Tussen de 60-69 jaar heeft zo’n 10-20% er last van, en in de leeftijd van 70-79 jaar stijgt dit naar zo’n 25-35%. Boven de 80 heeft ongeveer de helft van de mannen BPH. 

Klachten passend bij dit beeld zijn:
Door druk van de vergrote prostaat op de blaas kunnen bloedvaatjes knappen waardoor bloed in de urine kan komen. Het niet goed kunnen legen van de blaas kan aanleiding geven tot het ontwikkelen van herhaald optredende blaasontstekingen, die kan opstijgen naar de nieren. 

Over het ontstaan van BPH is nog veel niet bekend. Wel bekend is, dat met het toenemen van de leeftijd hormonale veranderingen en veranderingen van groeifactoren een rol spelen bij de groei van bepaalde cellen van de prostaat.

Het belangrijkste hormoon dat verantwoordelijk is voor de ontwikkeling en progressie van prostaatvergroting is dihydrotestosteron (DHT). DHT is de metabolisch actieve vorm van testosteron. De hoeveelheid DHT die gebonden is aan specifieke receptoren in de celkern is cruciaal voor de hoeveelheid groei die de prostaat doormaakt. Ondanks dat de plasmatestosteronbloedspiegel geleidelijk daalt, wordt in de prostaat meer vrij testosteron omgezet in het actief dihydrotestosteron, via het enzym 5-alfareductase. Dit leidt tot overmatige celproliferatie.

Welke hoeveelheden hormonen en groeifactoren verband zouden houden met het ontwikkelen van BPH zijn niet bekend. Er is nog weinig goed onderzoek gedaan naar de rol van specifieke voedingsmiddelen bij het ontstaan van BPH.Onderzoek naar de rol die sport/activiteit, leefstijlfactoren en andere aandoeningen spelen bij het ontstaan van BPH heeft weinig opgeleverd.

Lignanen zijn stoffen in onder meer lijnzaad die mogelijk een belangrijke rol spelen bij prostaatvergroting. Lignanen zijn in lijnzaad aanwezig in de vorm van SDG (secoisolariciresinol diglycoside, percentage circa 0,7 tot 1,9%). Onder invloed van fermentatie van SDG door darmbacteriën ontstaan in het darmkanaal de fyto-oestrogenen enterodiol en door verdere oxidatie ook enterolacton. Deze stoffen hebben een structuur die gelijkenis vertoont met die van oestradiol, waardoor ze oestrogeenreceptoren kunnen bezetten.
Dit heeft op vier verschillende manieren effect op BPH:

Bij klachten zoals omschreven bij "Symptomen" zal de huisarts over het algemeen een rectaal onderzoek doen om de vorm, grootte en consistentie van de prostaat te bepalen, en een PSA bepaling in bloed aanvragen om uit te sluiten dat het om prostaatkanker zou kunnen gaan. Bij jongere mannen wordt een PSA-test meestal niet gedaan, omdat het risico op prostaatkanker bij hen lager is.

Er is een aantal medicamenten (α1-adrenoceptorantagonisten of 5α-reductaseremmers, of een combinatie van beide) die een positieve invloed hebben op de klachten; als die onvoldoende verlichting brengen kan een prostaatoperatie worden overwogen, meestal een transurethrale resectie van de prostaat (TURP). De combinatie van beide soorten middelen is effectiever, dan het gebruik van 1 soort middel. Mannen met BPH/LUTS hebben een grotere kans op het ontwikkelen van seksuele problemen, zoals bijvoorbeeld impotentie. De 5α-reductase remmers kunnen de seksuele problematiek verergeren, de α1-adrenoceptorantagonisten (met name terazosine en doxazosine) hebben minder negatieve effecten op het seksueel functioneren.Patiënten die tevens een cardiovasculaire aandoening hebben, verdragen over het algemeen 5α-reductaseremmers beter (met name dutasteride en finasteride).

α1-adrenoceptorantagonisten

5α-reductaseremmers

Een methode om prostaatklachten te verminderen is zittend urineren. Een overzicht mbt de invloed van positie op het urineren toonde geen overtuigend voordeel voor een bepaalde positie. Een meta-analyse toonde echter, dat voor mannen met symptomatisch prostaatlijden bij zittend urineren:
Dit urologische profiel resulteert in een lagere kans op blaasontsteking en blaasstenen.


</doc>
<doc id="577648" url="https://nl.wikipedia.org/wiki?curid=577648" title="Area praeoptica medialis">
Area praeoptica medialis

De area praeoptica medialis is een deel van de hersenen dat invloed heeft op seksueel en ouderlijk gedrag. Het ligt naast de hypothalamus en boven de pijnappelklier.


</doc>
<doc id="577739" url="https://nl.wikipedia.org/wiki?curid=577739" title="Rimonabant">
Rimonabant

Rimonabant (merknaam: Acomplia®) is een inmiddels verboden geneesmiddel dat aangrijpt op een van de twee soorten bekende receptoren voor cannabinoïden, CB1.

De Europese registratieautoriteit EMEA had rimonabant aanvankelijk goedgekeurd als “aanvulling op dieet en lichaamsbeweging voor behandeling van patiënten met obesitas (BMI≥ 30 kg/m2) of patiënten met overgewicht (BMI ≥ 27 kg/m2) in combinatie met risicofactoren zoals diabetes type 2 of dyslipidemie”. Studies geven aan dat diabetespatiënten het meest profiteren van de regulering van de vet- en de suikerhuishouding.

Vanaf eind september 2007 was rimonabant enige tijd bij de apotheek en uitsluitend op doktersrecept verkrijgbaar. Het middel werd niet vergoed en was relatief duur.

In oktober 2008 heeft de EMEA besloten de vergunning te schorsen, vanwege geringe werkzaamheid en hoog risico op bijwerkingen (vooral depressieve klachten). In minstens 5 gevallen maakten gebruikers van het middel een einde aan hun leven. Het farmaceutisch bedrijf Sanofi-Aventis is gestopt met de productie van het middel.

Ook in de Verenigde Staten is rimonabant niet verkrijgbaar, op 13 juni 2007 heeft het adviserend comité van de FDA met 14 tegen 0 stemmen negatief geadviseerd over toelating.


</doc>
<doc id="577871" url="https://nl.wikipedia.org/wiki?curid=577871" title="Pestepidemie in Londen">
Pestepidemie in Londen

De Grote pestepidemie in Londen (1665-1666) was een enorme uitbarsting van Pest in Engeland die 75.000 tot 100.000 slachtoffers maakte, tot een vijfde van de bevolking van Londen. De ziekte wordt algemeen verondersteld builenpest te zijn geweest, een besmetting door de bacterie "Yersinia pestis", die overgebracht wordt via ratten en vlooien. Bekende symptomen van de builenpest komen overeen met de verschijnselen die in verslagen genoemd worden.

De epidemie van 1665-66 was van een veel kleinere omvang dan een vroegere uitbarsting van de "Zwarte Dood", bijvoorbeeld die Europa trof tussen 1347 en 1353, maar leeft in de herinnering voort als de "grote" pestepidemie omdat het één van de laatste wijdverspreide uitbarstingen in Europa was.

Deze pest-uitbraak in Groot-Brittannië zou met Nederlandse handel aangekomen zijn in de vorm van balen katoen uit Amsterdam. De ziekte was met tussenpozen in Amsterdam sinds 1450 zevenendertig keer voorgekomen, tussen 1652 en 1657 en tussen 1663 en 1666 ieder jaar. De overbevolkte gebieden rond de havens die toen nog niet echt in de stad Londen zelf lagen werden het eerst getroffen door de plaag. Tijdens de winter van 1664-65 waren er meldingen van verscheidene sterfgevallen. Omdat de winter bijzonder koud was hield dat de besmetting in toom. Maar de lente- en de zomermaanden waren ongebruikelijk warm en zonnig en zorgden voor een snelle uitbreiding van de pest. Sterfgevallen van de allerarmsten werden niet goed bijgehouden, maar het eerste geregistreerde geval was een zekere Margaret Porteous op 12 april 1665.

In juli 1665 bereikte de plaag de stad Londen zelf. Koning Karel II, zijn familie en zijn hof verlieten de stad en gingen naar Oxford. De Lord Mayor bleef echter op zijn post evenals de schepenen. Op het hoogtepunt van de uitbraak lag vrijwel alle handel en bedrijf in de stad stil, omdat de rijke handelaars en ambachtslieden waren gevlucht. Slechts een klein aantal geestelijken, artsen en apothekers bleven gedurende die zomer achter in de stad. Artsen trokken door de wijken om de slachtoffers te diagnosticeren en daarna te isoleren, de enige actie die van enig nut was omdat de oorzaak van de pest in het geheel niet begrepen werd.

Toch werden er wel verscheidene pogingen gedaan. De artsen werden ingehuurd door stadsambtenaren, en de begrafenissen werden zorgvuldig georganiseerd. De autoriteiten gaven opdracht om dag en nacht vuren brandend te houden, in hoop dat de lucht zou worden gereinigd. Stoffen die een sterke geur verspreidden, zoals peper, hop, wierook en nootmuskaat werden ook verbrand om de besmetting af te weren. Bewoners van Londen, ook jonge kinderen, werd sterk aangeraden om tabak te roken (uiteraard zonder het gewenste resultaat).

Hoewel geconcentreerd in Londen verspreidde de pest zich ook naar andere gebieden van het land. Misschien was het beroemdste voorbeeld het dorp Eyam in Derbyshire. De ziekte kwam aan met een bundel doek die vanuit Londen werd verzonden. De dorpelingen legden zichzelf een quarantaine op om de verdere verspreiding van de ziekte tegen te gaan. Verspreiding van de pest in de omgeving werd vertraagd, maar ten koste van de dood van rond 50% van de inwoners.

Uit tellingen blijkt dat de sterfgevallen in Londen eerst tot 1000 personen per week kwamen, toen 2000 personen per week en, tegen september 1665, wel tot 7000 personen per week. Door de vroege herfst begon de epidemie af te nemen tot in het in februari 1666 weer veilig genoeg geacht werd voor de Koning en zijn entourage om terug te keren. Tegen die tijd was de ziekte ook al naar Frankrijk overgeslagen waar hij pas de volgende winter uitstierf.

Nieuwe pestgevallen bleven in bescheiden aantallen optreden tot september 1666. Op 2 en 3 september vernietigde de Grote Brand van Londen veel van de sterk overbevolkte houten huizen in de woon- en handelswijken van de stad, daarbij zelf 16 sterfgevallen veroorzakend. Deze gebeurtenis lijkt de pestuitbarsting effectief tot staan gebracht te hebben door de vernietiging van de ratten van Londen en hun pest-overbrengende vlooien. Na de brand werd Londen opnieuw opgebouwd volgens een plan van de architect Christopher Wren met bredere straten en een basaal riolerings- en waterafvoersysteem. Rieten daken (die behalve dat ze brandgevaarlijk waren ook een goed onderdak boden aan de ratten) werden verboden binnen de stad (en zijn dat nog: bij de herbouw van het Globe Theatre in 1997 moest een speciale vergunning worden gegeven voor een rieten dak).

Daniel Defoe publiceerde in 1727 een boek: "A Journal of the Plague Year", dat, hoewel fictie, een nauwkeurige beschrijving van het rampjaar geeft, mogelijk op basis van dagboeken van een oom van hem. Hij was zelf in 1666 te jong (5 jaar) om er veel eigen herinneringen aan te hebben.
Samuel Pepys geeft in zijn beroemde dagboeken wel contemporaine mededelingen over de pest en de brand.

In oktober 2011 is er van de hand van de Nederlandse auteur S. van der Veen een roman verschenen die de pestuitbraak in Londen als thema heeft, en er veel informatie over geeft. De titel luidt ""De lijfwacht van Janeway"", ISBN 9789055516421


</doc>
<doc id="578145" url="https://nl.wikipedia.org/wiki?curid=578145" title="Maarten Houttuyn">
Maarten Houttuyn

Maarten Willem Houttuyn (Hoorn, 1720 - Amsterdam, 2 mei 1798) was een Nederlandse arts en natuuronderzoeker (plant- en vogelkundige).

Hij studeerde medicijnen in Leiden. In 1753 verhuisde hij naar Amsterdam, waar hij een uitgeverij oprichtte. Tussen 1761 en 1773 verscheen zijn 37-delige werk "Natuurlyke Historie of uitvoerige Beschryving der Dieren, Planten en Mineraalen, volgens het Samenstel van den Heer Linnaeus", dit in navolging van Carolus Linnaeus.

Een voorbeeld van een door hem gepubliceerde botanische naam, is "Myristica fragans" Houtt., de muskaatboom, waarvan de vruchten als nootmuskaat bekend zijn.

Het monotypische plantengeslacht "Houttuynia" (familie Saururaceae) is naar hem vernoemd.

In 1784 vertaalde Houttuyn een van de eerste en meest bekende werken over de luchtballon "Description des expériences de la machine aérostatique de MM. Montgolfier et celles auxquelles cette découverte a donné lieu" uit 1783 van Barthélemy Faujas de Saint-Fond vanuit het Frans naar het Nederlands. Dit werk bestond uit twee delen, en beide vertalingen leidde hij in met een uitgebreid voorwoord en vulde het werk aan met aantekeningen.
Daarnaast heeft Houttuyn meegewerkt aan delen van de Nederlandsche vogelen.



</doc>
<doc id="578360" url="https://nl.wikipedia.org/wiki?curid=578360" title="Isoflavon">
Isoflavon

Isoflavonen behoren tot de groep fenolische fyto-oestrogenen. Deze stoffen zijn te vinden in alle planten maar met name in soja, bonen, erwten en pinda's. De laatste jaren zijn ze vooral bekend geworden als effectieve middelen bij overgangsklachten en prostaatklachten.
Veelvoorkomende en meest bekende isoflavonen zijn genisteïne zoals in soja, quercetine zoals in kappertjes, catechines zoals in thee en cacao, naringenine zoals in pompelmoes, formononetine in onder meer rode klaver en daïdzeïne in soja.


</doc>
<doc id="578470" url="https://nl.wikipedia.org/wiki?curid=578470" title="Cytisine">
Cytisine

Cytisine is een toxisch chinolizidine-alkaloïde, dat voorkomt bij planten uit de vlinderbloemenfamilie, zoals in de zaden van de goudenregen. De zaden van de goudenregen bevatten maximaal 3% cytisine, de bloemen 0,2% en de bladeren 0,5%. Het is een agonist van de nicotinische acetylcholinereceptor. De stof wordt in 1897 reeds als geneesmiddel beschreven in het NTvG.

Cytisine en nicotine beïnvloeden dezelfde plek in de hersenen, doordat ze op dezelfde receptor aangrijpen. Ze worden daarom kruistolerant genoemd. Inname van 50 mg cytisine kan dodelijk zijn door ademstilstand.

De van cytisine afgeleide stof varenicline werd in 2006 in de Verenigde Staten en in Europa goedgekeurd als een middel om te helpen stoppen met roken. Het is op de markt onder de merknaam "Champix". In een literatuuroverzicht uit 2006 werd geconcludeerd dat hoewel onderzoeken waarin cytisine werd getest merendeels van slechte kwaliteit waren, er enig bewijs is dat cytisine kan helpen bij het stoppen met roken. Uit onderzoek in 2014 blijkt dat cytisine in een dosering van 1,5mg tot 9mg minstens zo effectief is als de gebruikelijker nicotinevervangers varenicline en bupropion maar ook 10 tot 15 keer goedkoper.

Cytisine komt voor in de planten:


</doc>
<doc id="578486" url="https://nl.wikipedia.org/wiki?curid=578486" title="Sparteïne">
Sparteïne

Sparteïne (ook lupinidine genoemd) is een chinolizidine-alkaloïde, dat het hart, de bloedsomloop en de darmwerking stimuleert. Het kan fungeren als antiaritmicum.

Sparteïne heeft verder nog twee isomeren:

Sparteïne is giftig en kan de dood veroorzaken door storing van de bloedsomloop.

Sparteïne komt o.a. voor in de planten:


</doc>
<doc id="578525" url="https://nl.wikipedia.org/wiki?curid=578525" title="Erytromycine">
Erytromycine

Erytromycine is een antibioticum behorend tot de groep der macroliden. Het heeft een breed werkingsspectrum tegen vele gram-positieve microorganismen en wordt gebruikt bij de behandeling van luchtweginfecties, met name bij mensen die overgevoelig zijn voor penicillines. Daarnaast kunnen atypische pneumonieën, huidinfecties en "Campylobacter" gastro-enteritis met erytromycine behandeld worden. Een bijwerking van erytromycine is versterking van de maagdarmmotiliteit, die gebruikt kan worden om de maaglediging te bevorderen.

Een nadeel is dat deze maaglediging vrij vaak de verkeerde kant op gaat (overgeven), een ander nadeel is dat het middel drie maal daags moet worden gegeven. Andere macroliden, azithromycine, clarithromycine hebben deze nadelen veel minder. 

Erytromycine is een matig sterke remmer van CYP1A2 en CYP3A4 en is substraat voor CYP3A4. Het is risicovol in een combinatie met geneesmiddelen die voornamelijk door CYP3A4 worden gemetaboliseerd en die een nauwe therapeutische breedte hebben.

In een groot Deens retrospectief onderzoek bleek het middel gevaarlijk in de baarmoeder en vooral de eerste 13 dagen na de geboorte. Het gaf een sterk verhoogd risico op infantiele hypertrofische pylorische stenose.


</doc>
<doc id="578552" url="https://nl.wikipedia.org/wiki?curid=578552" title="Zuurremmer">
Zuurremmer

Maagzuurremmers of kortweg zuurremmers zijn een groep geneesmiddelen die onder andere worden gebruikt bij pijnvermindering en versnelling van de genezing bij een ulcus van de maag (maagzweer) of het duodenum, dan wel om de recidiefkans te verminderen. Dit laatste kan op een drietal manieren, te weten verlaging van de zuurconcentratie (zuurremmers), versterking van het slijmvlies en door eradicatie (uitroeiing/vernietiging) van "Helicobacter pylori" (antibiotica).

Zuurremmers zijn te verdelen in drie groepen, te weten:
Vooral de protonpompremmers worden veel gebruikt. 

Zuurremmers zijn geïndiceerd bij:


</doc>
<doc id="578685" url="https://nl.wikipedia.org/wiki?curid=578685" title="Psychotische stoornis door middelengebruik">
Psychotische stoornis door middelengebruik

Een psychotische stoornis door middelengebruik is een psychische aandoening waarbij wanen en hallucinaties ontstaan die zijn terug te voeren op het gebruik van alcohol, geneesmiddelen of drugs. De symptomen kunnen zich ontwikkelen tijdens of (hooguit een maand) na een intoxicatie of het ontstaan van ontwenningsverschijnselen, maar kunnen ook optreden als bijwerking van een geneesmiddel.

Als de patiënt inziet dat zijn hallucinaties door middelengebruik zijn veroorzaakt, worden deze niet bij de diagnose meegerekend. Verder moet worden uitgesloten dat een andere psychische stoornis verantwoordelijk is voor de symptomen en dat er geen sprake is van een delier. Ook moeten de symptomen sterker zijn dan die bij intoxicatie of ontwenning worden gezien.

Enige middelen die psychotische verschijnselen kunnen veroorzaken zijn: alcohol, cocaïne, paddo's, LSD, amfetamine of amfetamineachtige stoffen (onder andere ritalin en concerta), cannabis, inhaleermiddelen, opioïden, bepaalde anxiolytica. Nota bene: deze opsomming is niet volledig, er zijn andere middelen die de symptomen kunnen veroorzaken.




</doc>
<doc id="578724" url="https://nl.wikipedia.org/wiki?curid=578724" title="Pericarditis constrictiva">
Pericarditis constrictiva

Pericarditis constrictiva is een pathologische toestand van het hartzakje ("pericard"). Een verdikte bindweefselige omhulling van het hart staat de normale vulling van het hart in de weg. Dit is meestal een laat gevolg van een pericarditis (ontsteking van het hartzakje). Die ontsteking kan het gevolg zijn van een infectie die het hartzakje treft, maar kan ook voorkomen na een hartaanval of na hartchirurgie.

Onder de oorzaken rekenen we:

Het verdikte hartzakje vormt een hard schild rond het hart. Zo kan het hart niet meer normaal uitzetten wanneer het zich met bloed vult. Bij ademhalen ontstaat er dan een duidelijke wijziging van de bloeddrukken in de hartkamers (ventrikels). Bij inademen vermindert de druk in de borstkas. Door de lagere druk kan er meer bloed naar de rechterventrikel stromen. Hierdoor plooit het tussenschot tussen de hartkamers naar de linker kamer toe. De linker kamer kan dus minder gevuld worden. Hier zorgt de wet van Starling (groter vullingsvolume van de ventrikel laat grotere hartspierkracht, en dus ook ontwikkeling van hogere bloeddruk toe) ervoor dat er minder bloeddruk voortkomt uit het linkerventrikel tijdens de systole. Bij uitademen is de druk in de borstkas hoger. De rechterventrikel kan zich minder vullen. Het tussenschot tussen de kamers buigt naar rechts, de linkerventrikel wordt meer gevuld en een grotere systolische bloeddruk wordt gegenereerd. Dit fenomeen heet ventriculaire interdependentie. Door de harde omhulling van het hart, gaat de vulling van de ene hartkamer ten koste van de vulling van de andere. Beeldvormend onderzoek en drukmetingen kunnen de diagnose pericarditis constrictiva stellen. Er bestaat een chirurgische behandeling: het hartzakje wordt 'gewoon' verwijderd. Risico's van de ingreep zijn bloedingen of op termijn een oncontroleerbare vergroting van het hart.


</doc>
<doc id="578914" url="https://nl.wikipedia.org/wiki?curid=578914" title="Cadmiumselenide">
Cadmiumselenide

Cadmiumselenide (CdSe) is een zeer stabiel rood pigment dat voorkomt als een donkerrood poeder (cadmiumrood). De stof komt in de natuur voor onder de vorm van het mineraal cadmoseliet. Cadmiumselenide is schadelijk voor het milieu. Er is ook een minder giftig substituut op basis van een zinkoxide-azopigment.

Een patent voor cadmiumrood werd al aangevraagd in 1892. Rond 1910 kwam een industriële productie op gang. Het verving daarna grotendeels het minder stabiele vermiljoen. Het pigment werd eerst gemaakt door cadmiumsulfide in een atmosfeer van stikstof tot 600 °C te verhitten met zwavel en selenium. In 1919 patenteerde Bayer een methode met precipitatie uit een oplossing van sulfiden en seleniden; het zo gewonnen gele poeder werd door calcinatie verhit tot 300 °C waardoor de gewenste rode tint ontstond. Tegenwoordig wordt cadmiumselenide voornamelijk onder hoge compressie geproduceerd.

Als cadmiumselenide uit cadmiumsulfide gevormd wordt, zal door een steeds verder inbouwen van het selenium de kleur van geel via oranje naar vermiljoen en ten slotte dieprood veranderen. Door het proces voortijdig af te breken kan men dus de tussentinten in iedere gewenste gradatie verkrijgen. Wat als "cadmiumoranje" op de markt gebracht wordt, is zo een cadmiumsulfide-selenide ofwel cadmiumsulfoselenide. De vermiljoenkleurige tinten zijn het nuttigst. De donkerrode kleur lijkt oppervlakkig wel op kraplak in poedervorm maar bij die laatste stof wordt in dunne lagen blauw licht relatief minder uitgefilterd zodat de gewenste magenta zweem ontstaat. "Cadmiumrood donker" blijft echter ook in glaceringen een dofrode tint behouden.

Cadmiumrood is zeer lichtecht. Het is hittebestendig. Het is dekkend. De prijs is hoog. In de "Colour Index" is het het PR 108. Cadmiumrood is wegens de cadmiumcomponent giftig en kankerverwekkend. Het industrieel gebruik van het pigment is al sterk teruggedrongen maar het is niet verboden als kunstenaarsverf omdat de in de kunst gebruikte hoeveelheden te miniem zijn om een relevant milieueffect te hebben en de professionele kunstenaar geacht wordt zelf de risico's te kunnen bepalen die hij wil nemen. Huidcontact moet worden vermeden en verffabrikanten raden af het pigment met de airbrush aan te brengen. Imitaties door AZO-pigment zijn tegenwoordig vrijwel even lichtecht en intenser van kleur maar minder dekkend.

Verwarrend is dat in de jaren veertig van de twintigste eeuw wegens tijdelijke tekorten aan selenium rode cadmiumkwiksulfiden als pigment zijn geproduceerd die ook "cadmiumrood" werden genoemd. Zij hadden een minder verzadigde kleur lopend van oranje naar bruinrood.



</doc>
<doc id="578988" url="https://nl.wikipedia.org/wiki?curid=578988" title="Syndroom van Conn">
Syndroom van Conn

Bij het syndroom van Conn ("ICD-10" E26.0) of primair hyperaldosteronisme (PHA) maken de bijnieren te veel van het hormoon aldosteron aan. Dit hormoon regelt de zout- en waterhuishouding in het lichaam, en daarmee de bloeddruk. Door een teveel aan aldosteron ontstaat een (soms ernstig) verhoogde bloeddruk (maligne hypertensie). 
Dit kán gepaard gaan met een laag kaliumgehalte in spieren en bloed, maar uit onderzoek is gebleken dat dit - in tegenstelling tot wat vroeger gedacht werd - bij het merendeel van de patiënten niet het geval is, omdat het kaliumtekort pas na verloop van enige tijd optreedt. Een nulmeting kan worden verricht om bij een volgende meting een eventuele dalende trend in het kalium aan te tonen.

De aandoening openbaart zich meestal in de leeftijdsklasse 30-50 jaar.

De klachten zijn vaak heel algemeen van aard. Hierdoor kan het lang duren voor het syndroom herkend wordt en de juiste diagnose wordt gesteld.

Klachten kunnen zijn:

Klinisch:
Bij hoge bloeddruk is nader onderzoek geboden, vooral wanneer die slecht beheersbaar is met (3 of meer) bloeddrukverlagende medicijnen (therapie-resistent). Slecht beheersbare bloeddruk is kenmerkend voor Conn, vanwege de wisselende overproduktie van aldosteron.
Naarmate het syndroom langer bestaat, kan er een toenemend tot ernstig tekort aan kalium in het bloedbeeld te zien zijn.

Het syndroom van Conn is bij mogelijk 5-15 procent van de mensen met verhoogde bloeddruk de onderliggende oorzaak.

De ziekte kent twee hoofdoorzaken: 
Veel zeldzamer zijn enkele erfelijke vormen van hyperaldosteronisme. In nieuw onderzoek (2012) zijn ook genmutaties gevonden die tot de ziekte leiden.
In zeer zeldzame gevallen is er een andere oorzaak voor de overmatige aldosteronproductie.

Het overmatig eten van drop kan verschijnselen geven die lijken op het syndroom van Conn. Het zoethoutwortelextract in drop (en ook in zoethoutthee) bevat Glycyrrhizinezuur, een stof die de omzetting van cortisol in het inactieve cortison remt. Omdat cortisol een soortgelijk effect heeft als aldosteron op de aldosteronreceptor in de nier, zal het overmatige cortisol de werking van aldosteron gaan nabootsen.

Wanneer het vermoeden van Conn bestaat, dient het stellen van de diagnose volgens een bepaald traject te verlopen om dubbel onderzoek en/of onnodige veranderingen in de voorgeschreven medicatie te voorkomen. 

1) Aantonen van het verhoogde aldosteron 

2) Bevestigen van verhoogd aldosteron

3) Oorzaak onderscheiden van de verhoogde aldosteronproduktie. 
Dit is van belang omdat de te onderscheiden oorzaken ieder een andere behandeling vereisen.

Als een adenoom in een van de bijnieren of een eenzijdige bijniervergroting de oorzaak is, kan operatie plaatsvinden: het - tegenwoordig meestal laparoscopisch - wegnemen van de bijnier of, indien mogelijk, alleen het adenoom, veelal met goed resultaat. 
Onder goed resultaat van operatie wordt verstaan een daling van het aldosteron en daarmee een normalisering van de bloeddruk. Ook de kaliumwaarde zal weer op peil komen. Ongeveer 50% van de geopereerden heeft geen bloeddrukverlagers meer nodig, de andere ca. 50% kan met minder bloeddrukverlagers toe. Bij de overige gevallen moet naar een andere oorzaak gezocht worden.

Bij de hyperplasie-vorm van Conn (in beide bijnieren) is men aangewezen op behandeling met medicijnen (spironolacton, eplerenon). Dit zijn aldosteron-antagonisten en kaliumsparende diuretica.
Bij behandeling met medicijnen kan het enige tijd duren voordat men goed is ingesteld op de juiste dosering. Ook kan het zijn dat er steeds aanpassingen in de medicatie moeten plaatsvinden omdat de aldosteron(over)productie fluctueert. Ervaringen binnen de Nederlandse patiëntenvereniging lijken erop te duiden dat bij de hyperplasievorm van Conn, ondanks de behandeling met medicijnen, vaker/langer klachten van vermoeidheid en spierzwakte aanwezig blijven.

Het onderscheid tussen een één- of tweezijdig oorzaak is belangrijk omdat men wel één bijnier kan missen maar geen twee. Zonder bijnieren is men te vergelijken met een patiënt met de ziekte van Addison waarbij de ontbrekende hormonen levenslang gesubstitueerd moeten worden.

Omdat het syndroom van Conn meestal een endocriene oorzaak heeft, zal men over het algemeen door een endocrinoloog behandeld worden, maar soms ook door een (vasculair) internist omdat Conn een typische hogebloeddrukziekte is.

Het syndroom dankt zijn naam aan Jerome W. Conn, een Amerikaans endocrinoloog, die de ziekte in 1955 beschreef als primair hyperaldosteronisme bij een patiënte met een adenoom. Bij aanwezigheid van een aldosteronproducerend adenoom (APA) spreekt men dus van (de ziekte/het syndroom van) Conn. De hyperplasievorm noemt men primair hyperaldosteronisme (PHA). 

De Bijniervereniging NVACP heeft een brochure over het syndroom van Conn uitgegeven.



</doc>
<doc id="579002" url="https://nl.wikipedia.org/wiki?curid=579002" title="Linkerventrikel">
Linkerventrikel

De linkerventrikel of linkerkamer is een van de vier holten in het hart. Het hart heeft twee boezems (atria) en twee kamers (ventrikels).
De linkerventrikel stroomt tijdens de diastole vol met zuurstofrijk bloed uit de longaders, dat via de linkerboezem en de mitralisklep de ventrikel bereikt, en pompt het dan via de aortaklep en de aorta naar de weefsels, waarbij de bloeddruk in de aderen toeneemt.

De linkerventrikel is langwerpiger dan de rechterventrikel, en meer kegelvormig. Op dwarse doorsnede is de vorm wat ovaal, bijna rond. De linkerventrikel vormt maar een klein deel van de voorste wand van het hart, dat tegen het borstbeen ligt, maar een groot deel van de onderkant, die op het middenrif ligt. De apex van het hart ofwel hartpunt wordt normaalgesproken ook gevormd door de linkerventrikel. De linkerventrikel pompt met veel hogere drukken dan de rechter, en daarom is de wand drie tot zes keer zo dik en gespierd als rechts, wat laat zien dat de druk (120 mm Hg = 16kPa) ook ongeveer zes keer zo hoog is als rechts.

Wil iemand een goede gezondheid hebben, dan moet de linkerventrikel:



</doc>
<doc id="579428" url="https://nl.wikipedia.org/wiki?curid=579428" title="Endometrium">
Endometrium

Het endometrium of baarmoederslijmvlies is de bedekkende laag van de binnenzijde van de baarmoeder. 

Het endometrium reageert sterk op de twee vrouwelijke hormonen: oestrogeen en progesteron. Onder invloed van oestrogeen wordt het dikker, onder invloed van progesteron ontstaan er meer slijmkliertjes in (secretiefase). Dit is de fase waarin innesteling van een bevruchte eicel kan plaatsvinden. Gebeurt dit niet, dan valt daarna de progesteronconcentratie terug en dan kan het nu dikke en uitgerijpte endometrium niet meer intact blijven en treedt een menstruatie op. Bij de meeste zoogdieren wordt het baarmoederslijmvlies regelmatig, als er geen zwangerschap optreedt, deels afgestoten waarbij bloedvaatjes kapot gaan en een bloeding (de menstruatie) wordt veroorzaakt. Bij de mens gebeurt dat één maal per menstruatiecyclus van ongeveer 25-35 dagen, maar bij verschillende diersoorten varieert de lengte van deze cyclus van een paar dagen tot een jaar. Echter heeft lang niet ieder zoogdier een menstruatie met bloedverlies bij uitblijven van de bevruchting.

Het baarmoederslijmvlies bestaat uit 2 lagen:

Endometriumweefsel zal na een geslaagde innesteling van een bevruchte eicel samen met cellen afkomstig van de vrucht de placenta vormen. 

Als endometriumweefsel zich op andere plaatsen bevindt dan op de wand van de baarmoeder is er sprake van endometriose.


</doc>
<doc id="579467" url="https://nl.wikipedia.org/wiki?curid=579467" title="Nocebo-effect">
Nocebo-effect

Het nocebo-effect is een negatief verwachtingseffect en de tegenhanger van het positieve verwachtingseffect dat bekend is als het placebo-effect. Nocebo wordt veelal gezien als een onderdeel van het placebo-effect. Populair gezegd: 'Angst maakt ziek'. Iemand met autoriteit kan door een ongunstige diagnose te stellen (per abuis of niet) een negatieve verwachting wekken. Als er bovendien een onzeker klimaat is, zal deze diagnose sneller worden aangenomen. Bij onzekere, suggestibele mensen zal het effect nog groter zijn. Als de negatieve verwachting maar sterk genoeg geloofd wordt is het zelfs mogelijk dat iemand dood zal gaan door het nocebo-effect. Het zelfgenezend vermogen kan ernstig verzwakken door deze negatieve invloeden.

Nocebo komt van het Latijn en betekent letterlijk "ik zal schaden". Hoewel de term 'nocebo' voor het eerst gebruikt is door Walter Kennedy in 1961, is de term pas bekend aan het worden sinds de jaren negentig van de vorige eeuw. Voor die tijd werd uitsluitend gesproken over placebo.

Voorbeelden van nocebo’s zijn negatieve diagnoses van hulpverleners als artsen, psychiaters en (psycho)therapeuten. Een ander voorbeeld is de claim van sommige alternatieve therapeuten dat elektromagnetische straling slecht is voor de gezondheid, maar ook voodoo-praktijken kunnen een aantoonbaar nocebo-effect oproepen.

Als bijvoorbeeld een naaste vertelt dat zij een bepaald medicament niet verdroeg en allerlei bijwerkingen kreeg, dan is de kans aanwezig dat de patiënt door het nocebo-effect deze bijwerkingen ook krijgt bij hetzelfde middel. Aan de andere kant, als de arts door een positieve beschrijving een positieve verwachting wekt over het middel, kan het middel een placebo-effect veroorzaken. Een voorbeeld van het nocebo-effect was in 1999 in België, waar mensen echt ziek werden door het persbericht dat er mogelijk wat aan de hand was met de Coca-Cola. 

Sommige ziektebeelden zijn meer nocebo-gevoelig dan anderen. Allergieën en astma zijn zeer nocebo-gevoelig. Als iemand die allergisch reageert op rozen een plastic roos ziet, kan hij een allergische reactie krijgen.


</doc>
<doc id="579667" url="https://nl.wikipedia.org/wiki?curid=579667" title="Boezembarakken">
Boezembarakken

De quarantaine-inrichting Boezembarakken (1929 - 1971) was een noodziekenhuis, gelegen aan de Boezembocht in de wijk Crooswijk te Rotterdam.
De barakken werden gebouwd op 18 december 1929 en in gebruik genomen als dependance van het Coolsingelziekenhuis te Rotterdam (centrum).

De Boezembarakken stonden opgesteld in de vorm van portakabins met veel glas. Om toegang te krijgen tot dit noodziekenhuis moest men over een brug, de naam was "Barakkenbrug" over de Boezem, deze leidde naar de barakken waar de patiënten met besmettelijke ziekten werden verpleegd (zoals TBC en pokken).
Buiten onder een afdak konden de bedden worden opgesteld, alwaar met mooi weer de patiënten konden vertoeven.

De Gemeente Rotterdam besloot tot oprichting van de Boezembarakken vanwege een alastrim-epidemie (een goedaardige soort pokken). Er werd massaal gevaccineerd (325.000 mensen) uit veiligheidsoverwegingen werden er 96 mensen opgenomen in de Boezembarakken. Later bleek dat er in Rotterdam geen epidemie was uitgebroken.

Tijdens de Tweede Wereldoorlog werden de Boezembarakken ook gebruikt voor mensen met geslachtsziekten: Bijvoorbeeld in 1941 was er een hele zaal vol met prostituees die door de Duitse militaire politie waren opgepakt en een gedwongen behandeling moesten ondergaan. Deze dames noemden die speciale barak ook wel "de druiperbar".

In Rotterdam werd in 1960 het Dijkzigtziekenhuis gebouwd, begin jaren 70 werden de Boezembarakken afgebroken. De Barakkenbrug is er overigens nog steeds en op de plaats van de Boezembarakken is nu een industrieterrein.


</doc>
<doc id="579881" url="https://nl.wikipedia.org/wiki?curid=579881" title="Zweepworm">
Zweepworm

De zweepworm ("Trichuris trichiura") is een lichtgele tot witte parasiet van 3 tot 5 cm. Besmetting gebeurt via huisdieren die de eieren in hun ontlasting achterlaten. De mens neemt deze tot zich via aarde of grond. De worm nestelt zich in het darmkanaal. Een dergelijke besmetting wordt trichuriasis genoemd. Vanwege de huidige goede hygiëne is de zweepworm tegenwoordig vrij zeldzaam in Nederland en België. Behandeling gebeurt onder andere met een wormdodend middel (bijvoorbeeld mebendazol).

In een experimenteel onderzoek bleek dat een bewust veroorzaakte besmetting met de verwante worm "T. suis" een positief effect had op het genezingsproces bij patiënten met de ziekte van Crohn.


</doc>
<doc id="580204" url="https://nl.wikipedia.org/wiki?curid=580204" title="Voormaag">
Voormaag

Voormagen maken deel uit van een meervoudig magensysteem zoals diverse diersoorten dit bezitten. 

Zo bezitten vogels een kliermaag en een spiermaag. 

Herkauwers bezitten vier magen. De laatste maag is de lebmaag, die eenzelfde functie heeft als de maag van andere dieren. De andere drie magen worden tezamen de voormagen genoemd. 
De voormagen van herkauwers zijn netmaag, pens en boekmaag


</doc>
<doc id="580222" url="https://nl.wikipedia.org/wiki?curid=580222" title="Netmaag">
Netmaag

De netmaag (Latijn: reticulum) is de tweede van de vier magen bij herkauwers. De eerste is de pens.

De netmaag wordt zo genoemd, omdat de wand van deze maag op een (vis)net lijkt. De netmaag vormt een geheel met de pens. In de netmaag liggen zowel de ingang van de slokdarm als de uitgang naar de boekmaag. De netmaag is een belangrijk orgaan voor het transport van de voedselbrij in de voormagen. Door zich te ontspannen zuigt de netmaag kleine voedseldeeltjes aan, terwijl bij een samentrekking voerdeeltjes en vloeistof via de boekmaagopening worden afgevoerd of opnieuw over de voedselbrij in de pens worden gegoten. De netmaag speelt ook een rol bij het vormen van een herkauwbolus, die via de ingang van de slokdarm daarin terug wordt geduwd. De slokdarm transporteert de herkauwbolus daarna naar de mondholte waar het voer gedurende circa 1 minuut wordt gekauwd.

Tussen de opening naar de slokdarm en de opening naar de boekmaag bevindt zich de slokdarmsleuf, die wordt omgeven door twee walletjes in de netmaagwand. Bij jonge kalfjes sluiten deze walletjes bij het drinken van melk zich tegen elkaar aan en ontstaat er een buis tussen slokdarm en boekmaag. Omdat de boekmaag bij het kalf nog niet ontwikkeld is, stroomt de melk door deze zogenaamde slokdarmsleufreflex rechtstreeks van de mond naar de lebmaag. Deze reflex verdwijnt tijdens de ontwikkeling van het kalf, waardoor bij oudere dieren het voedsel steeds in de pens terechtkomt.


</doc>
<doc id="580230" url="https://nl.wikipedia.org/wiki?curid=580230" title="Boekmaag">
Boekmaag

De boekmaag (Latijn: omasum) is de derde van de vier magen van een herkauwer.

De boekmaag heeft bij een volwassen rund de grootte van een basketbal. De boekmaag wordt zo genoemd omdat de binnenwand van deze maag sterk is geplooid. Deze plooien lijken op de bladen van een boek. Door deze plooien is de binnenoppervlakte van deze maag sterk vergroot. In de boekmaag vindt absorptie plaats van water. Een grote oppervlakte bevordert deze absorptie. Naast het water worden ook mineralen onttrokken aan de voedselbrij. Door het onttrekken van water en mineralen kan de vierde maag, de lebmaag beter haar werk doen, namelijk de voedselbrij aanzuren en beginnen met het splitsen van eiwitten en koolhydraten.


</doc>
<doc id="580651" url="https://nl.wikipedia.org/wiki?curid=580651" title="Nagelbed">
Nagelbed

Het nagelbed is een weefsel onder en achter de nagel, waar de nagel uitgroeit. Een synoniem ervoor is: lectulus unguis.

Een aandoening aan nagel en nagelbed wordt onychopathie genoemd.


</doc>
<doc id="580971" url="https://nl.wikipedia.org/wiki?curid=580971" title="Aspergilloom">
Aspergilloom

Een aspergilloom, ook bekend als een mycetoom, is een klomp schimmelweefsel in een lichaamsholte, zoals de long. Meestal wordt deze veroorzaakt door "Aspergillus"-soorten, maar "Zygomycetes" en "Fusarium" kunnen een vergelijkbare aandoening veroorzaken. Ook kan een aspergilloom ontstaan in holten gecreëerd door andere ziekteprocessen, bijvoorbeeld door sarcoïdose of tuberculose.

Meestal treedt een aspergilloom op in een long, hoofdzakelijk veroorzaakt door de schimmelsoort "Aspergillus fumigatus". De ingeademde, 2 tot 3 micrometer grote sporen van de schimmel veroorzaken bij gezonde mensen geen infecties, maar wel bij mensen met een verlaagde weerstand door een al bestaande longziekte of een verminderd werkend immuunsysteem. In de kleine holtes die ontstaan bij tuberculose kunnen zich aspergillomen ontwikkelen. In de holte is de schimmel onbereikbaar voor het immuunsysteem. Tijdens de groei van de schimmel wordt een bal gevormd bestaande uit schimmelweefsel, afgestorven longweefsel en andere afgestorven weefsels.

Geïnfecteerde mensen hebben geen typische ziektesymptomen en kunnen tientallen jaren met een aspergilloom rondlopen zonder dat deze opgemerkt wordt. Met behulp van röntgenstraling of computertomografie kan een aspergilloom zichtbaar gemaakt worden. Een klein percentage aspergilomen veroorzaakt bloedingen, waardoor de patiënt bloed ophoest (hemoptoe of hemoptysis). Meestal is dit niet levensbedreigend.

Aspergillomas kunnen ook in andere lichaamsholten optreden, Zo kan een abces in de hersenen gevormd worden, een neusholte- of oorontsteking ontstaan, de nieren en de urinewegen of een hartklep aangetast worden.

In de meeste gevallen behoeft er geen behandeling plaats te vinden.

Bij ernstige bloedingen is het noodzakelijk het aspergilloom chirurgisch te verwijderen en het bloeden te stoppen.

Soubani AO, Chandrasekar PH. "The clinical spectrum of pulmonary aspergillosis." Chest. 2002 Jun;121(6):1988-99. Review. PMID 12065367 Engelstalig


</doc>
<doc id="581113" url="https://nl.wikipedia.org/wiki?curid=581113" title="Hantavirus">
Hantavirus

Hantavirussen maken deel uit van de familie der Bunyavirussen. Hantavirussen worden overgebracht door verschillende soorten knaagdieren. Van de 20 verschillende soorten hantavirus zijn er 11 voor de mens ziekmakend.
Zij geven twee soorten syndromen:

Het hantavirus werd bekend tijdens de Koreaanse Oorlog van 1951 tot 1953. Van de troepen van de Verenigde Naties werden toen 3000 mensen ziek, van wie 10% stierf.

In 1993 doodde het hantavirus tientallen mensen in de Verenigde Staten. Door het ongewoon natte weer in het zuidwesten van de verenigde staten was er een overvloed aan muizenvoedsel waardoor de muizenpopulatie explodeerde. De besmettingen werden opgelopen door het inademen van stof dat sporen van urine en feces van besmette dieren (knaagdieren) bevatte.

Hantavirussen zijn enkelstrengs RNA-virussen.

Veelal vindt de virusoverdracht plaats door het inademen van in de lucht zwevende virusdeeltjes afkomstig van knaagdieren. Dit vindt met name plaats in gesloten ruimtes zoals huizen. Overdracht van mens op mens vindt waarschijnlijk niet of nauwelijks plaats. Tussen blootstelling en het optreden van symptomen (incubatietijd) zit 1 tot 6 weken. Niet iedere besmetting leidt overigens tot het optreden van ziekteverschijnselen. Soms wordt een seizoensgebonden voorkomen gezien.

Serologische testen zijn het belangrijkste diagnostische middel. De aanwezigheid van IgM klasse antilichamen of een viervoudige stijging in IgG titer zijn bewijzend voor een recente besmetting.

Het hantavirus cardiopulmonaal (hart en longen) syndroom kenmerkt zich door hoge hartslag en snelle ademhaling bij een Acute Respiratory Distress Syndrome (ARDS) longbeeld. Het heeft een hoge mortaliteit.

De hemorragische (bloedingsneiging) koorts met renaal (nier) syndroom kenmerkt zich door koorts, bloedingsneiging, lage bloeddruk en nierinsufficiëntie.
Het ziektebeloop kan variëren van mild tot snel dodelijk. Het ook in Nederland voorkomende Puumala virus geeft koorts, flankpijn, buikpijn, misselijkheid en braken, bloedingen van het oogbindvlies, hoofdpijn en trage hartslag. Het Puumula virus wordt overgebracht door de rosse woelmuis ("Clethrionomys glareolus").


</doc>
<doc id="581503" url="https://nl.wikipedia.org/wiki?curid=581503" title="Sherborne-therapie">
Sherborne-therapie

Sherborne-therapie, ook wel Development Movement, is een bewegingspedagogiek ontwikkeld door Veronica Sherborne gericht op het stimuleren van de ontwikkelingsmogelijkheden van een kind of volwassene door middel van beweging.

De sherborne-therapie wil door middel van beweging de persoonlijkheidsontwikkeling stimuleren. Zelfvertrouwen, door basisveiligheid in het eigen lichaam, en vertrouwen, door veiligheid in de relatie met anderen, zijn binnen deze therapie twee basisbehoeften die nagestreefd worden.

Sherborne-therapie wordt vooral gebruikt in de begeleiding en behandeling van mensen met een mentale beperking. In de praktijk van de begeleiding en behandeling van kinderen met autisme wordt Sherborne ook toegepast.

De Sherborne/therapie wordt gebruikt in de begeleiden en behandelen van mensen met een mentale beperking.
Dit kan zijn kinderen met autisme en om de band tussen ouders en kinderen te versterken tijdens de groei.
Ook wordt het gebruikt bij gehandicapten waarbij veel soorten gehandicapten de aanraking als prettig beschouwen.

De Sherborne-therapie wil vooral het bewustzijn van de eigen bewegingsmogelijkheden, zowel binnen zichzelf (het eigen lichaam) als naar anderen toe, uitbreiden. Wie zich meer bewust is van de eigen bewegingen kan deze ook leren controleren en een evenwicht bereiken wat een begin kan zijn tot meer verkennen van de omgeving en betere communicatie. Wat op zich weer leidt tot een groter zelfvertrouwen en geloof in de eigen mogelijkheden.

In de Sherborne-therapie zijn er drie soorten relaties: de 'met-elkaar-relaties' (met de therapeut), de 'tegen-elkaar-relaties' (de kracht van het eigen lichaam), en de 'samen-relaties' (afstemmen van zichzelf in de samenwerking met anderen).

De Sherborne-therapie legt zich vooral toe op vertrouwen en zelfvertrouwen ontwikkelen, en onderscheidt zich in die zin van motorische revalidatietherapie.


</doc>
<doc id="581589" url="https://nl.wikipedia.org/wiki?curid=581589" title="Weefselkweek (plant)">
Weefselkweek (plant)

Weefselkweek is een methode om planten te vermeerderen onder steriele condities, die vaak wordt gebruikt om klonen van een plant te produceren. Weefselkweektechnieken kunnen een aantal voordelen hebben ten opzichte van conventionele vermeerderingstechnieken waaronder:


Weefselkweek is gebaseerd op het feit dat veel plantencellen de mogelijkheid hebben tot een hele plant uit te groeien (pluripotentie). Individuele cellen, cellen zonder celwand (protoplasten), gedeeltes van bladeren of minder vaak wortels kunnen worden gebruikt om nieuwe planten te genereren op voedingsbodems waaraan de vereiste nutriënten en plantenhormonen zijn toegevoegd.

Moderne weefselkweektechnieken worden uitgevoerd onder aseptische omstandigheden en met gefilterde lucht.. Levend plantenmateriaal van buiten is van nature besmet op de oppervlaktes en soms ook in de weefsels met micro-organismes, waardoor antisepsis van uitgangsmateriaal (explants) met chemische oplossingen een belangrijke eerste stap is. Explants worden daarna gewoonlijk geplaatst op het oppervlak van een vaste voedingsbodem, maar soms ook direct in een vloeibare voedingsbodem geplaatst, vooral wanneer celsuspensieculturen gewenst zijn. Vaste en vloeibare voedingsbodems bestaan over het algemeen uit anorganische zouten en een aantal organische nutriënten, vitamines en plantenhormonen. Vaste voedingsbodems worden bereid van vloeibare voedingsbodems met de toevoeging van een gelvormende stof als agar.
De samenstelling van de voedingsbodem, met name plantenhormonen en de stikstofbron (nitraat versus ammoniumzouten of aminozuren hebben diepgaande invloed op de morfologie van weefsels die zich ontwikkelen uit de oorspronkelijke explant. Bijvoorbeeld een overschot aan auxine zal vaak resulteren in een proliferatie van wortels, terwijl een overschot aan cytokinine groeischeuten zal opleveren. Een disbalans tussen auxine en cytokinine zal vaak leiden tot ongeorganiseerde groei van cellen of callus, maar de morfologie van de nieuwe groei zal afhangen van de plantensoort en de samenstelling van de voedingsbodem. De vaardigheid en de ervaring van de uitvoerder zijn belangrijk in de beoordeling welke soorten te vermeerderen en welke soorten uit te sluiten.

Als er nieuwe groeischeuten ontstaan in de weefselkweken, kunnen ze worden afgesneden en worden beworteld met behulp van auxine voor de productie van planten, die als ze volwassen zijn, kunnen worden verplaatst naar potgrond om verder te groeien in broeikassen als normale planten.

Sommige gekweekte weefsels zijn traag in hun groei. Voor hen zou er twee mogelijkheden: (i) Het optimaliseren van het kweekmedium, (ii) het kweken van gezond en krachtig groeiende weefsels of variëteiten.
Necrose kon gekweekte weefsels bederven. In het algemeen, necrose van weefselkweek varieert in verschillende variëteiten planten. Zo kan het worden beheerd door het kweken gezond en krachtig groeiende variëteiten of weefsels.

Weefselkweektechnieken worden veel gebruikt in de plantkunde. Ook zijn er een aantal commerciële toepassingen. Een aantal toepassingen zijn:

Hoewel sommige kwekerijen beschikken over eigen laboratoria voor de vermeerdering van planten door middel van weefselkweek, zijn er een aantal onafhankelijke laboratoria die vermeerderingstechnieken aanbieden. De Plant Tissue Culture Information Exchange heeft een lijst van een aantal commerciële laboratoria die weefselkweek toepassen. Omdat weefselkweek een arbeidsintensieve bezigheid is, zijn niet alle planten geschikt om op commerciële basis in een laboratorium te vermeerderen. In de afgelopen jaren is er veel weefselkweek-werk verplaatst naar lage lonen landen, waardoor de planten voor een lagere prijs geproduceerd kunnen worden.

Er zijn weinig niet-technische boeken over het onderwerp, maar "Plants from Test Tubes: Introduction to Micropropagation" is gericht op de nieuwsgierige hobbyist of professionele kweker die zich wil gaan bezighouden met micropropagatie. Een praktisch boek over de micropropagatie van orchideeën is "Micropropagation of Orchids" van Joseph Arditti en Robert Ernst uitgegeven door John Wiley and Sons, ISBN 0471549053.


</doc>
<doc id="581644" url="https://nl.wikipedia.org/wiki?curid=581644" title="Handboeien">
Handboeien

Handboeien zijn (meestal) metalen voorwerpen die worden gebruikt voor het samenbinden (boeien) van twee handen. Door de handen op de rug van de persoon te boeien, wordt het de persoon zeer moeilijk gemaakt zijn of haar handen nog te gebruiken.

Sinds 1973 maakt de Nederlandse politie gebruik van de handboeien van Lips. Tussen 1973 en 2006 stond er INT, wat staat voor "intendance", op de boeien. Vanaf 2006 zijn er twee nieuwe stempels op te vinden, namelijk MVD (Ministerie van Defensie) en DL (Dienst Logistiek). Momenteel loopt er een aanbesteding om over te stappen op nieuwe handboeien.

Sommige boa's hebben ook handboeien.

In het leger wordt gebruikgemaakt van een simpeler methode om krijgsgevangenen te boeien, waarbij de twee duimen worden geboeid, bijvoorbeeld met draad, touw of ijzerdraad. Dit maakt het gebruik van de handen net zo moeilijk als bij metalen handboeien.

De Mobiele Eenheid gebruikt soms in plaats van handboeien ook wel tiewraps of daarop gebaseerde PlastiCuffs. De gewone tiewrap of kabelbinder is echter gevaarlijk, omdat door deze slechts een klein beetje te strak aan te trekken, de bloedsomloop kan worden afgeknepen.

Hieronder staan in het kort de handelingen:


Om de boeien niet te strak te laten zitten, houdt men meestal een vingerdikte ruimte tussen de boeien en de polsen. Nu zitten de boeien op de juiste manier vast. Er zijn twee manieren om de handen te boeien. De eerste is door de armen gestrekt te houden en de andere, die alleen nut heeft als men vaste of scharnierhandboeien gebruikt, door de armen te buigen en aan iedere kant van de handboei een hand te houden.

Handboeien zijn ook een attribuut van goochelaars en boeienkoningen. Harry Houdini gebruikte veelvuldig boeien in zijn act. Politie en slotenfabrikanten werden door hem uitgedaagd. Alle boeien wist hij af te krijgen, op één paar na. De sloten hiervan waren vooraf moedwillig onklaar gemaakt, zodanig dat ze ook met de originele sleutels niet meer open konden. Na die ervaring ging Houdini de uitdaging alleen nog aan als hij de kans had gekregen om de sloten vooraf te inspecteren. Goochelaars gebruiken vrijwel zonder uitzondering alleen hun eigen, getrukeerde, handboeien.

Bij de seksuele praktijk SM, ook wel BDSM, worden handboeien gebruikt voor de opwinding van het submissieve aspect. Het is hierbij niet de bedoeling dat de persoon pijn of ongenoegen ervaart.

In de christelijke iconografie zijn boeien het attribuut van Sint-Leonardus.




</doc>
<doc id="581663" url="https://nl.wikipedia.org/wiki?curid=581663" title="Antoine (kapper)">
Antoine (kapper)

Monsieur Antoine, officieel: "Antoni "Antek" Cierplikowski", (Sieradz, Polen, 24 december 1884 – aldaar, 5 juli 1976) was een vooruitstrevende kapper die hoofdzakelijk in Frankrijk werkzaam was.

Vanaf 1902 werkte hij in diverse salons te Biarritz, Cannes, Deauville, Nice en Parijs. Bovendien werkte hij in die periode ook in een Engelse salon in Londen.

In 1906 begon hij een eigen salon in Parijs en hij was de eerste kapper die dames van een korte coupe voorzag. In de roaring twenties experimenteerde hij al met het verven van de haren in onnatuurlijke kleuren en met blonde strepen in het haar, wat we nu coupe soleil zouden noemen.

Tot zijn clientèle mocht hij vele beroemdheden rekenen, enkele daarvan waren Sarah Bernhardt, Josephine Baker en Édith Piaf.



</doc>
<doc id="581893" url="https://nl.wikipedia.org/wiki?curid=581893" title="Epidurale bloeding">
Epidurale bloeding

Een epidurale bloeding is een inwendige bloeding uit een intracraniële slagader, meestal de arteria meningica media (85-95%), die meestal ontstaat na hoofdletsel ("trauma capitis"), soms met een fractuur van het slaap- of wandbeen. Bij deze bloeding hoopt zich bloed op in de ruimte tussen het schedelbot en de dura mater, het buitenste hersenvlies.

Een epidurale bloeding kenmerkt zich doordat na een hoofdtrauma, mogelijk vergezeld gaand van een tijdelijk bewustzijnsverlies, er na een helder interval opnieuw bewustzijnsverlies optreedt. Voorafgaande verschijnselen zijn hoofdpijn, braken, verwardheid, insulten en hemiparese. Onbehandeld kan een epidurale bloeding tot de dood leiden.

Diagnostiek vindt plaats via een CT-scan van het hoofd. Soms kan ook op een gewone röntgenfoto van de schedel een fractuurlijn in het gebied van de arteria meningica media gezien worden.

De behandeling is neurochirurgisch, waarbij een luik gezaagd wordt in de schedel op de plaats van de bloeding (craniotomie), waarbij het stolsel verwijderd en de oorzaak van de bloeding verholpen kan worden. Met behandeling is de prognose goed.

Een verdenking op een epidurale bloeding is daarom een medisch spoedgeval dat zo snel mogelijk door een neuroloog of neurochirurg moet worden beoordeeld.



</doc>
<doc id="582027" url="https://nl.wikipedia.org/wiki?curid=582027" title="Schapenhorzel">
Schapenhorzel

De schapenhorzel ("Oestrus ovis") is een parasitaire vlieg die ook in Nederland voorkomt.

Het uiterlijk is kenmerkend voor vliegen; een zeer gedrongen lichaam met grote, halve-bol achtige kop. Het is een vrij grote soort die 10 tot 12 millimeter lang wordt. De kleur is bruin, met lichte vlekjes op het achterlijf, de vlieg is bedekt met een grijze beharing. De vleugels zijn vrij groot, de kleur van de ogen is groen-achtig.

De volwassen horzel heeft in tegenstelling tot sommige andere horzels geen ontwikkelde monddelen en kan niet eten, laat staan bijten (horzels steken niet). Hierdoor lijkt het een onschuldige soort, maar de larven ontwikkelen zich in neusbijholten van levende schapen en geiten.
De larve is made-achtig maar gedrongen en sterk gesegmenteerd. Het ei-stadium wordt 'overgeslagen', en voltrekt zich onzichtbaar in het vrouwtje. Als de larven ter wereld komen zijn ze al direct mobiel en ze worden door de vlieg afgezet op de neusgaten van een schaap, of soms een geit. De larven dringen via de neusopeningen naar binnen en nestelen zich in de slijmvliezen van de neusholte, later kruipen ze naar de voorhoofdsholte. Ze leven niet van weefsel of bloed, maar wekken irritatie op waardoor het schaap grote hoeveelheden slijm aanmaakt, het voedsel van de larven. Als de larven bijna zijn volgroeid kruipen ze weer terug in de neusholte, laten zich simpelweg naar buiten niezen en verpoppen in de grond.

Het is een zeldzaamheid, maar ook mensen kunnen geïnfecteerd worden met de larve, zowel in het oog, neus, oor als in de keelholte zijn wel exemplaren aangetroffen. De schapenhorzel komt wereldwijd voor, maar is overwegend in de buurt van schapen of geiten te vinden.



</doc>
<doc id="582318" url="https://nl.wikipedia.org/wiki?curid=582318" title="Vincent Dole">
Vincent Dole

Vincent Dole (Chicago, 1913 - New York, 1 augustus 2006) was een Amerikaanse arts. Hij is vooral bekend geworden van de ontdekking dat methadon gebruikt kon worden als behandelmethode voor heroïne-verslaving.

Dole studeerde aan Stanford en Harvard voordat hij in 1941 in dienst trad bij het Rockefeller Institute for Medical Research. Tijdens de Tweede Wereldoorlog werkte hij in een marineziekenhuis. In 1964 ontdekte Dole samen met zijn onderzoekspartner Marie Nyswander — die later zijn tweede echtgenote zou worden — dat methadon als vervanger van heroïne veel minder schade aan het menselijk lichaam aanrichtte. Tot die tijd werd methadon (een uitvinding uit de jaren 30 van de 20e eeuw) nauwelijks geproduceerd omdat het vooral als een zwaar verslavende drug werd beschouwd. Dole en Nyswander ontdekten dat verslaafden aan methadon in tegenstelling tot heroïneverslaafden een min of meer normaal leven konden leiden. Desondanks bleef het gebruik van methadon in de Verenigde Staten omstreden.

Vincent Dole overleed op 93-jarige leeftijd aan de complicaties van een gescheurde aorta.


</doc>
<doc id="582527" url="https://nl.wikipedia.org/wiki?curid=582527" title="Lormen">
Lormen

Lormen is een methode van communiceren tussen doofblinden, waarbij de een van de twee de hand van de gesprekspartner betast. De letters van woorden worden daarbij gerepresenteerd door een tikje op het topje van een van de vingers, het vlug betasten van een vingerkootje of van een deel van de handpalm.

Als de gesprekspartners geoefend zijn, kunnen ze snel met elkaar communiceren. De toppen van de vingers worden aangetikt voor klinkers: top van de duim is A, top van wijsvinger is E, top van middenvinger is I, top van ringvinger is O, top van pink is U.
B= van top wijsvinger richting palm, C: 1 tik op muis van hand, D: van top middenvinger richting palm, ... 


</doc>
<doc id="582573" url="https://nl.wikipedia.org/wiki?curid=582573" title="Barthélemy Dumortier">
Barthélemy Dumortier

Barthélemy Charles Joseph Dumortier of du Mortier (Doornik, 3 april 1797 - 9 juni 1878) was een Belgisch politicus en botanicus.
Dumortier was een zoon van Barthélemy-François Dumortier en Marie-Jeanne Willaumez. De vader was handelaar, gemeenteraadslid van Doornik en handelsrechter.

Hij trouwde met Philippine Rutteau en ze hadden een zoon, Barthélemy-Noël Dumortier (1830-1915).

In de jaren 1820 begon Dumortier zich politiek in te zetten. In 1824 stichtte hij een krant "Le courrier de l'Escaut", die kritisch stond tegenover Willem I en zijn regering. Hij promoveerde de ook in het Doornikse op gang komende 'petitiebeweging'.

In de eerste wetgevende verkiezing van het Koninkrijk België, werd hij verkozen tot katholiek volksvertegenwoordiger voor het arrondissement Doornik, een mandaat dat hij tot in 1847 vervulde. Hij werd vervolgens verkozen tot volksvertegenwoordiger voor het arrondissement Roeselare en behield dit mandaat tot aan zijn dood. 

In 1872 werd Dumortier benoemd tot minister van Staat. Hetzelfde jaar werd hij ook in de adelstand verheven met de titel van graaf. Hij was voordien met kerkelijke adel bedacht: in 1856 als palatijnse graaf en in 1866 als pauselijke graaf. Maar de Belgische adelsverheffing bleef dode letter, bij gebrek aan het indienen van open brieven. Pas in 1885 zou dit worden goedgemaakt door zijn zoon, die de adellijke status en de grafelijke titel verwierf. Zonder veel toekomstvooruitzicht echter, want de naam is in 1950 uitgestorven.

Dumortier begon vanaf de jaren 1820 bekendheid als botanicus te krijgen. Hij publiceerde zijn eerste studie, in het Latijn, in 1824. Hierop volgde in 1827 zijn "Flora Belgica", een volledige beschrijving van de Belgische flora. 

De reputatie van Dumortier groeide en hij werd in 1829 lid van de "Académie de Bruxelles", die na 1830 de Koninklijke Academie van België werd. Ook internationaal werd hij bekend en toen eind jaren dertig een vertegenwoordiger moest worden aangewezen om de Britse regering te vertegenwoordigen in de Belgisch-Britse maatschappij, die in Brussel een botanische tuin wilde aanleggen. De Britse regering stelde hiervoor Dumortier aan. In 1862 werd anderzijds een "Société Royale de Botanique de Belgique" opgericht, waarvan Dumortier voorzitter werd. 

Tegen die tijd bleek dat de vennootschap op aandelen geen succes was en werden de aandelen overgenomen door de "Société Royale d'Horticulture de Belgique". Dumortier stelde voor dat de Belgische staat zelf een Botanische tuin zou oprichten. Als eerste stap slaagde hij er in 1869 in het parlement te overtuigen om de collectie aan te kopen van Carl Friedrich Philipp von Martius (1794-1868), een opzienbarend herbarium en een collectie van gedroogde gewassen. Enkele maanden later kocht de staat ook de tuin van de "Société Royale d’Horticulture de Belgique", met als doel een overheidstuin aan te leggen, naar het model van Kew Gardens in Londen.

Dumortier bestuurde het nieuwe instituut, waarvan hij de leiding van kreeg, dictatoriaal. Ondanks tegenstand kon hij dit doen door de politieke steun die hij genoot. Hieraan dreigde een einde te komen in 1875 toen de botanische tuin werd samengevoegd met het Museum voor Natuurwetenschappen. Deze werd onder leiding gesteld van Édouard Dupont, een aartsvijand van Dumortier. Dumortier zou nog wel de wetenschappelijke leiding van de plantentuin overhouden. Dupont was het hiermee niet eens en nam ontslag. Hij werd opgevolgd door een vriend van Dumortier, François Crépin.

In de botanische literatuur wordt de naam Dumortier afgekort tot 'Dumort.'. Hij heeft honderden plantensoorten beschreven, zoals de eironde leeuwenbek.

Twee soorten zijn naar Dumortier genoemd: "Hemerocallis dumortieri" (Hemerocallidaceae) en "Stenocereus dumortieri" (Cactaceae).






</doc>
<doc id="583124" url="https://nl.wikipedia.org/wiki?curid=583124" title="Bülent Ersoy">
Bülent Ersoy

Bülent Ersoy, geboren als "Bülent Erkoç", bijgenaamd "Abla" (Turkse aanspreekvorm voor 'oudere zus'), (Istanboel, 9 juni 1952) is een Turkse zangeres. Haar zangstem behoort tot de beroemdste van haar land en zij wordt beschouwd als een van de bekendste 'diva's' uit Turkije.

Ersoy is geboren als man en in april 1981 onderging hij een lichamelijke geslachtsaanpassing in Londen. Ze behield echter op eigen verzoek de mannelijke voornaam "Bülent". De juridische geslachtsverandering was destijds nog niet wettelijk geregeld in het Turkse personen- en familierecht en een petitie aan het Turks parlement leverde niets op. Mede door de maatschappelijke onrust die de geslachtsverandering teweegbracht, en de maatschappijkritiek die Ersoy openlijk uitsprak, legde tijdens het militaire regime president Kenan Evren haar een optreedverbod op en werd zij regelmatig opgepakt en in gevangenissen opgesloten; aanvankelijk in mannen-, later in vrouwengevangenissen. Een persoonlijk beroep op premier Özal zorgde ervoor dat er in 1988 een wetswijziging kwam.

In december 2008 werd Ersoy vrijgesproken van "het beledigen van de Turkse staat" en het Turkse leger , feiten waarvoor voorheen zware straffen werden uitgedeeld. Mede onder invloed van door de Europese Unie afgedwongen hervormingen werden de uitspraken nu gezien als geoorloofde "vrijheid van meningsuiting".

Al op jonge leeftijd was Ersoy geïnteresseerd in muziekbeoefening. Ze nam klassieke zangles bij specialisten als Melahat Pars en Ridvan Aytan, ook kreeg ze privéles.

In 1971 bracht zij haar eerste plaat ("Lüzûm Kalmadı" / (B-kant "Neye Yarar Gelişin") uit op het label Saner. Tekst en muziek op deze plaat zijn het werk van componist Muzaffer Özpınar.

In 1974 gaf Ersoy haar eerste concert in het variététheater Taksim in Istanboel hetgeen een doorslaand succes was. In de pers prees men haar stem, vrouwelijkheid en charme. Als idool gaf ze destijds Müzeyyen Senar op. Haar liederen "Baharı Bekleyen Kumrular Gibi" en "Dert çekmeye gidiyorum" maakten haar bijzonder populair.

Medio jaren 70 waren vooral pop, arabesque en mythische muziek populair. Haar LP met Turkse klassieke muziek "Toprak Alsin Muradimi" vestigde daardoor onverwacht verkooprecords. Het leidde in Turkije en daarbuiten (ook in Nederland) tot honderden optredens. Verkoopsuccessen waren destijds de albums "Düşkünüm Sana", "Yaşamak Istiyorum", "Biz Ayrılamayız" en "Ablan Kurban Olsun Sana".

In 1995 bracht ze het conceptalbum "Benim Dünya Güzellerim" uit. Selçuk Tekay produceerde de plaat. Nog hetzelfde jaar bracht ze de LP "Alaturka 95" uit, waarop 14 liederen van de componisten Haci Arif Bey, Münir Nurettin Selçuk, Selahaddin Pınar, Kadri Şençalar, Ismail Hakkı Bey en/of Kemani Serkis Efendi. Het album daarna, in 1997, "Maazallah", bevatte bekende en onbekende Turkse volksliedjes. De titelsong "Maazallah" werd een grote hit.

Al met al heeft Ersoy in haar lange carrière wereldwijd in de beroemdste concertzalen opgetreden, zoals in 1983 in het New Yorkse Madison Square Garden, waar zij de eerste Turkse zangeres ooit was die er op de planken stond. In 1980 had ze Londen al aangedaan en in 1997 stond ze in Olympia in Parijs. Ze heeft tot nu toe 30 albums gemaakt en menige onderscheiding ontvangen.

Naast haar muziekcarrière heeft ze sinds 1980 een filmcarrière opgebouwd als actrice.

In 1999 kreeg Ersoy met haar 20 jaar jongere echtgenoot Cem Adler, met wie ze pas een jaar getrouwd was, een ernstig auto-ongeluk. Later dat jaar scheidde ze van hem; sindsdien leidt ze een teruggetrokken bestaan.

Ersoy is sinds 2006 een van de juryleden van Popstar Alaturka, een op klassieke Turkse muziek gerichte show dat zangtalent zoekt in de trant van Idols. In 2007 gingen de geruchten rond dat zij een relatie zou hebben met een van de kandidaten, Armagan Uzun. Eerst werden deze afgedaan als roddels, maar later bleek dat zij heimelijk was getrouwd met deze veel jongere man. Aangezien dit weer voor drama zorgde in de showbizzwereld, werd dit koppel goed in de gaten gehouden door paparazzi. Binnen een maand werd Uzun gezien met een andere vrouw. Ersoy heeft daarna in haar eigen show (Bülent Ersoy'la Yildizlarin Altinda) verteld dat ze haar echtgenoot eenmalig zou vergeven. Ze vertelde dat ze geduld zou moeten hebben. Uiteindelijk zijn ze toch uit elkaar gegaan.





</doc>
<doc id="583221" url="https://nl.wikipedia.org/wiki?curid=583221" title="Trombotische trombocytopenische purpura">
Trombotische trombocytopenische purpura

Trombotische trombocytopenische purpura (TTP) of ziekte van Moschcowitz is een zeldzame aandoening van de bloedstolling. In de meeste gevallen komt de ziekte voort uit een tekort aan of remming van een enzym, ADAMTS13, dat verantwoordelijk is voor het "knippen" van grote multimeren van de von willebrandfactor. Het is een ernstige aandoening die leidt tot hemolyse en beschadiging van organen. Behandeling met plasmaferese is vrijwel altijd nodig.
TTP is voor het eerst beschreven bij een 16-jarig meisje door dr. Eli Moschcowitz in New York in 1924. Moschcowitz schreef de ziekte (foutief) toe aan een vergiftiging.

De volgende vijf symptomen kunnen aanwijzingen zijn voor deze ziekte

De combinatie van de symptomen en een routine bloedonderzoek leiden vaak tot de ontdekking van beschadigde rode bloedcellen. Dit wijst op de vernietiging van de rode bloedcellen in de kleine bloedvaten.

Ook andere zaken zullen onderzocht worden. Vaak zijn dit diverse testen op witte bloedcellen, tests naar de nierfunctie (creatinine), elektrolyten en leverenzymen. De hoeveelheid LDH in het bloed kan erg hoog zijn; dit komt voort uit het slecht functioneren van de organen en niet zozeer uit het hemolyse.

De hierboven genoemde symptomen en bevindingen zijn belangrijke criteria voor de diagnose, hoewel de koorts, nier- en neurologische verschijnselen niet altijd voorkomen.

Bij diagnose is er vaak onduidelijkheid over de ziekte. Vaak is er bijvoorbeeld verwarring met zwangerschapsvergiftiging (Hellp-syndroom), leukemie, of nog enkele andere ziekten.

Er zijn grote overeenkomsten tussen TTP en Hemolytisch uremisch syndroom (HUS). De overeenkomsten tussen deze ziekten zijn zelfs zo groot, dat onderzoekers in het verleden hebben geopperd dat de ziekten meer met elkaar te maken kunnen hebben. Over het algemeen leidt HUS tot nierproblemen, terwijl neurologische verschijnselen zeer zeldzaam zijn. Ook worden de meeste gevallen van HUS voorgegaan door bloederige diarree, als gevolg van een besmetting met de bacterie E. coli 0157:H7.

Om onderscheid te kunnen maken tussen TTP en andere ziekten, wordt een test gedaan. In het verleden duurde het uitvoeren van deze test ongeveer een week. Momenteel is men druk bezig met de ontwikkeling van een sneltest, zodat snelle diagnose mogelijk is. En dit kan van levensbelang zijn voor de patiënt!

De precieze oorzaak van TTP is niet bekend. Wel is bekend dat de bloedplaatjes spontaan beginnen te klonteren in de kleine bloedvaten, de haarvaten. De plaatjes worden verbruikt in het klonteringsproces en de rode bloedcellen "slaan kapot" op fibrinedraden die ontstaan. Dit leidt tot hemolyse.

Grof gezegd zijn er twee varianten van TTP: een "idiopatische" en een "secundaire"' vorm. Daarnaast is er ook nog een zeer zeldzame erfelijke vorm.

De idiopatische (letterlijk: met onbekende oorzaak) vorm van TTP is kort geleden gelinkt aan de remming van het enzym ADAMTS13 door antistoffen, waardoor TTP een auto-immuunziekte lijkt te zijn. ADAMTS13 is een soort "knipenzym" dat ervoor verantwoordelijk is dat het eiwit von Willebrand factor (vWF) in stukken knipt. Het eiwit is belangrijk bij de bloedstolling, omdat het ervoor zorgt dat het bloedplaatjes zich hechten aan de wand van een kapot bloedvat. Als de vWF moleculen niet in stukken worden geknipt, zijn ze erg groot en gaan ze "in het wilde weg" bloedplaatjes aan zich binden. Hierdoor ontstaan minuscule bloedpropjes in de bloedvaten, waardoor de bloedtoevoer geblokkeerd wordt.

Bij idiopatische TTP wordt bij bijna alle patiënten (80%) een zeer verminderde (<5% van normaal) ADAMTS13 activiteit gevonden. Remmers voor het eiwit worden in deze groep regelmatig gevonden (44-56%).

Als in de medische geschiedenis van de patiënt sprake is van een bekende veroorzaker van TTP, zal de diagnose in veel gevallen "Secundaire TTP" luiden. (de veroorzakers leiden overigens maar zeer zelden tot TTP!) Bekende mogelijke veroorzaker zijn:

Het mechanisme achter "secundaire" TTP kan slecht worden begrepen, omdat de ADAMTS13 activiteit over het algemeen niet zo ver is onderdrukt als in idiopathische TTP, en remmers ervoor niet kunnen worden ontdekt.

De erfelijke vorm van TTP wordt ook wel het "syndroom van Upshaw-Shulman" genoemd, wat meestal het gevolg is van een geërfde afwijking van het ADAMTS13 (mutaties in het gen). Patiënten met deze vorm van TTP hebben over het algemeen minder ernstige aanvallen van de ziekte, maar krijgen wel sneller een aanval. Dit vaak als gevolg van bijvoorbeeld infecties. 5-10% van alle TTP-gevallen zijn het gevolg van het syndroom van Upshaw-Shulman.

Vanaf het begin van de jaren 90 is plasmaferese een belangrijk onderdeel van de behandeling van TTP gaan uitmaken. Dit houdt in dat het bloedplasma van de patiënt wordt verwijderd en vervangen door nieuw donorplasma. De behandeling moet elke dag herhaald worden om defecte eiwitten te verwijderen en de symptomen te verzwakken.

Veel TTP-patiënten hebben hiernaast ook medicijnen nodig, met steroïden (prednison) vincristine, cyclophosphamide, miltverwijdering, of een combinatie van deze behandelingen. Rituximab is een middel waarmee de laatste tijd successen zijn geboekt bij patiënten met een hardnekkige uitbraak van TTP.

Kinderen met het syndroom van Upshaw-Shulman krijgen elke drie weken plasma, dit zorgt ervoor dat ze in hun bloed normale hoeveelheden goed werkend ADAMTS13 hebben en voorkomt dat ze vaak ziek worden.

TTP komt ongeveer bij 3-6 per miljoen mensen per jaar voor (in Nederland zijn dat dus gemiddeld 48 tot 96 gevallen per jaar). Net als met veel andere auto-immuunziektes komt idiopathische TTP vaker voor bij vrouwen en donkergekleurde mensen, terwijl dit verschil bij de secundaire vormen niet is te vinden.

Zonder behandeling is de mortaliteit van deze ziekte ongeveer 95%. Voor patiënten met de idiopatische vorm van TTP die tijdig worden behandeld met plasmaferese, zijn de overlevingskansen een stuk beter (80-90%)

Ongeveer een derde van de patiënten krijgt binnen 10 jaar na hun eerste aanval een terugval en worden dus weer ziek.

Secundaire TTP heeft nog steeds een zeer slechte prognose. Ondanks behandeling zou deze tussen de 59% en 100% kans op sterfte hebben. Kanttekening hierbij is wel dat deze patiënten vaak al verzwakt zijn door een andere ziekte, wat natuurlijk de mortaliteit negatief beïnvloedt. Deze ziekte of de medicatie ter behandeling ervan zijn dan ook vaak de (mogelijke) oorzaak van de TTP.



</doc>
<doc id="583910" url="https://nl.wikipedia.org/wiki?curid=583910" title="Mupirocine">
Mupirocine

Mupirocine is een antibioticum dat oorspronkelijk geïsoleerd werd uit "Pseudomonas fluorescens". Het wordt op de huid toegepast en is voornamelijk actief tegen gram-positieve bacteriën. Mupirocine heeft een uniek werkingmechanisme waardoor het ook werkzaam is tegen sommige resistente bacteriën waaronder MRSA. Om vorming van resistentie tegen te gaan zal Mupirocine hierbij meestal slechts worden voorgeschreven als andere middelen hebben gefaald. Het wordt in België en Nederland verkocht onder de merknaam Bactroban.


</doc>
<doc id="584055" url="https://nl.wikipedia.org/wiki?curid=584055" title="Chloroquine">
Chloroquine

Chloroquine is een veel gebruikt geneesmiddel tegen malaria. Daarnaast wordt het, omdat het ook het immuunsysteem licht onderdrukt, gebruikt bij de bestrijding van sommige autoimmuunziekten zoals reumatische artritis en lupus erythematodes.

Chloroquine moet in vrij hoge dosis gegeven worden omdat de stof in alle organen van het lichaam wordt opgenomen. Chloroquine en andere kinines worden in verband gebracht met toxische effecten op de retina, zeker als gewerkt wordt met hogere doses gedurende een langere periode. Bij langdurig gebruik van de stof kan visusvermindering of zelfs blindheid optreden. Bij langdurig gebruik wordt daarom regelmatige controle door een oogarts aanbevolen.

Chloroquine kan gebruikt worden ter preventie en bij bestrijding bij diverse soorten malaria: "Plasmodium" "vivax", "ovale" en "malariae". In zeer veel gebieden komen inmiddels stammen van chloroquine-resistente "Plasmodium falciparum" voor. Om die reden worden ook andere antimalaria-verbindingen gebruikt. Met name betreft het dan mefloquine of atovaquone. De combinatie van chloroquine met proguanil kan effectiever zijn bij de behandeling van chloroquine-resistente "Plasmodium falciparum" dan met chloroquine alleen. Tegenwoordig wordt deze combinatie niet meer door de (Amerikaanse) CDC aanbevolen, omdat er betere combinaties bekend zijn. 

Bij de dosering die voor de bestrijding van malaria gebruikt wordt zijn de volgende bijwerkingen bekend: maagpijn, jeuk, hoofdpijn en accommodatieverlamming. Bij hogere doseringen worden deze problemen erger. Chloroquinetabletten hebben een onprettige metaalsmaak.
Chloroquine mag slechts kortstondig toegediend worden. Bij inname over een langere termijn, maanden of zelfs jaren, kan Chloroquine het zicht erg verminderen, met het risico op blindheid.

De malariaparasiet bevindt zich in het lichaam binnen in de rode bloedcel. Hier moet de parasiet het hemoglobine afbreken om de voor de parasiet essentiële aminozuren te verkrijgen voor de opbouw van zijn eigen eiwitten en zijn eigen metabolisme. Deze processen zijn noodzakelijk voor groei en deling van de parasiet. De vertering vindt plaats in het lysosoom (maagvacuole) van de parasitaire cel.

Tijdens dit proces komt de oplosbare en voor de parasiet giftige verbinding heem vrij. Dit molecule staat bekend onder de naam Fe(II)-protoporfyrine IX (FP). Om beschadiging door dit voor de parasiet gevaarlijke molecule te voorkomen wordt de heem door de parasiet gepolymeriseerd tot hemozoin , een niet-toxisch molecule. Het hemozoin wordt in het lysosoom opgeslagen als onoplosbare kristallen.

Chloroquine komt de rode bloedcel en het lysosoom van de parasiet binnen door simpele diffusie. Chloroquine wordt in de zure maagvacuole (pH = 4.7) geprotoneerd tot CQ. In geladen vorm kan chloroquine de membranen niet meer door diffusie passeren. Door de CQ moleculen worden de hemozoine-meloculen afgeschermd, waardoor verdere polymerisatie niet mogelijk is. Chloroquine bindt ook aan het heem (FP) zelf, waarbij een zeer giftig complex ontstaat (FP-chloroquine) dat de membraanfuncties van de cel verstoort. De gecombineerde actie van FP-chloroquine en FP resulteert in de lysis van de cel en uiteindelijk autodigestie. Uiteindelijk verdrinkt de parasietcel in zijn eigen metabolieten.

De effectiviteit van chloroquine ten opzichte van de parasiet is verminderd doordat sommige resistente vormen van de parasiet in staat zijn gebleken chloroquine uit het lysosoom te verwijderen. Resistente stammen doen dit ongeveer 40 keer efficiënter dan niet-resistente stammen. De genetische achtergrond is gerelateerd aan een aantal mutaties die coderen voor trans membraaneiwitten waaronder een zeer cruciale mutatie in het PfCRT gen (Plasmodium falciparum Chloroquine Resistance Transporter). Dit gemuteerde proteïne is in staat chloroquine actief de cel uit te pompen. Resistente parasieten hebben vaak gemuteerde productie of vergrote expressie van ABC transporters, met name de PfMDR1 en PfMDR2 (Plasmodium falciparum Multi-Drug Resistance genen). Deze zijn verantwoordelijk voor de chloroquinepompfunctie.

Het onderzoek naar het mechanisme van de werking van chloroquine en hoe de parasiet er resistent tegen is geworden is nog steeds gaande, en sommige zaken die in dit artikel beschreven zijn staan nog ter discussie. Andere theorieën met betrekking tot de werking van chloroquine gaan uit van een interactie met DNA of een combinatie van membraanfunctieverstoring en blokkade van de polymerisatie.

Bij bestrijding van reumatoïde artritis, wordt gedacht aan de verhindering van lymfocytenverspreiding, het vóórkomen van phospholipase A, het verhinderen van vrijkomen van enzymen uit lysosomen, vrije zuurstofradicalen uit macrofagen, of de productie van IL-1.


</doc>
<doc id="584642" url="https://nl.wikipedia.org/wiki?curid=584642" title="Syndroom van Klippel-Trénaunay">
Syndroom van Klippel-Trénaunay

Het syndroom van Klippel-Trénaunay of KTS is een aangeboren, over het algemeen niet erfelijke, zeldzame aandoening waarbij een combinatie van de volgende afwijkingen voorkomt:
Vaak is de ziekte tot een ledemaat beperkt maar er kunnen meer lichaamsdelen aangetast zijn. Ook inwendige organen zoals de darmen en de baarmoeder kunnen aangetast zijn. De diagnose kan gesteld worden als minstens twee van de bovengenoemde symptomen aanwezig zijn in dezelfde extremiteit.

Het syndroom van Klippel-Trénaunay is voor het eerst in 1900 beschreven door de Franse artsen Maurice Klippel en Paul Trénaunay. Zij noemden de aandoening naevus vasculosus osteohypertrophicus. In 1907 beschreef de Engelse arts Frederic Parkes Weber een patiënt met kenmerken van het syndroom van Klippel-Trénaunay. Hij noemde het hemangiectatic hypertrophy. Tegenwoordig wordt de ziekte officieel angio-osteohypertrofiesyndroom genoemd.

De oorzaak van de aandoening is onbekend. Enkele theorieën zijn;
De ziekte heeft geen voorkeur voor mannen of vrouwen, ook is er geen verhoogd voorkomen bij bepaalde rassen





De ziekte kan niet genezen worden. Ze kan ook niet voorkomen worden. Prenatale diagnostiek is niet mogelijk. Wel is behandeling mogelijk van de symptomen.


De kans op overerving is minder dan 1%. Voor klinisch genetici is er dan ook geen reden om kinderwens bij klippel-trénaunaypatiënten te ontraden. Bij vrouwelijke patiënten is het overigens wel raadzaam om te controleren op inwendige vaatafwijkingen (vooral van de baarmoeder).





</doc>
<doc id="585031" url="https://nl.wikipedia.org/wiki?curid=585031" title="Echopraxie">
Echopraxie

Echopraxie is een term uit de psychiatrie die verwijst naar het onwillekeurig nadoen of herhalen van bewegingen die men bij een ander waarneemt. Het woord is afkomstig van de Griekse naam Echo en het Griekese woord "praxis" (handeling, actie).

Soms is het verschijnsel als zelfstandige tic te beschouwen, maar vaak is het een symptoom van psychische aandoeningen als het syndroom van Gilles de la Tourette en schizofrenie, met name catatone schizofrenie. Soms wordt echopraxie ook waargenomen bij aandoeningen als klinische depressie en autisme.

Het automatisme van echopraxie is soms erg sterk; in bepaalde gevallen blijft een persoon handelingen nadoen als een ander er op wijst en vraagt ermee te stoppen.

Kan ook voorkomen als het gevolg van een stoornis in de cortex praefrontalis van de hersenen (neurologisch).



</doc>
<doc id="585160" url="https://nl.wikipedia.org/wiki?curid=585160" title="Maurice Klippel">
Maurice Klippel

Maurice Klippel (Mulhouse, 30 mei 1858 — 1942) was een Frans neuroloog en psychiater. Hij studeerde geneeskunde in Parijs, alwaar hij afstudeerde in 1889. Hij werkte in het Tenon ziekenhuis tot 1924.



</doc>
<doc id="585512" url="https://nl.wikipedia.org/wiki?curid=585512" title="Duizeligheid">
Duizeligheid

Duizeligheid wordt meestal omschreven als een gevoel van onstabiliteit of lichthoofdigheid. Duizeligheid komt relatief frequent voor, iedereen ondervindt wel eens een episode van duizeligheid. Vaak is het een onschuldig symptoom, maar het kan erg invaliderend worden indien de klachten aanhouden. Duizeligheid kan vele oorzaken hebben.

Duizeligheid (in de angelsaksische literatuur benoemd als 'dizziness') wordt ervaren als een gevoel van onstabiliteit van de persoon zelf. Draaiduizeligheid (in angelsaksische literatuur als 'vertigo' benoemd) is het ten onrechte ervaren van het in beweging zijn van de omgeving.

Duizeligheid kan een manifestatie zijn van verschillende pathologieën. Deze kunnen grofweg in 4 categorieën onderverdeeld worden.


De behandeling van duizeligheid zal uiteraard afhankelijk zijn van de uitlokkende pathologie. Vaak ligt hypotensie aan de basis van duizeligheid en kan men volstaan met een verhoogde zout-en waterinname. Indien de klachten echter aanhouden is een nazicht door de huisarts vereist. Deze zal een cardiologisch en een neurologisch nazicht alsook een bloedafname verrichten. Stress kan eveneens een aanleiding vormen tot de ontregeling van het autonoom zenuwstelsel waardoor duizeligheid kan ontstaan.


Harrison's principles of internal medicine, 17de editie


</doc>
<doc id="585741" url="https://nl.wikipedia.org/wiki?curid=585741" title="Frederick Parkes Weber">
Frederick Parkes Weber

Frederick Parkes Weber (Londen, 18 mei 1863 - 1962) was een Engelse arts met een zeer lange carrière en een buitengewone wetenschappelijke productiviteit. 

Zijn vader was een immigrant uit Duitsland, ook een briljant arts die onder andere lijfarts van Koningin Victoria was. De middelste naam, Parkes, is een vernoeming naar Sir Edmund Parkes, een vriend van de familie, en is door langdurig gebruik aan de achternaam blijven plakken zodat hij uiteindelijk als 'Parkes Weber' bekendstond. Hij bezocht Charterhouse School, Cambridge University en studeerde geneeskunde aan St. Bartholomew's Hospital in Londen, maar ook in Cambridge, Parijs, en Wenen.

Hij promoveerde in 1892 in Cambridge, en werkte na enkele korte assistentschappen, onder andere in St Bartholomew's, in het German Hospital, London, vanaf 1894. Hij bleef dit tot zijn tachtigste levensjaar doen. Tot zijn negentigste was hij actief in de Royal Society of Medicine. Daarnaast was hij consultant in een aantal andere ziekenhuizen. In de loop van 50 jaar schreef hij meer dan 1200 artikelen en droeg bij aan 20 boeken. 

Mensen die hem gekend hebben (Richard Asher) beschrijven hem als een briljant arts, die veel tijd voor zijn patiënten nam en hun levensgeschiedenissen tot op een haartje kende. 

Zijn naam keert terug in een aantal eponiemen:



</doc>
<doc id="585989" url="https://nl.wikipedia.org/wiki?curid=585989" title="Zinkzalf">
Zinkzalf

Zinkzalf is een vrij te verkrijgen zalf, bestaande uit zinkoxide en vaseline.
Het wordt toegepast tegen een breed scala aan huidaandoeningen. Zinkzalf heeft een verkoelend, dekkend en samentrekkend (adstringerend) effect. Voor veel mensen is het product bekend als de zalf tegen geïrriteerde babybilletjes.


</doc>
<doc id="586296" url="https://nl.wikipedia.org/wiki?curid=586296" title="Lisdiureticum">
Lisdiureticum

Een lisdiureticum is een waterafdrijvend geneesmiddel dat inwerkt op de opstijgende tak van de lis van Henle van het nierlichaampje. Lisdiuretica verlagen een hoge bloeddruk, en verminderen oedeem ten gevolge van congestief hartlijden of nierinsufficiëntie. Ze werken meer bepaald in op de Na-K-2Cl transporter in het bredere gedeelte van het stijgend been van de lis van Henle en verhinderen zo de heropname van natrium- en chloride-ionen in het bloed. Daarnaast vermindert ook de heropname van calcium en magnesium, omdat die afhankelijk is van de natrium- en chloorconcentraties. Hierdoor blijft de voorurine sterker geconcentreerd dan normaal, en dat vermindert de osmotische gradiënt naar het bloed. Er blijft meer voorurine in de nierlichaampjes en dat stroomt weg naar de verzamelbuisjes en de urineblaas. Het bloedvolume verkleint. 

Naast deze waterafdrijvende werking, zorgen lisdiuretica ook voor verwijding van de aders en van de bloedvaten in de nier. Lisdiuretica worden gebruikt bij oedeem afkomstig van hartfalen, levercirrose, nierfunctiebeperking of nefrotisch syndroom; bij hypertensie; intraveneus bij opstapeling van vocht in de hersenen of de longen. Als er nierfalen bestaat, dus een kleine gfr, is er een hogere dosis van dit diureticum nodig om hetzelfde effect te blijven bereiken. Lisdiuretica kunnen hier gecombineerd worden met thiazidediuretica. Ook bij congestief hartfalen, of bij grote zoutinname, is er door het hogere zoutgehalte van het bloed, een grotere dosering lisdiureticum nodig om hetzelfde effect te bereiken. 

Er kan een verstoring ontstaan van het elektrolytenevenwicht van het bloed zoals te weinig natrium, te weinig kalium, te weinig magnesium, dehydratie of te veel urinezuur met jicht. Andere ongewenste effecten zijn duizeligheid, een lage bloeddruk, flauwvallen, en meer zeldzaam verstoring in de vetconcentratie van het bloed, verhoging van het creatininegehalte van het bloed, huiduitslag of gehoorstoornissen zoals oorsuizen en duizeligheid. 

De combinatie met niet-steroïdale anti-inflammatoire geneesmiddelen en met ace-inhibitoren kan de nieren kapot maken. 

Voorbeelden van lisdiuretica zijn furosemide, bumetanide, ethacrinezuur en torasemide.



</doc>
<doc id="586652" url="https://nl.wikipedia.org/wiki?curid=586652" title="EM-bewijs">
EM-bewijs

Het EM-bewijs (Elementair Medische verklaring) is een beperkt EHBO-diploma gericht op ongevallen in en om het water. Voor toelating tot de Reddingsbrigade, strandwacht en dergelijke wordt in plaats van het volledige EHBO-diploma vaak genoegen genomen met het EM-bewijs.
De leerstof is gebaseerd op de eindtermen diploma Eerste Hulp van het Oranje Kruis. Bij de opleiding kan gebruik worden gemaakt van de 26e druk van het Oranje Kruis boekje of een lesmateriaal van een andere Eerste Hulp opleiding, welke is goedgekeurd in het OER en/of ER.
Bij gebleken competentie dient dit EM bewijs te worden ondertekend door de opleider (bij voorkeur in het bezit van diploma Instructeur Eerste Hulp) en een medebeoordelaar(*) die erkend Instructeur Eerste Hulp en tevens in het bezit is van een instructeurschap BLS en AED.

Voor de competentie van de kandidaten van het EM bewijs van Reddingsbrigade Nederland zijn de opleider en de medebeoordelaar verantwoordelijk. Reanimatie en de AED maakt integraal deel uit van de leerstof. 
Indien een brigade niet beschikt over een gekwalificeerde medeboordelaar kan worden overlegd met de coördinator Eerste Hulp Opleidingen.

De medebeoordelaar is minimaal in het bezit van het Eerste Hulp instructeurs diploma van:
het Oranje Kruis, of Medic First Aid (Europe), of het Nederlandse Rode Kruis, of LPEV

Aangevuld met:
Certificaat Instructeur BLS/AED Nederlandse Reanimatie Raad, of Certificaat Instructeur BLS/AED van Medic First Aid (Europe), of Certificaat Instructeur BLS/AED van LPEV

"(Bron : website Reddingsbrigade Nederland)"


</doc>
<doc id="586685" url="https://nl.wikipedia.org/wiki?curid=586685" title="De Huisarts">
De Huisarts

De Huisarts is een Belgische wekelijkse krant voor huisartsen die uitgegeven wordt door Roularta Media Group. Het Franstalige zusterblad heet Le Généraliste. Hoofdredacteur is Filip Ceulemans.

Tezamen hebben de weekbladen een oplage van 19.598 exemplaren met een leesbereik van 65,1% gedurende gemiddeld 17,3 minuten per/week. Hiermee was het weekblad de onbetwiste nummer 1 van de medische pers. De kranten worden gratis bezorgd aan alle Belgische huisartsen en aan geselecteerde specialisten. Wie daarbuiten een abonnement wil, betaalt jaarlijks € 52.

Begin 2012 werd bekendgemaakt dat het weekblad zal samensmelten met Artsenkrant van het Londense mediaconcern UBM plc. Beide uitgevers zullen participeren in een joint venture met een 50/50-verdeling.



</doc>
<doc id="586895" url="https://nl.wikipedia.org/wiki?curid=586895" title="Zuursel">
Zuursel

Zuursel is een concentraat van melkzuurbacteriën, met als voornaamste functie het omzetten van de aanwezige lactose (melksuikers) in melkzuur. Verzuring van de melk bevordert het stremmen bij de bereiding van kaas en yoghurt. Door het zuur worden ongewenste bacteriën en andere organismen in hun groei geremd, waardoor de houdbaarheid van het product verbetert. Dit laatste is vooral belangrijk bij de bereiding van kaas uit rauwe melk.


</doc>
<doc id="586959" url="https://nl.wikipedia.org/wiki?curid=586959" title="Weense oester">
Weense oester

De Weense oester is een seksuele positie, waarbij de vrouw op haar rug ligt met de benen bij haar hoofd en haar voeten ter hoogte van de nek van de man, die zo gemakkelijk binnen kan dringen. De benaming 'oester' heeft betrekking op de vorm van het geslacht van de vrouw in deze positie. De bron van het Weense aspect is onbekend.

Bij deze houding voelt de man meer omdat de druk op zijn penis groter wordt en zijn teelballen intensere wrijvingen ondergaan. Voor de vrouw is dit een vrij acrobatische houding. Het stoten wordt wel beter gevoeld.

Bij de ejaculatie bevindt zich de penis direct bij de opening van de baarmoederhals waardoor de afstand die de zaadcellen moeten afleggen korter wordt. Soms wordt deze houding dan ook geadviseerd voor vrouwen die graag zwanger willen worden.


</doc>
<doc id="587353" url="https://nl.wikipedia.org/wiki?curid=587353" title="Eric Kandel">
Eric Kandel

Eric Richard Kandel (Wenen, 7 november 1929) is een Amerikaanse psychiater en neurowetenschapper, die gedurende een groot deel van zijn carrière als hoogleraar Biochemie en Biofysica was verbonden aan de Columbia-universiteit in New York. Hij werd internationaal bekend toen hij in 2000 de Nobelprijs voor de Fysiologie of Geneeskunde ontving voor zijn onderzoek naar de werking van het geheugen op moleculair niveau. Hij deelde deze prijs met Arvid Carlsson en Paul Greengard. In tegenstelling tot wat algemeen wordt beweerd was Kandel niet de eerste psychiater die ooit een Nobelprijs ontving, dit was Julius Wagner-Jauregg.

De in Oostenrijk geboren Eric Kandel is de zoon van Herman Kandel (1898-1976) en Charlotte Zimels (1897-1991). Hij groeide op in Wenen waar hij het geweld zag teweeggebracht door de Oostenrijkse pro-Naziwetten. Zijn familie wist ternauwernood het land te ontvluchten enkele dagen voordat de Tweede Wereldoorlog begon. Ze kwamen uiteindelijk terecht in de Verenigde Staten waar Eric een openbare school bezocht in Brooklyn. Later studeerde hij psychiatrie, neurologie en biochemie aan Harvard en New York-universiteit. 

Vervolgens was hij werkzaam aan het Montefiore Hospital, de National Institutes of Health (NIH), Harvard Medical School, en de New York-universiteit, alvorens zich ten slotte in 1974 te vestigen op de Columbia-universiteit – eerst als docent en vanaf 1983 als hoogleraar fysiologie en psychiatrie aan het Centrum voor Neurobiologie en Gedrag van het College of Physicians and Surgeons. Daarnaast is hij senior onderzoeker aan het Howard Hughes Medical Institute (HHMI).

Kandel deed onderzoek naar de werking van het geheugen en hij toonde aan dat geheugenfuncties op het niveau van de synaps tussen zenuwcellen van de hippocampus plaatsvindt. Voor zijn onderzoek maakte hij gebruik van de zeehaas ("Aplysia californica"), een weekdier met 'eenvoudig' en geheel in kaart gebracht zenuwstelsel. Hiermee wist hij in een diermodel gedrachtsmatig verschillende gedefinieerde vormen van leren (habilitatie, sensitisatie en klassieke conditionering) te relateren aan subcellulaire en intercellulaire signaaloverdracht.

In de jaren negentig hield Kandel zich bezig met leer- en geheugenprocessen bij zoogdieren. Middels genetisch gemodificeerde muizen leidde zijn werk tot de ontdekking van het functioneren van het korte- en langetermijngeheugens. Het langetermijngeheugen berust op de aanmaak van nieuwe eiwitten, dit in tegenstelling tot het kortetermijngeheugen dat berust op een functionele aanpassing van een actie-reactiepatroon met behulp van bestaande structuren. Doel van dit onderzoek zijn nieuwe behandelmethodes voor dementie en het verbeteren van het geheugen.

Naast de Nobelprijs werd Kandel ook onderscheiden met de Dickson Award (1982), de Albert Lasker Award for Basic Medical Research (1983, met Vernon B. Mountcastle), de National Medal of Science (1988), de Wolfprijs in Medicijnen (1999) en de Dr. A.H. Heinekenprijs voor Geneeskunde (2000). In 2006 publiceerde Kandel zijn autobiografie "In Search of Memory: The Emergence of a New Science of Mind". Een bekend studieboek, waarvan Kandel medeauteur is, is "Principles of Neural Science" (eerste editie 1981).


</doc>
<doc id="587649" url="https://nl.wikipedia.org/wiki?curid=587649" title="William Bernard Huddleston Slater">
William Bernard Huddleston Slater

William Bernard Huddleston Slater (Rotterdam, 5 februari 1882 – Rotterdam, 12 januari 1954) was een Nederlands gynaecoloog, huisarts en schrijver van rooms-katholieke signatuur.

In 1913 won hij de Roman-prijsvraag van het maandblad Boekenschouw onder het pseudoniem Max Hellen.

Het meest bekend werd hij met het boek "Ja, ik wil! : levensgeluk in huwelijk en liefde" waar in 12 hoofdstukken wordt gepoogd uit te leggen hoe men tot een gelukkig en zalig huwelijk kan komen en behouden. Voor de tijd van publicatie een vooruitstrevend boek, waar onderwerpen als seks, frigiditeit en echtscheiding niet worden weggemoffeld, maar uitvoerig worden behandeld. Dat het boek destijds populair was blijkt wel uit het feit dat de eerste 5 drukken binnen 2 maanden waren uitverkocht. Uiteindelijk werden er 216.000 exemplaren verkocht.



</doc>
<doc id="588072" url="https://nl.wikipedia.org/wiki?curid=588072" title="IJzeroxiden">
IJzeroxiden

Met de term ijzeroxiden wordt in de voedingsindustrie een mengsel van ijzer(II)- en ijzer(III)oxide aangeduid. Met name als additief in voedsel en medicijnen is het meestal niet belangrijk welke chemische samenstelling het oxide exact heeft. In medicijnen wordt de verbinding gebruikt om via verschillende kleuren van pillen de verschillende doseringen van de werkzame stof aan te geven. De verschillende oxiden worden door de Europese Unie toegelaten onder één nummer, E172, waarbij vervolgens verschillende vormen onderscheiden kunnen worden. Deze verschillende vormen worden in de lijst E-nummers niet met aparte (onder)nummers gespecificeerd:



</doc>
<doc id="588438" url="https://nl.wikipedia.org/wiki?curid=588438" title="Ziekte van Behçet">
Ziekte van Behçet

De ziekte van Behçet of oculo-urogenitaal syndroom is een chronische systemische auto-immuunvasculitis die zich voornamelijk kenmerkt door de aanwezigheid van orale aften. Naast deze orale aften kunnen andere systemische afwijkingen optreden.

Hulusi Behçet (1889-1948), een Turkse dermatoloog, heeft in 1936 drie patiënten met ulceraties in de mond en op de genitaliën en een hypopyonuveïtis beschreven. Deze klinische verschijnselen heeft hij de ziekte van Behçet genoemd.
Er is een opvallende geografische distributie van de ziekte. De prevalentie in Nederland ligt rond de 1:100.000. Langs de oude Zijderoute, die van Oost-Azië tot aan het Middellandse Zeegebied loopt, is de prevalentie het hoogst. In Turkije ligt de prevalentie op 80-300:100.000 en in Japan ligt de prevalentie op 10-15:100.000.
De ziekte komt meer bij mannen voor dan bij vrouwen, en de piekincidentie ligt tussen de 20 en 40 jaar.

De precieze oorzaak van deze auto-immuunziekte is vooralsnog onbekend. Een abnormale reactie van het immuunsysteem op een mogelijke infectieuze component lijkt de ziekte te kunnen veroorzaken.
Verschillende mechanismen die bijdragen aan de ontwikkeling van de ziekte van Behçet zijn geïdentificeerd, zoals:






Verder wordt de ziekte van Behçet zwak geassocieerd met HLA-B51 en HLA-B52 en MHC klasse 1 gen A (MICA).

Histologisch onderzoek toont een vasculitisbeeld. In de mucocutane laesies is infiltratie van lymfocyten te zien met necrose en ulceraties.

Klinische presentatie

De symptomen zijn variabel en kunnen wisselen in ernst. Mucocutane laesies zijn het voornaamste kenmerk van deze ziekte. Uveïtis, meningo-encefalitis en vasculitis zijn de meest gevaarlijke kenmerken van deze ziekte.



In 1990 zijn de volgende criteria ingesteld voor het stellen van de diagnose:
Patiënten moeten orale ulceratie hebben die ten minste drie keer is teruggekeerd in 12 maanden.
Verder ten minste twee van de volgende criteria:
Er bestaat geen pathognomonische diagnostische tests voor de ziekte van Behçet. De laboratoriumafwijkingen zijn aspecifiek.

Differentiaaldiagnose
Het stellen van de diagnose kan heel moeilijk zijn, omdat de symptomen aspecifiek zijn en bij veel andere aandoeningen kunnen passen. Hier worden de aandoeningen gegeven die bij de meest voorkomende symptomen kunnen passen:
Orale ulcera: herpes simplex, benigne afteuze ulcera, IBD (inflammatory bowel disease), systematische lupus erythematodes.
Vasculitis van de kleine vaten: systemische lupus erythematodes, IBD, andere vasculitiden, multipele sclerose, tuberculose, maligniteiten.

Een behandeling voor de oorzaak van de ziekte van Behçet bestaat nog niet. Op dit moment berust behandeling dus op de symptomen.
Bij de behandeling wordt vaak begonnen met corticosteroïden. Bij onvoldoende effect wordt dit uitgebreid met ciclosporine, cyclofosfamide en colchicine. Er is een beperkte rol weggelegd voor middelen als interferon alfa en anti TNF alfa.

De ziekte van Behçet komt vooral voor bij mannen tussen de twintig en veertig jaar. Het verloop van de ziekte gaat gepaard met exacerbaties en remissies. De mucocutane, articulaire en oculaire symptomen zijn in de eerste jaren het hevigst. Na ongeveer twintig jaar wordt de ziekte minder hevig.
De grootste morbiditeit en mortaliteit worden veroorzaakt door de neurologische, oculaire en vasculaire symptomen van de ziekte. Hierdoor kunnen bloedingen in de tractus digestivus, een vena cava superior en inferior syndroom en cerebrovasculaire afwijkingen ontstaan.
De oculaire en neurologische symptomen kunnen door middel van medicatie onderdrukt worden, maar zijn nooit geheel reversibel. Agressieve therapie is hiervoor ook aangewezen.
De prognose van de ziekte van Behçet is verbeterd in de afgelopen jaren. Dit komt vooral door nieuwe en betere medicamenteuze therapie. Vooral aneurysmata van de arteriae pulmonales gaan gepaard met een zeer slechte prognose.


</doc>
<doc id="588514" url="https://nl.wikipedia.org/wiki?curid=588514" title="Ciclosporine">
Ciclosporine

Ciclosporine is een geneesmiddel om afstotingsverschijnselen te onderdrukken na een orgaantransplantatie. Ook wordt het middel soms toegepast bij ernstige vormen van psoriasis. Het wordt gewonnen uit de ascomyceten "Tolypocladium inflatum" (W. Gams) en "Cylindrocarpon lucidum.

Ciclosporine is een middel dat voortkomt uit de transplantatiegeneeskunde. Het onderdrukt de afstotingsreacties van getransplanteerde organen. Inmiddels wordt het ook met succes gebruikt bij aandoeningen waarbij T-cellen een oorzakelijke rol spelen (voor onder andere psoriasis en constitutioneel eczeem).
Ciclosporine is onder andere in de handel onder de merknamen Sandimmune en Neoral. Omdat het middel nogal ernstige bijwerkingen kent moeten de patiënten voortdurend goed gecontroleerd worden. Met name bij langer gebruik neemt het risico toe. Omdat het middel niet geneest, maar een symptoom bestrijdt, moet het blijvend gebruikt worden. Voor levensbedreigende situaties, zoals het handhaven van getransplanteerde organen, is het onontbeerlijk. Chemisch gezien is het een macrocyclische verbinding.

In de diergeneeskunde is de actieve stof onder de merknaam "Optimmune Canis" in gebruik ter behandeling van hoornvliesontstekingen en droge ogen.




</doc>
<doc id="589154" url="https://nl.wikipedia.org/wiki?curid=589154" title="Circumcisie">
Circumcisie

Mannenbesnijdenis of circumcisie is het verwijderen van de voorhuid ("preputium") van het mannelijk lid. Het is een vrij eenvoudige operatie die poliklinisch kan worden uitgevoerd. Volgens schattingen was in 2006 circa 30% van alle mannen wereldwijd besneden (circa 665 miljoen mannen). De ingreep wordt doorgaans uit religieuze overwegingen of op medische gronden uitgevoerd.

De meest gangbare besnijdenisvorm bij mannen is het rondom wegsnijden van de voorhuid, zoals de Latijnse naam "circumcisie" (circum=rondom, cisie=snijden) aangeeft.


In sommige culturen zijn er ingrijpender vormen van besnijdenis gangbaar. Sommige Afrikaanse stammen verwijderen de huid van de schacht van de penis. In Japan komt een vorm voor van besnijdenis die de penis vrij diep inkerft. De Australische Aboriginals snijden de penis zo diep in dat deze op twee bundels zwellichamen gaat lijken. Deze imitatie van de penis van de kangoeroe is waarschijnlijk geïnspireerd door het veelvuldige paren van deze dieren. De oer-Australiërs maken ook een gat in de urinebuis, op de plaats waar deze onder aan de penis
zichtbaar wordt. Door de vinger op het gat te leggen, of dat juist na te laten, controleert men de kans op zwangerschap.

Een besnijdenis kan uit de vrije hand uitgevoerd worden, maar er zijn ook diverse hulpmiddelen waarbij de huid afgeklemd wordt en de bloedtoevoer afgesneden. Bekende hulpmiddelen zijn de Plastibell (vooral gebruikt voor besnijdenis van kinderen), de Mogen en de Gomco klem. Bij een besnijdenis met een klem blijft altijd een deel van de binnenkant van de voorhuid zitten, dit wordt een "hoge" besnijdenis genoemd.

Een medische reden voor een besnijdenis is bijvoorbeeld een vernauwing van de voorhuid (fimosis) waardoor een erectie
pijnlijk kan zijn en het moeilijk is de eikel schoon te houden. Andere medische redenen voor een besnijdenis zijn lichen sclerosus en paraphimosis en terugkerende ontstekingen van de eikel. Deze kinderen met aangeboren afwijkingen aan de urinewegen kunnen worden geholpen met een voorhuidsverwijdende operatie, waardoor de eikel eenvoudiger te reinigen is.
Bij een onbesneden penis hoopt zich makkelijk het onschadelijke smegma op onder de voorhuid , hoewel algemene hygiëne ook als argument voor een besnijdenis wordt gebruikt, bij normale hygiëne is er geen reden voor besnijdenis (zie onder bij medische tegenargumenten).

Kanker van de penis, een uiterst zeldzame vorm van kanker (1 op 226.666 mannen jaarlijks in de Verenigde Staten), zou bij besneden mannen minder voorkomen dan bij mannen die onbesneden zijn.

Alle onderzoeken die de link tussen urineweginfecties en besnijdenis-status onderzocht hebben, laten een lager risico op urineweginfecties in besneden mannen zien.

Onderzoeken (uit Oeganda en Kenia) stellen dat de kans van besneden mannen om het Hiv op te lopen de helft zou zijn van onbesneden mannen; door deze onderzoeken werd de besnijdenis in Afrika nog populairder onder organisaties en particulieren. Dit verband wordt in een aantal andere studies echter niet bevestigd. De Wereldgezondheidsorganisatie en UNAIDS erkennen, al dan niet terecht, besnijdenis in Oost- en Zuid-Afrika als een bijkomende interventie om het risico op hiv verkregen langs heteroseksuele weg bij de man te verminderen.

Volgens de KNMG kennen de VS een hoge prevalentie van soa’s en hiv-infecties in combinatie met een hoog percentage niet-medische noodzakelijke circumcisies. De Nederlandse situatie is precies omgekeerd: een lage prevalentie van hiv/aids, in combinatie met een relatief laag aantal circumcisies. Verschillen in
gedragsfactoren (waaronder het wel of niet dragen van een condoom) tussen Nederlanders en Amerikanen spelen volgens de KNMG dan ook een veel belangrijker rol dan het al of niet hebben van een voorhuid.

De Amerikaanse gewoonte om jongetjes te laten besnijden wordt in verband gebracht met de tot in de 20e eeuw wijdverbreide hysterie rond masturbatie, en zijn in die tijd veronderstelde negatieve effecten. De eikel van een besneden jongen zou minder gevoelig dan die van een onbesneden leeftijdgenoot zijn.
Dr. John Harvey Kellogg beval besnijdenis aan als 'remedie' voor masturbatie. "De operatie zou uitgevoerd moeten worden zonder anesthesie, zodat de pijn van de operatie een helend effect zou hebben op de geest, in het bijzonder als het verbonden wordt met het idee van straf." 

De Koninklijke Nederlandsche Maatschappij tot bevordering der Geneeskunst (KNMG) ziet geen overtuigende argumenten voor een routinematige besnijdenis. Vanwege de kans op complicaties en het hogere doel de lichamelijke integriteit van kinderen te willen beschermen raadt zij besnijdenis af. Als mogelijke complicaties noemt zij onder meer bloeding, infectie, plasbuisvernauwing en paniekaanvallen. Er zijn ook gevallen van gedeeltelijke of gehele amputatie bekend. Bij bepaalde rituele besnijdenissen kan ook herpes overgedragen worden, met een zware handicap of de dood tot gevolg.

De Amerikaanse Academy of Pediatrics (AAP) stelt in haar "circumcision policy statement" dat besnijdenis mogelijk een aantal voordelen heeft, maar er onvoldoende gegevens zijn om routinematige circumcisie aan te bevelen. Hoewel circumcisie niet noodzakelijk is voor het welzijn van het kind vindt de AAP dat het aan de ouders is om een kind te laten besnijden, waarbij ze naast medische factoren, ook culturele, religieuze en etnische tradities een rol kunnen te laten spelen. De richtlijn van de American Academy of Pediatrics komt er dus de facto op neer dat de veronderstelde voordelen te klein zijn om een routinematige besnijdenis van alle jongetjes aan te bevelen, maar dat de mogelijke kans op complicaties ook niet dusdanig groot is om jongensbesnijdenis bij voorbaat af te wijzen. De American Academy of Pediatrics stelt dat de meeste complicaties die zich voordoen weinig om het lijf hebben en goed te behandelen zijn.

De meeste circumcisies worden uit religieuze overtuiging uitgevoerd. Als godsdienstig ritueel wordt de besnijdenis nog heden ten dage door joden en islamieten toegepast, terwijl men bij primitieve volkeren bij de initiatie een verwant ritueel aantreft, waaraan ook meisjes worden onderworpen. In de antieke wereld kenden de Egyptenaren eveneens de besnijdenis. Zij lieten ons afbeeldingen na, waarop men kan zien hoe volwassen mannen door middel van een stenen mes besneden worden.

In Genesis 17 geeft God aan Abraham het bevel dat alle mannen in zijn huis besneden moeten worden als teken van het verbond met God. Eenieder die niet besneden is, zijn ziel wordt uitgeroeid, zo stelt de Tenach alhier. Het schrijft verder voor dat het besnijden moet plaatsvinden op de achtste dag na de geboorte (waarbij de geboortedag wordt meegeteld). Mozes besneed zijn zoon niet kort na de geboorte, zoals gebruikelijk bij de Midjanieten en God wilde Mozes daarom doden. Dat gebeurde echter niet, omdat Zippora hun zoon juist op dat moment besneed.

Tijdens de Uittocht uit Egypte werd de besnijdenis nagelaten, maar na aankomst in Palestina krijgt Jozua door God opdracht de kinderen van Israël alsnog te besnijden, zoals vermeld in Jozua 5:2-8.

In de tijd van het Nieuwe Testament was het gebruikelijk dat een kind bij de besnijdenis een naam kreeg. Dat blijkt uit het evangelie volgens Lucas 1:59 en 2:21, bij de besnijdenis van Johannes de Doper en Jezus. In deze twee gevallen was de naam echter al eerder vastgesteld (door God besloten), zodat men moet aannemen dat de naam op dat moment alleen maar publiek werd gemaakt. Uit het Oude Testament en de Talmoed is niets bekend over het gebruik om een kind bij de besnijdenis een naam te geven, al moet worden gezegd dat Abram van God een nieuwe naam kreeg op het moment dat de besnijdenis werd ingevoerd (Genesis 17:5-14).

In het jodendom worden jongetjes vanwege het verbond met God op de achtste dag na hun geboorte besneden, zoals genoemd in de Thora, als er geen medische reden is dit uit te stellen. Dit wordt briet mila genoemd. In zeer orthodox-Joodse gemeenschappen is het gebruikelijk dat de mohel, doorgaans de rabbi, het bloed van de besneden penis met de mond weg zuigt, het zogenaamde metzitzah b'peh.

In de islam wordt doorgaans aangenomen dat de besnijdenis niet verplicht is. Het staat nergens vermeld in de Koran, maar het is wel gebruikelijk, omdat de profeten na Ibrahim besneden zouden zijn; Mohammed zou volgens de Overleveringen besneden geboren zijn. Islamitische geleerden associëren de besnijdenis ook wel met de beheersing van de lagere passies.

De leeftijd waarop een jongen besneden wordt is sterk afhankelijk van lokale gewoonten. Vaak gebeurt dit kort na de geboorte, maar in ieder geval voor het 13e levensjaar. Ook bekeerlingen wordt door de meeste religieuze leiders aangeraden zich te laten besnijden(sterk aanbevolen soenna), hoewel het geen voorwaarde is om moslim te worden. De Koran in soera Het Geslacht van Imraan 95:

Moslims worden opgeroepen de godsdienst van Ibrahim na te volgen. Ibrahim liet zich besnijden, zelfs nog op latere leeftijd, in opdracht van God. Dit is een reden waarom moslims, ook bekeerlingen, zich zouden willen besnijden.

Een Hadith van Sahih Muslim stelt daarnaast het volgende:

Verschillende Hadiths (Sahih al-Bukhari , Sahih Muslim , Al-Adab Al-Mufrad ) vermelden de besnijdenis niet als behorende tot de fitra.

Besnijdenis is dus gecontesteerd binnen de Islam. In een heel aantal verzen in de Koran wordt aangegeven dat de wereld, en de mens zoals hij is, perfect geschapen is door God. Het wijzigen van Gods schepping, het menselijk lichaam, is te beschouwen als niet toegestaan. Zo zegt bijvoorbeeld 32:6-7:

""6 Dat is de kenner van het verborgene en het waarneembare, de machtige, de wijze, 7 die alles wat Hij geschapen heeft goed gemaakt heeft en die de schepping van de mens uit klei aangevangen heeft.""
en

31:20: ""20 Hebben jullie niet gezien dat God voor jullie wat er in de hemelen en wat er op de aarde is dienstbaar heeft gemaakt en dat Hij Zijn weldaden aan jullie uiterlijk en innerlijk vervolmaakt? Er zijn mensen die zonder kennis, zonder leidraad en zonder verlichtend boek over God twisten.""

Volgens de Indische tantristische Ananda Marga-beweging is de besnijdenis een alternatief voor het teruggetrokken houden van de voorhuid in een laungota of kaopina, de klassieke lendendoek, die voorgeschreven wordt in de meditatieve yoga om hygiënische redenen en om onwillekeurige prikkelingen van de penis te vermijden.

Bij de circumcisie van baby's en kinderen zijn twee tegenstrijdige rechtsbeginselen in het geding. Het recht op lichamelijke integriteit (vastgelegd in artikel 11 van de Nederlandse Grondwet van 1983)
kan zo begrepen worden, dat ouders hun zonen niet mogen besnijden.
Daar tegenover staat het recht op godsdienstvrijheid (vastgelegd in artikel 6.) dat zo begrepen kan worden dat de staat een religieus gemotiveerde besnijdenis niet mag verbieden.

Er bestaat geen jurisprudentie van het Europees Hof voor de Rechten van de Mens (EHRM) over het afwegen van de verschillende rechten in dit geval. Ook Belgische en Nederlandse rechters hebben hierover geen uitspraak gedaan.

Op 7 mei 2012 velde een Keulse rechter in hoger beroep het vonnis dat de ingreep uit religieuze gronden strafbaar is, omdat onherroepelijk lichamelijk letsel wordt toegebracht. Hij is van mening dat het recht van de ouders noch de grondwettelijk verankerde godsdienstvrijheid zo'n ingreep kunnen rechtvaardigen.

Jongensbesnijdenis is in Nederland in een aantal niet-strafrechtelijke rechtszaken aan de orde gekomen. In een uitspraak van 23 mei 2007 heeft de Raad van State in een asielzaak geoordeeld dat de rechtbank verzuimd had te motiveren waarom jongensbesnijdenis niet kan worden gezien als een ernstige vorm van mishandeling of aantasting van het menselijk lichaam (LJN: BA6061). Verder liet de Raad van State in het midden of jongensbesnijdenis onder de werkingssfeer van artikel 3 van het EVRM valt en of
jongensbesnijdenis daadwerkelijk een ernstige vorm van mishandeling of aantasting van het menselijk lichaam is. De (kinderrechter van de) rechtbank Zutphen oordeelde in een uitspraak van 31 juli 2007 dat jongensbesnijdenis een ingreep is die medisch gezien niet noodzakelijk is en bovendien onomkeerbaar (LJN: BB0833).

Volgens de Nederlandse wet is de besnijdenis van jongens niet strafbaar. Naar aanleiding van Kamervragen van Ayaan Hirsi Ali antwoordde toenmalig Minister van Justitie Donner dat verwijdering van de voorhuid geen lichamelijk letsel genoemd kan worden, en dat het besnijden van jongens vooral zou gebeuren uit religieuze en hygiënische overwegingen.

De KNMG stelt dat er goede redenen zijn voor een wettelijk verbod op niet-therapeutische circumcisie bij minderjarige jongens. Zo is er volgens de KNMG geen overtuigend bewijs dat het zinvol of noodzakelijk is in het kader van preventie of hygiëne en zijn er risico's op medische en psychische complicaties. Volgens de KNMG is niet-therapeutische circumcisie bij minderjarige jongens in strijd met het recht op autonomie en het recht op lichamelijke integriteit van het kind.

De Raad voor de Volksgezondheid en Zorg is het hier echter niet mee eens en is van mening dat de KNMG ten onrechte geen onderscheid maakt tussen jongens- en meisjesbesnijdenis en geen rekening houdt met godsdienstvrijheid en het recht van ouders hun kinderen naar eigen overtuiging groot te brengen.

Voor nadelige medische gevolgen zie boven bij "Medische tegenargumenten"

Er is geen medische consensus over de vraag of een besnijdenis invloed heeft op de gevoeligheid van de eikel. Diverse onderzoeken spreken elkaar tegen. Sommige mannen zeggen dat hun besnijdenis de seksualiteit beter maakt; anderen zeggen dat het het gevoel vermindert, wat overigens ook een gewenst effect kan zijn. Afhankelijk van de aard van de besnijdenis kan het
zijn dat een andere masturbatie-techniek effectiever is, of in uitzonderlijke gevallen een glijmiddel nodig is om te masturberen.
Een besnijdenis kan levenslange psychologische schade veroorzaken, en schadelijke gevolgen hebben voor de seksualiteit. 

Uit data van de National Health and Social Life Survey komt naar voren dat besneden mannen een iets minder seksuele disfunctie en meer gevarieerde seks rapporteren dan onbesneden mannen.

Tegenwoordig zijn er in Amerika fanatieke tegenstanders van besnijdenis ("intactivisten") actief, zij pleiten voor een verbod op besnijdenis van minderjarigen, wat zij als een verminking zien en een inbreuk op de lichamelijke integriteit.
Er zijn ook artsen die tegen besnijdenis zijn, zoals Intact America en Doctors Opposing Circumcision.

Het komt voor dat mannen die op jonge leeftijd besneden zijn zich mismaakt voelen en besluiten de resterende voorhuid, indien aanwezig, op te rekken om de natuurlijke staat zover als mogelijk te herstellen.

Binnen het christendom worden mannen soms besneden. In de Verenigde Staten is het heel gebruikelijk dat mannelijke kinderen van christelijke ouders besneden worden; circa 70% van alle mannen is hier besneden. In landen als Ethiopië en Egypte is zelfs 95% van alle christelijke mannen besneden. Waarschijnlijk heeft dit echter geen directe relatie tot het geloof. Vanwege het verbond met God (het feit dat hij Joods was), zoals genoemd in het Oude Testament, werd Jezus ook besneden.
In de eerste eeuwen waren er vooral veel Joodse christenen die de traditie om kinderen te laten besnijden voortzetten. De leer van de kerk dat de doop in de plaats is gekomen van de besnijdenis lijkt gebaseerd te zijn op de Brief van Paulus aan de Kolossenzen (verzen 2:11-12). Dit lijkt een besluit te zijn van o.a. de beschreven discussie tijdens het Concilie van Jeruzalem en het daarop volgende in het Bijbelboek Handelingen.

De theoloog Marius Heemstra wijst in zijn proefschrift voor wat betreft de rol van de besnijdenis in het uiteengaan van jodendom en christendom ook nog op een fiscaal-historisch aspect: kort na de verwoesting van de tempel zat keizer Domitianus (81-96) in geldproblemen. Hij is toen de joodse tempelbelasting zelf gaan incasseren ('fiscus judaicus'). Belastingontduikers werden vervolgd. Dit waren zowel joden als christelijke joden & christelijke niet-joden, waarbij de strafmaat voor christelijke niet-joden het hoogst was: de ene groep verloor zijn bezittingen maar wie 'clandestien joods' of - in de betekenisgeving van die tijd - 'atheïst' was (iemand die de Romeinse goden niet erkende) kreeg de doodstraf. Ondanks het huishouden in het joodse land door de Romeinen bleef het jodendom dus wel een legale godsdienst, maar christenen waren dat in die periode nog helemaal niet. De besnijdenisdiscussies die in het Bijbelboek Handelingen te lezen zijn kunnen hierdoor in een ander licht komen te staan. Besnijdenis kon tot voor de rechtbank als vernederend bewijs voor joods-zijn worden gebruikt, maar de
joodse belastingontduiker bleef in leven. Met besnedenen waarvan het bekend was dat ze geen jood waren, zou het heel verkeerd kunnen aflopen. Het ging omstreeks 90 in ieder geval niet alleen om een strijd tussen twee religies, maar ook om de Romeinse bezetter die daarin zijn verdelende werk deed.

Veel later waren er onder meer in het oude Tsjechië groeperingen, zoals de abrahamisten (een late afsplitsing van de hussieten) die hun zonen wel weer gingen besnijden, mede omdat zij de Bijbel uit het Hebreeuws interpreteerden en niet uit het Latijn. Tegenwoordig zijn er ook groepen christenen zoals de Messiasbelijdende Joden en andere christenen (onder meer in Amsterdam) die vinden dat ieder lid van de gemeenschap besneden dient te worden.

Doordat men de traditie is gaan aanhouden dat Jezus op 25 december geboren is, was (acht dagen later, zoals in het jodendom gebruikelijk) 1 januari de besnijdenisdag van Jezus, de zogenoemde "Besnijdenis des Heren". In sommige liturgieboeken is deze besnijdenisdag nog als feestdag terug te vinden.

Rond het jaar 400 werd de eerste dag van het jaar nog beschouwd als een dag van inkeer en boete als reactie op de heidense gebruiken die gepaard gingen met de Nieuwjaarsdag. Vanaf de 7e eeuw wordt het streven merkbaar een eigen feestdag te stellen tegenover de heidense gebruiken. Mogelijkerwijs is de "Besnijdenis des Heren" in Rome
ingevoerd in de 8e of 9e eeuw. De liturgieteksten geven aanwijzingen dat er een ouder feest aan ten grondslag ligt, bijvoorbeeld de kerkwijding van de Heilige Maria Antiqua op het Forum in Rome. De feestdag werd als belangrijk gezien, omdat het het eerste bloed was dat Jezus vergoten zou hebben en om de symbolische toekenning van de naam 'Jezus' ("God redt").

De voorhuid van Christus zou als relikwie bewaard zijn gebleven; op meerdere plaatsten, o.a. in Marseille, wordt beweerd dat de voorhuid zich daar bevindt.


</doc>
<doc id="589577" url="https://nl.wikipedia.org/wiki?curid=589577" title="Psycho-educatie">
Psycho-educatie

Psycho-educatie is een methodiek in de hulpverlening aan mensen met een langdurige beperking of handicap. Ze verwijst naar een reeks educatieve of opvoedkundige interventies om mensen te leren omgaan met hun beperkingen door het verwerven van kennis, vaardigheden in de omgang, meer zelfvertrouwen en door psychologische verwerking.

Psycho-educatie als werkwijze werd voor het eerst in het begin van de jaren vijftig in Canada vermeld. Toen sloeg de term nog meer op opvoeding dan op de hedendaagse betekenis. De term ontstond in een centrum dat onderwijzers begeleidde bij het heropvoedingsproces van jongeren die met gedragsmoeilijkheden die ook misdrijven hadden begaan. 

In 1977 werd door "Ivey" voor het eerst de hedendaagse invulling beschreven. Hij stelde dat psycho-educatie ernaar streeft mensen vaardigheden aan te leren om hun leven weer in handen te kunnen nemen. Dat begon volgens hem met het informeren van de omgeving van de patiënt over de aandoening, in dit geval was dat schizofrenie. 

Psycho-educatie nam in belang toe omdat het, net als de cognitieve gedragstherapie, de nadruk legt op het belang van kennisverwerving. Personen zoals psychiatrische patiënten worden correct en begrijpelijk geïnformeerd over hun ziektebeeld, de gevolgen ervan en de mogelijke behandeling. Psycho-educatie legt sterk de nadruk op de kennis en vaardigheden die nodig zijn om met bepaalde beperkingen om te kunnen gaan.

Sinds de jaren tachtig en negentig van de twintigste eeuw is de methode een belangrijk onderdeel van het scala van behandelingen binnen de psychiatrie.

Om te beginnen zal men de patiënt of cliënt informeren over de aandoening, de oorzaken, de symptomen, het verloop en de behandeling. Ook wordt het belang benadrukt van informatie over de psychische en sociale gevolgen ervan. De persoon in kwestie komt te weten welke mogelijkheden er zijn om met de handicap om te gaan, welke wegen er zijn om maatschappelijke ondersteuning te verwerven, en hoe hij kan opkomen voor zijn eigen rechten en behoeften. 

Voor de meeste mensen is kennen en begrijpen van een handicap geen enkel probleem. Het aanvaarden ervan, en het behouden van een positief zelfbeeld na het besef een handicap te hebben is daarentegen voor velen niet gemakkelijk. Psycho-educatie geeft de handvatten om de persoon te begeleiden in een constructief verwerkingsproces, waarbij psychotherapie beschikbaar is wanneer hij hierbij vast komt te zitten.

Om de doelen van de psycho-educatie-methodiek te bereiken dient er op maat van de persoon en diens leven gewerkt worden. De vertaling van algemene principes naar het leven van de persoon en de toepassing ervan is vaak de grootste uitdaging in het proces.


</doc>
<doc id="589797" url="https://nl.wikipedia.org/wiki?curid=589797" title="Pyrethrine">
Pyrethrine

Pyrethrine (ISO-naam) is een insecticide dat meestal uit zes structureel analoge verbindingen bestaat. Het is een gewasbeschermingsmiddel van natuurlijke oorsprong (GNO). Dit insecticide mag in de biologische landbouw gebruikt worden, omdat het een natuurlijke stof betreft. De stof komt voor in de olieklieren op de vruchten van de vaste plant "Chrysanthemum cinerariaefolium" syn. "Tanacetum cinerariaefolium", die hiervoor geteeld wordt in Kenia. Pyrethrine wordt beschouwd als één van de veiligste insecticiden.

Er zijn zes soorten verbindingen:

Pyrethrine I en II zijn verwante esters met een kern van cyclopropaan. Het zijn vloeibare stoffen, die door oxidatie snel hun werking verliezen.

Pyrethrinen zijn neurotoxinen die op het zenuwstelsel van alle insecten inwerken, dus ook op die van nuttige insecten, zoals bijen. In lage dosering zijn ze insectenwerend. Ze zijn schadelijk voor vissen, maar zijn veel minder schadelijk voor zoogdieren en vogels dan veel synthetische insecticiden.
Ze zijn niet-persistent en worden in de natuur en door blootstelling aan licht of zuurstof gemakkelijk afgebroken.

De chemische structuur is de basis voor veel synthetische insecticiden, pyrethroïde genoemd, zoals cyfluthrin, permethrin en cypermethrin.

Piperonylbutoxide wordt aan de meeste producten met pyrethrinen toegevoegd in de verhouding van 1 op 4 of 5. Het is op zichzelf geen bestrijdingsmiddel, maar versterkt (synergie) de werking van pyrethrinen, omdat het de afbraak hiervan remt. Sesamex is een andere synergist die hetzelfde effect heeft. Piperonylbutoxide kan bij inname van hogere doseringen schade aan de lever en de nieren veroorzaken.



</doc>
<doc id="590076" url="https://nl.wikipedia.org/wiki?curid=590076" title="Nefritis">
Nefritis

Nefritis is een ontsteking aan één of beide nieren. De nierfunctie neemt hierdoor sterk af.

Nefritis kan door verschillende oorzaken ontstaan. 
Bekende oorzaken zijn:

Bij chronische nefritis is er een toename van bindweefsel. Hierdoor ontstaat een schrompelnier.
Bij een schrompelnier is het nierweefsel in elkaar geschrompeld, de nier is dan te klein om haar functie in het lichaam goed te vervullen. Er zijn twee vormen van schrompelnieren; de aangeboren en in de loop van het leven ontstaan.
Een aangeboren schrompelnier functioneert minder goed dan een volgroeide nier, als de andere nier volgroeid is, heeft deze genoeg capaciteit om het werk van de andere nier over te nemen. Als dit niet zo is, is er een behandeling nodig.

Sommige mensen met nefritis hebben weinig of geen symptomen, maar de meeste mensen hebben de symptomen wel. De symptomen die bij nefritis horen zijn verschillend, vooral bloed en eiwit in de urine zijn belangrijke symptomen voor nefritis, maar ook een verminderde nierfunctie, het uitscheiden van grote hoeveelheden urine,misselijkheid en troebele urine, koorts, huiduitslag, jeuk, vermoeidheid, verminderde eetlust, braken en ademhalingsproblemen zijn symptomen van de verschillende soorten nefritis. Ook het pijn hebben bij het plassen en het hebben van een hogere bloeddruk dan normaal komt vaak voor bij mensen die lijden aan nefritis.

Nefritis kan verschillende gevolgen hebben, zo kan het leiden tot aantasting van de glomeruli en de tubuli. Weefsel kan beschadigen en als bloedvaten in de nieren worden aangedaan kan vasculitis het gevolg zijn. Het verlies van eiwitten als gevolg van nefritis kan leiden tot de vorming van bloedstolsels. Als gevolg daarvan kan onder meer een plotselinge beroerte optreden. Een ander gevolg van nefritis kan het vasthouden van vocht zijn wat leidt tot oedeem aan voeten, enkels, benen en handen.

Een nefritis wordt vaak onderverdeeld aan de hand van waar de ontsteking gelokaliseerd is. Dit heeft namelijk veel invloed op de ontwikkeling van de ontsteking en de daarbij behorende klachten van de patiënt.
Wanneer de ontsteking in de glomeruli aanwezig is, spreekt men ook wel van een glomerulonefritis. Vaak is het zo dat wanneer men spreekt van een nefritis zonder dit verder te specificeren, men dan doelt op een glomerulonefritis. Wanneer de ontsteking daarentegen aanwezig is in het weefsel rondom de niertubuli, dan spreekt men ook wel van een (turbulo-)interstitiële nefritis.

Glomerulonefritis is de algemene term voor aandoeningen van de glomeruli van de nieren, een aantal voorbeelden hiervan zijn:


Dit is de vorm van nefritis, waarbij er sprake is van een ontsteking in het weefsel rondom de niertubuli. Deze ontsteking kan worden veroorzaakt door verschillende factoren, het kan veroorzaakt worden door een allergische reactie op een bepaalde stof, ook kan een infectie ergens anders in het lichaam de oorzaak van deze vorm van nefritis zijn. In enkele gevallen wordt tubulo- interstitiële nefritis veroorzaakt door geneesmiddelen die regelmatig worden voorgeschreven. Tubulo-interstitiële nefritis kan leiden tot nierinsufficiëntie.
Er zijn twee vormen van tubulo-interstitiële nefritis, namelijk de chronische en de acute vorm.


</doc>
<doc id="590104" url="https://nl.wikipedia.org/wiki?curid=590104" title="Wobblersyndroom">
Wobblersyndroom

Het wobblersyndroom is een complex van symptomen, dat door een beschadiging van het cervicale deel van het ruggenmerg tot stand komt. Het syndroom treedt vooral bij honden en paarden op. Door de beschadiging van het ruggenmerg vertonen aangetaste dieren ataxie. De prognose hangt van de oorzaak af.


</doc>
<doc id="590108" url="https://nl.wikipedia.org/wiki?curid=590108" title="Osteoclasie">
Osteoclasie

Osteoclasie is de afbraak van botten door osteoclasten. 
Osteoclasie heeft verschillende functies:

Wanneer jonge dieren een te grote hoeveelheid calcium binnen krijgen kunnen ze last krijgen van Wobbler.


</doc>
<doc id="590115" url="https://nl.wikipedia.org/wiki?curid=590115" title="Vouwfractuur">
Vouwfractuur

Een zoethoutbreuk of vouwfractuur is een bijzonder soort fractuur. In de praktijk spreekt men gewoonlijk van een "twijgbreuk" of "greenstick"fractuur: Het bot breekt als een twijg waarbij de schors intact blijft. Een greenstickfractuur kan voorkomen wanneer het bot nog niet gehard is. Het buigt als het ware, maar breekt niet. Er blijft één cortex intact, terwijl de andere breekt. Greenstickfracturen ontstaan gemakkelijk bij jonge kinderen en dieren. Op een röntgenfoto is er bijna niks van te zien, alleen een klein bultje. Bij repositie is het noodzakelijk om de andere, niet gebroken, cortex alsnog te breken om te voorkomen dat het bot terugveert en de oude angulatiestand aanneemt.


</doc>
<doc id="590118" url="https://nl.wikipedia.org/wiki?curid=590118" title="Compressiefractuur">
Compressiefractuur

Een compressiefractuur is een botbreuk die voorkomt in bijvoorbeeld een wervel, als deze nog niet gehard is. Deze breuk komt veel voor (voornamelijk bij vrouwen) ten gevolge van osteoporose. Het bot wordt bij een compressiefractuur als het ware in elkaar gedrukt.


</doc>
<doc id="590274" url="https://nl.wikipedia.org/wiki?curid=590274" title="Evidence-based practice">
Evidence-based practice

"Evidence-based practice (EBP) is het uitvoeren van een handeling door een beroepsbeoefenaar op zo'n wijze dat de uitvoering is gebaseerd op de best beschikbare informatie over doelmatigheid en doeltreffendheid.

Binnen de geneeskundige en paramedische beroepen is EBP een belangrijke stroming die vaak wordt aangeduid als evidence-based medicine (EBM). In het onderwijs is het principe van EBP sterk in opkomst nadat er methoden en didactieken waren ingevoerd die achteraf niet bleken te werken.
Het evidence-basedpracticemodel vindt als beoordelingsinstrument ook ingang bij overheden en verzekeraars die beroepsmatig handelen economisch willen toetsen.

In de regel worden drie belangrijke informatiebronnen genoemd die EBP kunnen voeden:

Binnen een aantal domeinen kan hier nog een maatschappelijke of normatieve bron aan worden toegevoegd. Voorbeelden zijn ethiek, pedagogiek, politicologie of recht.

Met EBP beogen beroepsbeoefenaren een rationalisatie van hun handelen, maar de term dient niet te worden verward met ‘wetenschappelijk bewijs’ of ‘wetenschappelijk effect’.
Over wat als ‘wetenschappelijk bewijs’ mag gelden bestaat vaak weinig consensus, met name in de menswetenschappen vanwege de methodologische problemen die onderzoek vaak met zich meebrengt. Het meten van ‘effect’ is in de regel erg lastig door het grote aantal mogelijke derde variabelen (‘confounding variables’) die het menselijk handelen beïnvloeden. Daarom probeert evidence-based practice de rationalisatie van het handelen van de beroepsbeoefenaar met gebruikmaking van zo veel mogelijk bronnen te funderen.

EBP mag niet gezien worden als panacee voor beroepsmatig handelen, omdat de drie eerder genoemde bronnen van informatie ieder veel onzekerheden herbergen. Het is verder lastig de waarde van de drie informatiebronnen bij elkaar op te tellen. Welke bron zwaarder weegt is vaak afhankelijk van machtsverhoudingen binnen een professionele sector, maar daarmee niet automatisch ‘evidence-based’.

De beschikbare informatie zelf is vaak uitkomst van een zoekproces. Daarbij kan de grote hoeveelheid informatie die in onze wereld beschikbaar is een probleem vormen, en soms leiden tot selectief winkelen. Voor dit probleem worden tegenwoordig veel meta-analyses en 'systematic reviews' uitgevoerd die proberen alle beschikbare informatie bijeen te brengen en te wegen (zie de sites van de Campbell Collaboration en de Cochrane). Bovendien moet worden erkend dat voor complexe problemen geen eenvoudige standaardoplossingen zijn te vinden. Rationalisatie van handelen kan nooit het enige criterium zijn bij beroepsmatige hulpverlening. Daarnaast is het waarschijnlijk dat de werkzaamheid van evidence-based methoden maar voor een klein deel (misschien 15 %), uit de methode zelf voortkomt en voor meer dan 35 % uit de responsiviteit van de hulpverlener en 40% vanuit de client zelf. De effectgroottes die bovengenoemde meta-analyses laten zien van methoden in het sociale domein zijn meestal dan ook relatief klein.

Ook de informatie van de gebruiker levert vaak geen eenduidig beeld waarop een heldere en eenduidige handelwijze kan worden gebaseerd. Veel waarderingen door gebruikers hangen af van hun verwachtingen vooraf, hun afhankelijkheid van de beroepsbeoefenaar en de wijze waarop in de relatie tussen beroepsbeoefenaar en gebruiker wordt gecommuniceerd.

De organisatie waarvoor een beroepsbeoefenaar werkt en de daarbij behorende paradigma's beïnvloeden de visie van de hulpverlener op complexe maatschappelijke problemen. Een organisatiecultuur wordt aan nieuwe medewerkers soms doorgegeven als zijnde 'de waarheid' en 'de werkelijkheid'. Wanneer een bepaalde visie dermate overheersend is, of wanneer er binnen een organisatie sterk op productie wordt gestuurd bestaat het risico van het ontstaan van 'foutenculturen' in de organisatie. Voorbeelden zijn de zichzelf bevestigende redenering, het ‘zie je wel’-effect, ‘magisch denken’ in oorzaak-gevolgrelaties, en het selectief zoeken naar steun voor je eigen opvatting (tunnelvisie).

Evidence-based practice kan beroepsbeoefenaars helpen scherp te blijven kijken naar een specifieke situatie om te voorkomen dat ze zich te veel laten leiden door allerlei cultuur bepaalde 'ruis'.

Als reactie op een dominante EBP stroming in de medische wetenschap is onder meer vanuit de psychiatrie het begrip 'practice-based evidence' (PBE) opgekomen. Binnen PBE, waarbij de ervaring van de beroepsbeoefenaar een belangrijke rol speelt, zijn de context van het beroepsmatig handelen en de professionele autonomie van de beroepsbeoefenaar uitgangspunt van handelen. Beslis- en denkfouten, maar ook het probleem van de professionele 'self-serving bias' (vooroordelen) vormen een valkuil bij de toepassing van dit begrip in de beroepsuitoefening.

Binnen de methodologie wordt de stelling "absence of evidence is not evidence for absence" gezien als één van de voornaamste argumenten om EBP te bekritiseren. De afwezigheid van bewijs is geen bewijs voor de niet-werkzaamheid van een methode, bijvoorbeeld omdat de methode nog te jong is om zichzelf wetenschappelijk te hebben kunnen bewijzen. De kritiek richting EBP houdt in dat binnen EBP alleen die behandelingen en interventies genoemd worden die dit bewijs al wel hebben geleverd, waardoor nieuwe, mogelijk beter of tevens werkzame methoden niet toegepast worden door hulpverleners simpelweg omdat ze niet genoemd worden in de EBP-handboeken.

"

</doc>
<doc id="591331" url="https://nl.wikipedia.org/wiki?curid=591331" title="Atomoxetine">
Atomoxetine

Atomoxetine (merknaam Strattera) is een zeer specifieke noradrenalineheropnameremmer die gebruikt wordt om de symptomen van ADHD te verminderen.

Atomoxetine is in Nederland geregistreerd voor het verminderen van ADHD-klachten bij kinderen vanaf 6 jaar, adolescenten en sinds maart 2013 mag het ook worden gebruikt bij volwassenen. In 2009 en 2010 werden er 840.000 standaarddagdoseringen atomoxetine verstrekt door de Nederlandse apotheken.

Volgens de Commissie Farmaceutische Hulp (CFH) is de werkzaamheid en veiligheid van atomoxetine op de lange termijn nog niet voldoende bekend, en zijn ten opzichte van methylfenidaat geen voordelen naar voren gekomen die de keuze voor het duurdere atomoxetine rechtvaardigen. Als middel van tweede keus kan atomoxetine geprobeerd worden bij kinderen en adolescenten die niet goed reageren op methylfenidaat. Het middel zou volgens de CFH alleen door artsen met specifieke deskundigheid op het gebied van behandeling van ADHD voorgeschreven moeten worden en dan in combinatie met psycho-educatie en opvoedingsadviezen.

Atomoxetine is een selectieve noradrenalineheropnameremmer die werkt in de prefrontale cortex van de hersenen; een hersengebied dat wordt geassocieerd met klachten die horen bij ADHD. De heropname wordt geremd omdat Atomoxetine selectief het presynaptische noradrenalinetransporteiwit remt.In tegenstelling tot andere medicijnen voor ADHD is atomoxetine geen stimulans en het valt dan ook niet onder de Opiumwet.

Atomoxetine hoeft maar één keer per dag ingenomen te worden. Voor kinderen jonger dan 6 jaar of personen met een gewicht van minder dan 70 kg geldt 0,5 mg/kg/dag, geleidelijk verhogen tot 1,2 mg/kg/dag, eventueel tot maximaal 1,4 mg/kg/dag. Personen ouder dan 6 jaar of zwaarder dan 70 kg beginnen met 40 mg per dag, gaan na een week omhoog naar 80 mg/dag, en verhogen eventueel tot een maximum van 100 mg/dag als het gewenste effect niet bereikt wordt. De meeste mensen ervaren het effect van het middel na 2 tot 4 weken.

Atomoxetine wordt omgezet in de lever door CYP2D6 in onwerkzame en minder werkzame metabolieten. De snelheid van omzetting kent een zeer grote spreiding. De halfwaardetijd varieert van 3,6 uur in snelle omzetters tot 21 uur. Het moge duidelijk zijn dat dit zeer belangrijke cijfers zijn om tot een juiste dosering te komen.

Het College ter Beoordeling van Geneesmiddelen (CBG) heeft in december 2011 een waarschuwing opgenomen voor het gebruik van Atomoxetine.:
Er is tevens een rapport uitgebracht door de American Academy of Pediatrics over ongewenste karakterveranderingen, zoals snel geïrriteerd zijn en irrationeel boos worden. Daarnaast hadden patiënten die atomoxetine gebruikten significant vaker suïcidale gedachten dan placebogebruikers, blijkend uit meerdere onderzoeken met betrekking op zowel kinderen als volwassenen.

In verband met het risico op leverbeschadiging, dient een patiënt die geelzucht vertoont, of indien de leverfunctie tests een ongunstige uitslag laten zien, te stoppen met atomoxetine. Bij enkele mensen is leverschade ontstaan als gevolg van het gebruik van atomoxetine. De kans hierop is echter lager dan 1:50.000 volgens een rapport van de Nederlandse overheid in 2005 wat verwijst naar eerder onderzoek uit Groot-Brittannië.

De overige meest voorkomende bijwerkingen van atomoxetine zijn misselijkheid, buikpijn, overgeven, slaperigheid, hoofdpijn, afgenomen eetlust, verhoogde bloeddruk en versnelde hartslag.



</doc>
<doc id="591489" url="https://nl.wikipedia.org/wiki?curid=591489" title="Endemische syfilis">
Endemische syfilis

Endemische syfilis, bejel (of bechel) is een treponematose. Deze chronische huidaandoening die vooral voorkomt in Afrika en Azië (onder andere in de Arabische landen) ontstaat voornamelijk bij kinderen. De ziekte ontstaat door een infectie met "Treponema pallidum" (een spirocheet). Bacteriologisch kan ze niet van de gewone syfilis onderscheiden worden.

Besmetting kan optreden door het delen van eet- of drinkgerei. De incubatietijd is 2 weken tot 3 maanden. De patiënt is besmettelijk totdat de vochtige huidafwijkingen en plekken op de slijmvliezen verdwenen zijn. Dit kan enkele weken tot maanden duren.

De verschijnselen bestaan uit zweervorming op huid en slijmvliezen en in een later stadium uit aantasting van de botten. In tegenstelling tot de gewone syfilis treedt zelden aantasting van de hersenen, ingewanden, bloedvaten of het ontstaan van aangeboren afwijkingen op.


</doc>
<doc id="591906" url="https://nl.wikipedia.org/wiki?curid=591906" title="Michiel Debackere">
Michiel Debackere

Michiel Debackere, (Boezinge, 24 mei 1930 - Gent, 12 april 2013) professor emeritus aan de Universiteit Gent was een Vlaams dopingbestrijder. Hij was ook een specialist in diergeneeskundige farmacologie. Er werd vele malen op hem beroep gedaan in onderzoeken naar doping bij sportlui en hormonenzwendel.

Naast zijn academische carrière was Debackere ook actief in de Vlaamse Beweging, met name in het Algemeen Nederlands Zangverbond en het IJzerbedevaartcomité. Hij verdween uit deze vereniging na onenigheid over de koers die gevaren werd. Later steunde hij de IJzerwake, die zich opwierp als de rechtmatige voortzetting van de traditionele IJzerbedevaarten.


</doc>
<doc id="592041" url="https://nl.wikipedia.org/wiki?curid=592041" title="ICD-9">
ICD-9

ICD-9 is de negende versie van International Statistical Classification of Diseases and Related Health Problems kortweg ICD, waarin aandoeningen systematisch geclassificeerd zijn. ICD-9 werd gepubliceerd door de wereldgezondheidsorganisatie in 1977.

In ICD-9 worden aandoeningen met een cijfercode beschreven:

De opvolger van ICD-9 is ICD-10, maar vanwege de daarin sterk veranderde codering is ook de ICD-9 in de vorm van ICD-9-CM bijgewerkt en nog steeds in gebruik. ICD-9-CM (International Classification of Diseases, Ninth Revision, Clinical Modification) is gebaseerd op de ICD-9 van de WHO met een wijziging om klinisch gebruik te ondersteunen. ICD-9-CM is het officiële systeem van toekenning van codes aan diagnoses en procedures die geassocieerd zijn met ziekenhuisgebruik in de Verenigde Staten.

Een Nederlandse vertaling van ICD-9 is de CvZ (Classificatie van Ziekten), inmiddels geformaliseerd als ICD-9-DE en onder meer bedoeld om te gebruiken met diagnosebehandelcombinatie-codering (DBC) zoals die in Nederlandse ziekenhuizen gebruikt wordt.



</doc>
<doc id="592249" url="https://nl.wikipedia.org/wiki?curid=592249" title="Diphallia">
Diphallia

Diphallus of peniele duplicatie is een zeldzame afwijking, waarbij een man met twee penissen geboren wordt. Het fenomeen is in 1609 voor het eerst geconstateerd door Johannes Jacob Wecker; tot op heden zijn er in de medische literatuur circa honderd gevallen bekend.

Wanneer er bij een mens sprake is van peniele duplicatie, dan heeft die persoon vaak ook andere aangeboren afwijkingen zoals aan de nieren of wervels. Ook een open rug komt bij dergelijke personen relatief vaak voor.



</doc>
<doc id="592351" url="https://nl.wikipedia.org/wiki?curid=592351" title="Maaslandziekenhuis">
Maaslandziekenhuis

Het Maaslandziekenhuis was een rooms-katholiek ziekenhuis in Sittard dat deel uitmaakte van de gemeente Sittard-Geleen in de Westelijke Mijnstreek (Zuid-Limburg). Het ziekenhuis was een onderdeel van "Orbis medisch en zorgconcern", een grote zorgorganisatie die bestond uit het Maaslandziekenhuis, negen multifunctionele zorgcentra, het hospice Daniken en Thuiszorg Westelijke Mijnstreek. Het ziekenhuis aan de Walramstraat werd op 31 januari 2009 gesloten, en ging verder op een nieuwe locatie in Geleen onder de naam "Orbis Medisch Centrum".

Het Sittardse ziekenhuis werd in 1908 gebouwd. De oorspronkelijke naam van het ziekenhuis was Ziekenhuis de Goddelijke Voorzienigheid. Dit ziekenhuis werd gesticht door de in 1904 vanuit Frankrijk overgekomen rooms-katholieke zustercongregatie "Zusters van de Goddelijke Voorzienigheid". Reden waarom deze zusters vanuit Frankrijk naar Nederland kwamen was het wettelijk verbod op onderwijs door religieuzen , afgekondigd door de Franse onderwijsminister Combe in 1904.

In de jaren 80 van de 20e eeuw fuseerde het Sittardse r.-k. ziekenhuis met het Sint Barbaraziekenhuis te Geleen en ontstond het Maaslandziekenhuis. Na het sluiten van de afdeling Eerste Hulp werd het Maaslandziekenhuis Geleen minder populair. Uiteindelijk werd de Geleense locatie uit kostenoverweging en beperking van ziekenhuisbedden gesloten en enkele jaren daarna gedeeltelijk gesloopt. Alle ziekenhuisactiviteiten werden toen in Sittard geconcentreerd.

Langs de Middenweg in Geleen is begin 21e eeuw een nieuw ziekenhuis gebouwd dat vanaf 31 januari 2009 in bedrijf is. Het is een high-tech ziekenhuis, ook wel ""ziekenhuis van de 21e eeuw"" genoemd. De oude gebouwen aan de Walramstraat in Sittard zijn in de loop van 2010/2011 gesloopt. Het oorspronkelijke kloostergebouw uit 1904 en de voormalige ziekenhuiskapel zijn behouden gebleven.

Op 31 januari 2009 werden de laatste 141 patiënten van het Maaslandziekenhuis in Sittard verhuisd naar het nieuwe Orbis Medisch Centrum in Geleen.


</doc>
<doc id="592460" url="https://nl.wikipedia.org/wiki?curid=592460" title="Gerrit Mik">
Gerrit Mik

Gerrit Mik (Wildervank, 26 mei 1922 - Groningen, 3 mei 1991) was (jeugd)psychiater, hoogleraar en lid van de Tweede Kamer (voor D66).

Na de christelijke lagere school in Wildervank bezocht Mik de protestants-christelijke middelbare school in Stadskanaal. In 1939 deed hij daar eindexamen.
Na de oorlog studeerde Mik geneeskunde aan de Rijksuniversiteit Groningen (1945-1949).
Het artsen-examen legde hij in 1951 af. In die periode was Gerrit Mik ook lid van het dispuut Neoem Benej Nebiim.

Na zijn studie werkte Mik als sociaal-psychiater in Zuidoost-Drenthe (1955 - 1958), chef polikliniek Psychiatrische Universiteitskliniek (Groningen, 1958-1965).
In 1965 promoveerde Mik aan de Rijksuniversiteit Groningen op een proefschrift over jeugdpsychiatrie. Daarna werd hij chef van de behandelingskliniek kinderpsychiatrie van het Academisch Ziekenhuis Groningen (1965-1971). 

De Rijksuniversiteit Groningen stelde Mik in 1971 aan tot lector jeugdpsychiatrie (1971-1980) en later als hoogleraar jeugdpsychiatrie (1980 tot 1981).

Mik was de vader van beeldend kunstenaar Aernout Mik en schrijver Edzard Mik.

Gerrit Mik was vanaf het allereerste begin van D66 (1966) actief binnen die partij, o.a. als voorzitter van de regio Groningen.

In de jaren zeventig van de 20e eeuw was Mik lid van de Provinciale Staten (1970-1974) en Gedeputeerde Staten (1972-1974) van de provincie Groningen.

In 1981 maakt Mik de stap naar de landelijke politiek als lid van de Tweede Kamer fractie van D66 (1981-1986).
In 1982 ging hij als tegenkandidaat de strijd aan met Jan Terlouw om het lijsttrekkerschap, waarbij echter Terlouw de meeste stemmen kreeg.

Als Kamerlid was Mik voorzitter van de bijzondere commissie voor Jeugdwelzijn. Via een initiatiefvoorstel bracht Mik de Wet op de jeugdhulpverlening tot stand, die in 1989 van kracht werd. Daarnaast was Mik lid van de subcommissie uit de vaste commissie voor Volksgezondheid voor onderzoek naar nieuwe religieuze bewegingen (1981-1984).
Naast zijn politieke activiteiten vervulde Mik nevenfuncties in de (geestelijke )gezondheidszorg en het gevangeniswezen.

Gerrit Mik publiceerde vele artikelen op het gebied van sociale psychiatrie, jeugdpsychiatrie en jeugdwelzijn.



</doc>
<doc id="592779" url="https://nl.wikipedia.org/wiki?curid=592779" title="Nervositeit">
Nervositeit

Bij iemand die nerveus is zijn alle zintuigen overmatig alert, waardoor iedere prikkeling een reactie veroorzaakt die groter is dan in andere omstandigheden te verwachten zou zijn. Vaak wordt er een kriebelig gevoel in de buik ervaren. De oorzaak is vaak dat men iets verwacht en daar op moet wachten. De tijd tussen dat wat men verwacht en het moment waarop men daar op gaat wachten is de tijd waarin je nervositeit of zenuwachtigheid ervaart. Sommigen ervaren dit als gezonde spanning, anderen als een naar gevoel.<br>
In de typologie van Heymans is het nerveuze type iemand die emotioneel is, maar niet actief (lijkt soms actief, maar dat is eerder drukdoenerij). 


</doc>
<doc id="592871" url="https://nl.wikipedia.org/wiki?curid=592871" title="Internationale Eenheid">
Internationale Eenheid

In de farmacie is de Internationale Eenheid ("IE", of I.E. of Engels "IU" van "International unit", of Frans "UI" van "Unité internationale") een maateenheid voor een hoeveelheid van een stof, gebaseerd op gemeten biologische activiteit (of effect). Deze eenheid wordt gebruikt voor vitaminen, hormonen, enkele medicijnen, vaccins, bloedproducten en gelijksoortige biologisch actieve stoffen. Ondanks haar naam behoort de IE niet tot het Internationale Systeem van Eenheden (Fr.: "Système International") dat gebruikt wordt in de natuur- en scheikunde.

De exacte definitie van 1 IE verschilt van stof tot stof en wordt vastgesteld middels internationale afspraak. Om de definitie van 1 IE voor een bepaalde stof vast te leggen, levert een commissie (de "Committee on Biological Standardization") van de wereldgezondheidsorganisatie (WHO) een preparaat van de stof die als referentie dient, en waarvoor zij een (willekeurig) getal aan IE's definieert dat in dat preparaat aanwezig is, en specificeert zij ook een biologische procedure om andere preparaten te vergelijken met dit referentie preparaat. Het doel is dat verschillende preparaten met hetzelfde biologische effect, hetzelfde aantal eenheden IE zal bevatten.

Voor sommige stoffen is later de equivalente hoeveelheid massa (of minder accuraat: gewicht) van 1 IE van de stof vastgesteld en is het gebruik van de IE voor die stof officieel verlaten. Desondanks blijft de eenheid vaak in gebruik omdat deze zo handig is. Bijvoorbeeld bestaat Vitamine E in een aantal verschillende vormen, die elk een verschillende biologische activiteit vertonen. In plaats van het specificeren van het precieze type en de massa van de vitamine E in het preparaat, wordt dan voor farmacologische doeleinden vaak de voorkeur gegeven aan het simpelweg specificeren van het aantal eenheden IE van de vitamine E. 

De massa-equivalenten van 1 IE voor enkele stoffen:

1 IE Insuline: het biologische equivalent van ongeveer 45,5 μg pure kristallijne insuline (exact 1/22 mg)
1 IE Vitamine A: het biologische equivalent van 0,3 μg retinol, of van 0,6 μg bèta-caroteen 
1 IE Vitamine C: 50 μg ascorbinezuur, voor vitamine C is deze eenheid niet meer in gebruik.
1 IE Vitamine D: het biologische equivalent van 0,025 μg cholecalciferol/ergocalciferol (exact 1/40 μg) 
1 IE Vitamine E: het biologische equivalent van ongeveer 0,667 mg d-alpha-tocopherol (exact 2/3 mg), of van 1 mg van dl-alfa-tocopherolacetaat 

De IE mag niet verward worden met de 'enzyme unit', welke ook bekend is als de "International unit of enzyme activity" en die afgekort wordt tot U. Duizend IE kan worden afgekort met KIE of kie.



</doc>
<doc id="593426" url="https://nl.wikipedia.org/wiki?curid=593426" title="Eicosanoïde">
Eicosanoïde

Eicosanoïden zijn een verzameling lokaal werkende (paracriene) weefsel-hormonen die in het organisme worden aangemaakt op basis van essentiële vetzuren. De groep werd vroeger ook aangeduid met de term prostaglandinen, maar inmiddels worden ook de leukotriënen, de prostacyclinen en de tromboxanen tot deze groep paracriene hormonen gerekend. 

De naam eicosanoïden is afkomstig van het Griekse woord voor twintig (eikosi), wat verwijst naar het feit dat de molecuul-structuur van de verschillende soorten eicosanoïden is gebaseerd op een keten met een lengte van twintig koolstofatomen. 

Eicosanoïden worden gevormd uit meervoudig onverzadigde essentiële vetzuren, zoals arachidonzuur of eicosapentaeenzuur (EPA). De eerste stap in de biosynthese van eicosanoïden is het direct vrijmaken van in de celmembraan gebonden essentiële vetzuren door het enzym fosfolipase A2. Daarnaast kunnen ze ook indirect worden gesynthetiseerd uit membraan gebonden vetzuren via fosfolipase C. Na deze (in)directe vrijmaking kunnen de verschillende vetzuren verder tot hormoon worden omgezet door een van de volgende drie enzymen: cyclo-oxygenase , 5-lipoxygenase of epoxygenase.
De nummering van eicosanoïden wordt gebruikt om het aantal dubbele bindingen aan te geven. De uit arachidonzuur aangemaakte prostaglandinen hebben twee dubbele bindingen, terwijl de leukotriënen er vier hebben. 

Eicosanoïden spelen een belangrijke rol bij ontstekingsprocessen en in het immuunsysteem.


</doc>
<doc id="593650" url="https://nl.wikipedia.org/wiki?curid=593650" title="Soma (drug)">
Soma (drug)

Soma is de fictieve kunstmatige drug in de roman "Brave New World" van Aldous Huxley, die zijn gebruikers een roes van onbestemd geluk en vergeetachtigheid bezorgt. Het psychoactieve middel wordt van overheidswege kosteloos verstrekt. Het wordt normaliter geconsumeerd in tabletvorm en heeft geen bij-effecten op de korte termijn, maar langdurig gebruik leidt tot schade aan de luchtwegen en uiteindelijk de dood. In "Brave New World" wordt iedereen 61 jaar oud.

De werking wordt samengevat in een kinderrijmpje, dat kinderen op school leren:
De hallucinogene stof maakt het mogelijk dat mensen zich in volkomen tevredenheid schikken naar de mores die gelden voor hun kaste. Een van de hoofdpersonen in het boek, Bernard, die behoort tot de bovenste laag van de samenleving, overwint zijn verslaving met de gedachte dat hij liever zichzelf wil zijn in ongelukkige staat, dan een ander die gelukkig is (""I'd rather be myself. Myself and nasty. Not somebody else, however jolly.""). De afhankelijkheid van de drug is ook een reden tot zorg in de maatschappij. Wanneer een dissident een grote opslagplaats vernietigt, ontstaat er een rel waarbij de politie de menigte moet kalmeren met somagas.

"Brave New World" werd meerdere malen in het Nederlands vertaald. De eerste bewerking, door John Kooy in 1934, was getiteld "Het soma-paradijs".

Soma is ook een rituele drank die genoemd wordt in de Rig-Veda en andere heilige hindoegeschriften. De drank, die werd vereerd als een deva, zou de zintuigen aanscherpen en zo een betere waarneming bevorderen. Het Griekse woord of "soma" betekent "lichaam". In het Latijn betekent het "slaap".


</doc>
<doc id="593844" url="https://nl.wikipedia.org/wiki?curid=593844" title="Zonnediertjes">
Zonnediertjes

Zonnediertjes (Heliozoa) zijn een groep protisten met een amoeboïde lichaam met straalvormige uitstulpingen (naaldvormige pseudopodiën of axopodia) waaraan de naam te danken is. Het zijn kleine eencelligen met een bolvormig en doorzichtig lichaam. Ondanks hun naam zijn het geen echte dieren.

De stekelachtige naaldjes zijn uitstulpingen van het celplasma door kleine openingen in het exoskelet. Ze dienen voornamelijk om voedsel mee te vangen maar ook voor de voortbeweging
of zich ergens aan te hechten. Zonnediertjes zijn vooral in zoetwater te vinden, ook in sloten zijn verschillende soorten aan te treffen. Sommige soorten zijn met enkele millimeters lengte al met het blote ook te zien, andere zijn veel kleiner en alleen onder een microscoop waar te nemen. 

De verschillen tussen de diverse soorten zonnediertjes zijn onder andere de regelmaat, lengte en dichtheid van de axopodia, de grootte van het lichaam en de groottes en vormen van de vacuola. Veel zonnediertjes hebben een andere indeling gekregen en worden tegenwoordig tot andere groepen gerekend. 


</doc>
<doc id="594131" url="https://nl.wikipedia.org/wiki?curid=594131" title="Teleconsultatie">
Teleconsultatie

Teleconsultatie is een vorm van eHealth waarbij een zorgverlener op afstand geraadpleegd wordt door een patiënt of andere zorgverlener. Hierbij kan de patiënt gewoon op zijn plek blijven en de zorgverlener hoeft niet bij iedereen langs te gaan maar de zorgverlener mist misschien informatie doordat hij niet fysiek aanwezig is. Tevens is het garanderen van de privacy van zowel patiënt als zorgverlener moeilijk. Er kan onderscheid worden gemaakt tussen twee verschillende soorten teleconsultatie:


Voorbeelden van teleconsultatie:

Het NHG, Nederlands Huisartsengenootschap en de Nederlandse artsen, verenigd in de KNMG hebben als standpunt dat voor internetconsulten de normale kwaliteitscriteria van toepassing zijn. Zo moeten aan de arts-patiënt-relatie dezelfde eisen worden gesteld als in de normale praktijk, vertrouwelijkheid moet gegarandeerd zijn (een beveiligde verbinding) en de patiënt moet de arts ook via een normaal spreekuur kunnen consulteren.

Sedert enige jaren is er de mogelijkheid een dermatoloog te raadplegen via internet. De met een digitale camera, volgens protocol genomen foto's
worden met een ingevuld standaardformulier verzonden, meestal naar een dermatoloog in de eigen woonplaats en deze stuurt binnen enkele dagen diagnose en advies terug. 
De methode is ongeschikt voor het beoordelen van al dan niet kwaadaardige bultjes.

De longarts kan een longfunctieonderzoek, de cardioloog een ECG en de nefroloog voor nierziekten laboratoriumbevindingen worden voorgelegd. In samenwerking met de opticien kan de oogcontrole bij diabetes mellitus op afstand plaatsvinden.
De ziektekostenverzekeraar vergoedt de kosten van het consult.


</doc>
<doc id="594159" url="https://nl.wikipedia.org/wiki?curid=594159" title="Johan van Vogelsanck junior">
Johan van Vogelsanck junior

Johan van Vogelsanck junior (? - >1539) was een Zuid-Nederlands politicus.

Van Vogelsanck junior was peijburgemeester van Venlo in 1497 en 1502, burgemeester van Venlo in 1504 en 1528 en scholtis van Venlo van 1515 tot 1527.

Johan van Vogelsanck junior was de oudste zoon van Johan van Vogelsanck senior en oom van Johan van Vogelsanck III. Hij trouwde in 1509 voor de eerste keer en later voor de 2e keer met Beatrix (Baetzken) Kiespenninck Lenartsdochter. 


</doc>
<doc id="594526" url="https://nl.wikipedia.org/wiki?curid=594526" title="Triamcinolon">
Triamcinolon

Triamcinolon is een synthetisch corticosteroïde dat oraal, per injectie, per inhalatie of als zalf toegepast wordt. Triamcinolon heeft een ontstekingsremmende werking.

De stof is lokaal niet werkzaam, hiervoor moet het triamcinolonacetonide worden gebruikt.

Triamcinolon wordt gebruikt tegen verscheidene medische aandoeningen waarbij ontstekingsverschijnselen een rol spelen, zoals eczeem, astma, reuma, multiple sclerose, lupus erythematodes en allergische reacties. Ook kan het worden toegepast om afstotingsreacties te voorkomen na orgaantransplantaties.

Bijwerkingen van Triamcinolon omvatten pijnlijke keel, neusbloeden, meermaals hoesten, hoofdpijn, en lopende neus.
Witte vlekken in de keel of neus zijn indicaties van ernstige bijwerkingen. Symptomen van een allergische reactie zijn onder andere jeuk, zwellingen, ernstige duizeligheid, moeilijkheden met de ademhaling.
Een bijkomende bijwerking bij vrouwen is een verlengde menstruale cyclus.

De Gezondheidsraad veronderstelt in zijn rapport van 5 april 2013 dat triamcinolon in categorie 1B is te classificeren, namelijk als een stof waarvan verondersteld wordt dat die het ongeboren kind kan schaden voor betrokkenen in het productieproces.


</doc>
<doc id="594821" url="https://nl.wikipedia.org/wiki?curid=594821" title="Trichuris">
Trichuris

Het geslacht Trichuris behoort tot de familie van de Trichinellidae een familie van de rondwormen. Het meest bekend is de (gewone) zweepworm "Trichuris trichiura" die bij mensen voorkomt. Zweepwormen danken hun naam aan hun opvallende vorm die bestaat uit een relatief dik voorste deel dat halverwege uitloopt in een lang en dun achterstuk, waardoor het geheel op een zweep lijkt.

Preparaten van de varkenszweepworm ("Trichuris suis") waarmee mensen bewust werden besmet, bleken effect te hebben bij de bestrijding van de ziekte van Crohn.

Zweepwormen komen voor als endoparasieten in de darmen van diverse groepen zoogdieren. Men onderscheidt:



</doc>
<doc id="594841" url="https://nl.wikipedia.org/wiki?curid=594841" title="Interleukine-10">
Interleukine-10

Interleukine-10 (IL-10), is een menselijk cytokine met als oude naam "cytokine-synthese inhiberende factor" (CSIF). Het is een anti-inflammatoir cytokine dat productie van IFN-γ, IL-2, IL-3, TNF-α en GM-CSF door cellen als macrofagen en type-1helpercellen inhibeert (remt). 


</doc>
<doc id="595151" url="https://nl.wikipedia.org/wiki?curid=595151" title="Hypercholesterolemie">
Hypercholesterolemie

Hypercholesterolemie is een stofwisselingsstoornis waarbij een te hoog gehalte cholesterol in het bloed aanwezig is. Hypercholesterolemie komt onder andere voor bij de erfelijke aandoening "familiaire hypercholesterolemie".

Cholesterol is een vetachtige, niet in water oplosbare, stof die in ons lichaam onder andere als bouwstof wordt gebruikt. Het is een onmisbare stof voor het menselijk lichaam. Echter, een teveel aan cholesterol is slecht voor de gezondheid. Het kan zich ophopen in de binnenzijde van de wanden van bloedvaten in de vorm van plaques (= atheroomplaques). Deze bloedvaten kunnen hierdoor dichtslibben (=arteriosclerose), waardoor uiteindelijk hart- en vaatziekten kunnen ontstaan (atheromatose).

Vaak wordt gesproken van "goede" en "slechte" cholesterol.
In feite is dit onderscheid onterecht. Er bestaat namelijk maar één soort cholesterol en die is goed noch slecht. In werkelijkheid komt cholesterol in het bloed vrijwel niet in vrije vorm voor, maar altijd in verbindingen met transporteiwitten die men apoproteïnen noemt. Door de verbinding tussen een apoproteïne en een lipide ontstaat een lipoproteïne, die het lipide oplosbaar maakt in het bloed. Twee lipoproteïnen zijn van bijzonder belang als het om cholesterol gaat: lipoproteïnen met lage densiteit (LDL) en lipoproteïnen met hoge densiteit (HDL).

LDL dient hoofdzakelijk voor het transport van cholesterol uit de lever naar de andere organen. De cholesterol dat aan LDL gebonden is (LDL-c) kan dan ook afgezet worden in de bloedvaten – vandaar zijn reputatie van "slechte" cholesterol. Eenmaal afgezet in de bloedvaten draagt het immers bij aan het ontstaan of de uitbreiding van atheroomplaques. Daarom noemt men LDL-c ook atherogeen. Wanneer een atheroomplaque scheurt of breekt, draagt dat bij tot de vorming van klonters, doordat ze kleine vaten kunnen afsluiten wat leidt tot een infarct of beroerte.

HDL De rol van HDL is complexer, het speelt een rol bij ontstekingen, infecties, bloedstolling en nog meer processen: HDL helpt het cholesterol terug naar de lever te transporteren. (Aan HDL gebonden cholesterol wordt ook wel aangeduid met HDL-c.) Daarvoor gaat het een verbinding aan met ATPbinding cassette transporter-A1 (ABCA1) en/of met scavenger receptor-B1 (SR-B1). Gevolg is dat het cholesterol de cellen, voornamelijk macrofagen en schuimcellen, uit wordt getrokken. ApoA-I en in mindere mate apo-AII helpen bij het transporteren van de cholesterol naar de lever. Dit is waarschijnlijk het belangrijkste proces waarbij HDL betrokken is, voor zover het gaat om het verkleinen van het risico op atherosclerose. Let wel, dit proces kan men alleen met zeer complexe technieken, meestal in vitro, bestuderen. Niemand heeft tot anno 2008 echt goed kunnen aantonen dat HDL daadwerkelijk cholesterol uit de slagaders verwijdert. HDL wordt ook wel 'goed' cholesterol genoemd, omdat een grotere hoeveelheid HDL in het bloed helpt hart- en vaatziekten te voorkomen.

Talloze studies hebben aangetoond dat een verhoogd LDL gehalte het risico op een hartinfarct verhoogt. Daarom is het verlagen van het LDL (of preciezer het LDL-c) het belangrijkste doel bij het behandelen van een hypercholesterolemie. Directe meting van de LDL-c is moeilijk. Doorgaans wordt de hoeveelheid LDL-c dan ook bepaald door berekening op grond van het totale cholesterolgehalte, de HDL-c en de triglyceriden (een andere lipidenvorm), die wel gemakkelijk te meten zijn.

Naast LDL- en HDL-cholesterol is dus ook het triglyceridegehalte van het bloed van belang. Triglyceride is een ander woord voor vet. Wanneer het gehalte aan triglyceriden in het bloed te hoog is, is de kans op hart- en vaatproblemen eveneens verhoogd. Dit komt doordat triglyceriden, net als LDL cholesterol, zich vasthechten aan de wanden van bloedvaten.

Oorzaken van een te hoog cholesterolgehalte in het bloed zijn:

Verhoogde cholesterolconcentraties in het bloed gaan gepaard met een verhoogd risico voor hart- en vaatziekten (HVZ). Echter het ontstaan van hart- en vaatziekten is niet zozeer afhankelijk van de cholesterolconcentratie als wel van de aanwezigheid van andere risicofactoren. Roken, hypertensie en diabetes mellitus veroorzaken kleine beschadigingen aan de binnenkant van bloedvaten. Ter plaatse van deze beschadigingen bevinden zich macrofagen die LDL-cholesterol kunnen opnemen, wat kan leiden tot de vorming van atheromateuze plaques.
Bij mensen met risicofactoren, zoals een hoge bloeddruk, een eerder hartinfarct of CVA, of suikerziekte is dan ook al vele malen aangetoond dat verlaging van het cholesterol tot een aanzienlijke reductie (tientallen procenten) in het optreden van hart-en vaatziekten, in de sterfte door hart- en vaatziekten en in de totale sterfte leidt. Of het zinvol is om bij overigens gezonde mensen met een hoog cholesterol dit cholesterol te gaan verlagen is een veel controversiëler onderwerp.

Screening op cholesterol bij gezonde personen is weinig zinvol. Voor onderzoek op cholesterol komen in aanmerking:

Voor een juiste interpretatie van eventuele schadelijke effecten van cholesterol moet de verhouding tussen het totale cholesterol en het HDL-cholesterol - de zogeheten 'totaal-cholesterol/HDL ratio' - worden bepaald. Vanwege de individuele biologische variabiliteit en toevallige meetfout is één enkele meting soms onvoldoende. De huidige (2006) NHG-standaard 'cardiovasculair risicomanagement' schrijft voor dat bij waarden rond de behandelgrens het cholesterolgehalte en de aanverwante waarden na minstens een week nogmaals worden bepaald; anders is een enkele nuchtere bepaling voldoende.

Door het eten van cholesterol-arme voedingsmiddelen, onverzadigde vetten en voedingsvezel kan het cholesterolgehalte in het bloed ietwat worden verlaagd. Door het gebruik van voedingsmiddelen met bepaalde plantensterolen nog wat meer. Galzuren, welke uit cholesterolachtige verbindingen bestaan, binden aan de voedingsvezel. Hierdoor wordt de heropname van de galzuren in de darm minder en blijft een grotere hoeveelheid van deze stoffen achter in de feces. Hierdoor wordt in de lever meer cholesterol gebruikt om nieuwe galzuren te maken. Bij overgewicht zal gewichtvermindering leiden tot een afname van het LDL-cholesterol en toename van het HDL-cholesterol. Soms worden cholesterolverlagende geneesmiddelen aanbevolen, dit is steeds een afweging tussen de kans op ziekte, de grootte van het te verwachten effect en de mate van te bereiken risicoreductie, en de kosten van de geneesmiddelen. Hiervoor zijn vele rekenregels en tabellen opgesteld die periodiek worden herzien.

Een kleine groep wetenschappers, verenigd in "The International Network of Cholesterol Skeptics" claimt dat binnen de medische wereld onderzoeksresultaten stelselmatig verkeerd worden geïnterpreteerd. Daardoor zouden patiënten ten onrechte statines krijgen voorgeschreven en een onaantrekkelijk dieet moeten volgen. De reductie van cholesterol leidt niet zelden tot verlies van kwaliteit van leven. De groep sceptici stelt dat de behandeling mede daarom ongewenst is. Critici brengen daar tegen in dat een dieet meestal niet wordt voorgeschreven en dat ernstige bijwerkingen van cholesterolverlagers zeer zeldzaam zijn; de veel vaker voorkomende spierklachten worden vanzelf bemerkt en dan kan men desgewenst stoppen met het gebruik.

Het motief voor het verdraaien van de feiten zou zijn dat vrijwel al het onderzoek gefinancierd wordt door partijen die commercieel belang hebben bij cholesterol als boosdoener. Het televisieprogramma TROS Radar besteedde in de uitzending van 5 maart 2007 aandacht aan de sceptici. Er is door het ministerie toegezegd dat er een onafhankelijk onderzoek ingesteld wordt. Vanuit de reguliere geneeskunde is de uitzending van de TROS scherp bekritiseerd.


</doc>
<doc id="595329" url="https://nl.wikipedia.org/wiki?curid=595329" title="Prostaatspecifiek antigeen">
Prostaatspecifiek antigeen

Het prostaatspecifiek antigeen, (bekend als PSA), is een glycoproteïne dat behoort tot de kallikreine familie van proteases.

De functie van PSA is dat het eiwitten kan afbreken en hiermee zorgt voor vervloeing van semen. Alhoewel het in eerste instantie was beschreven als een stof die specifiek is voor de prostaat blijkt het ook door andere organen te kunnen worden uitgescheiden, zoals door speeksel- en melkklieren.

Omdat in patiënten met prostaatkanker de totale PSA concentratie in het bloed is verhoogd is PSA een geschikte test om de respons op therapie in een patiënt te voorspellen. 

Om de diagnose prostaatkanker te stellen zijn vaak aanvullende testen nodig zoals rectaal toucher en ultrageluidmetingen (echografie) of een biopsie. Als bij een rectaal toucher een vergrote prostaat wordt opgemerkt hoeft dit niet te betekenen dat iemand prostaatkanker heeft. Er kan sprake zijn van een goedaardige vergroting van de prostaat. Een meting van PSA kan helpen bij de diagnose omdat is gebleken dat zowel gezonde als zieke prostaten PSA produceren maar de hoeveelheden en het soort PSA dat gemaakt wordt kan verschillen. 

De interpretatie van de PSA-uitslag is niet eenvoudig want met de leeftijd neemt het PSA-gehalte in het bloed toe, zonder dat er sprake hoeft te zijn van enige afwijking aan de prostaat. Bovendien is niet bij alle vormen van prostaatkanker de PSA-waarde verhoogd. Bij een ontsteking van de prostaat, prostatitis, is er ook een verhoogde totale PSA waarde in het bloed. De waarde van de uitslag moet dan ook altijd samen met voorafgaande metingen of met ander (beeldvormend) onderzoek worden geïnterpreteerd. 

Over het algemeen wordt een totale PSA van < 4 µg/l beschouwd als geen afwijking aan de prostaat. Tussen de 4 µg/l en 10 µg/l wordt vaak een aanvullende test gedaan. Hierin wordt het vrij PSA gemeten. PSA is deels gebonden aan grote moleculen en door de verhouding vrij en totaal (gebonden + vrij) te berekenen, kan beter voorspeld worden of er een verhoogd risico is op prostaatkanker. Is de verhouding verschoven naar minder vrij PSA dan is het risico op prostaatkanker verhoogd. Vaak wordt dan met behulp van echo of een biopsie de prostaat nader onderzocht.



</doc>
<doc id="595766" url="https://nl.wikipedia.org/wiki?curid=595766" title="Limb-girdle-dystrofie">
Limb-girdle-dystrofie

Limb-girdle-(spier)dystrofie of bekkengordeldystrofie is een aandoening in de spieren. Vooral de spieren van de schouders, armen en bekken (heupen) en bovenbenen worden "aangetast". Bij deze spierziekte zijn er ook verschillende onderverdelingen.

Limb-girdle-dystrofie begint vooral met slecht lopen, moeilijk trappen lopen etc. Via een spierbioptie kan men deze spierziekte vaststellen.

Voorlopig bestaat er nog geen medicatie om deze ziekte te stabiliseren of te verbeteren.



</doc>
<doc id="596017" url="https://nl.wikipedia.org/wiki?curid=596017" title="Anaal spasme">
Anaal spasme

Anaal spasme, ook wel proctalgia fugax geheten, is een aandoening gekenmerkt door tijdelijke hevige pijn om het rectum (de endeldarm, het laatste stuk van de darm).

De pijn (die zeer hevig kan zijn) wordt veroorzaakt door een spierspasme (kramp). Een pijnaanval treedt op met tussenpozen van weken of maanden, vaak 's nachts, en kan seconden of vele minuten duren, maar is meestal niet langer dan een half uur. De pijn kan vergezeld gaan van aandrang tot ontlasting.

De aandoening is niet gevaarlijk, wel moet de patiënt rekening houden met flauwvallen tijdens ernstige aanvallen.

Er is geen oorzaak bekend, en ook geen remedie. De pijn kan wel worden geminderd door warme baden, relaxatieoefeningen, massage van het rectum en druk uitoefenen op het perineum, bijvoorbeeld door te zitten op een tennisbal.

Indien de aanvallen frequent voorkomen kan de huisarts snelwerkende pijnstillers voorschrijven zoals morfine.



</doc>
<doc id="596061" url="https://nl.wikipedia.org/wiki?curid=596061" title="Petrus Camper">
Petrus Camper

Petrus Camper of Petrus van Campen (Leiden, 11 mei 1722 - Den Haag, 7 april 1789) was een Nederlands arts, anatoom, fysioloog, verloskundige, zoöloog, antropoloog en paleontoloog in het tijdperk van de Verlichting.

Camper hield zich bezig met de techniek van het amputeren van ledematen. Zijn onderzoek naar de orang-oetans, zijn ontdekking van de holle botten van vogels, en zijn publicaties over de kop van een mosasaurus, die hij voor een walvis hield, en de zang van de kikker maakten hem in heel Europa beroemd. Goethe noemde hem "ein Meteor von Geist, Wissenschaft, Talent und Thätigkeit". Hij werd als lid benoemd van de Franse Academie van Wetenschappen en de Engelse Royal Society. Camper won zoveel prijsvragen (tien) dat hem het verzoek werd gedaan niet langer mee te dingen. Hij was niet bepaald het prototype van een studeerkamerprofessor. Camper was geïnteresseerd in architectuur, tekenen, wiskunde, meubelmaken en beeldhouwkunst.

Camper was de zoon van Florentius Camper, een welgestelde predikant in Leiden, die tussen 1702 en 1713 fortuin had gemaakt in Nederlands-Indië, en van Sara Geertruida Ketting. In 1731 ging hij naar de middelbare school in Leiden. Hij blonk uit in talen en wiskunde. Hij studeerde in zijn woonplaats aan de universiteit en promoveerde in 1746 op dezelfde dag in zowel de wijsbegeerte (filosofie) als in de geneeskunde. Op wijsgerig gebied was Camper een levenslange vriend van Frans Hemsterhuis, een vertegenwoordiger van de proefondervindelijke wijsbegeerte van Sir Isaac Newton, in Nederland verbreid door Willem Jacob 's Gravesande en Petrus van Musschenbroek. In 1748 maakte hij een studiereis naar London en maakte er kennis met vrijwel iedere wetenschapper van naam. In 1749 ging hij naar Parijs en ontmoette er Georges de Buffon.

Camper kreeg in 1749, onderweg van Parijs naar Genève bericht dat hij was benoemd in de leerstoel wijsbegeerte aan de universiteit van Franeker. Enkele weken later kwamen daar ook nog benoemingen in die der anatomie en chirurgie bij. Vanwege zijn studiereis door Zwitserland en ziekte kon hij niet eerder dan 28 april 1750 aan deze taken beginnen. Rond 1751 werd hij gekozen tot Fellow van de Royal Society.

Camper vertrok naar het Athenaeum Illustre in Amsterdam (1755-1761), en betrok een pand in de Warmoesstraat. Hij deed onderzoek naar de oorzaak van liesbreuken, naar de knieschijf en de beste schoen. Een van zijn leerlingen was David van Gesscher. Camper zou per jaar 200 lijken, die hij van het Amsterdamse Binnengasthuis betrok, hebben ontleed om de doodsoorzaak vast te stellen.

In 1756 trouwde hij met Johanna Bourboom, de rijke weduwe van een burgemeester uit Harlingen, voorheen zijn patiënt. Het paar kreeg vier zonen:
Omdat zijn vrouw terug wilde naar Friesland betrok hij opnieuw Klein-Lankum bij Franeker. In zijn afscheidsrede deelde hij mede dat hij meer dan 50 lichamen in het openbaar had ontleed, waaronder een negerjongetje van twaalf jaar. Zijn ervaring voerde tot de publicatie van "Demonstrationum anatomico-pathologicarum" (1760-1762).

In 1763 werd hij benoemd aan de universiteit in Groningen en doceerde fysiologie, verloskunde, farmacologie, chirurgie en gerechtelijke geneeskunde. Camper was een groot spreker en verluchtigde zijn colleges met eigen tekeningen. Het aantal afgestudeerde studenten nam snel toe. Een van zijn studenten was de patriot François Adriaan van der Kemp, die Camper raadpleegde toen hij last kreeg van zijn rug. Camper was de eerste die een chirurgische polikliniek opende. Hij publiceerde over de inenting tegen pokken, en hij was deskundig op het gebied van de bestrijding van de runderpest (vroeger ook wel veepest), die in 1768 op het platteland woedde. Camper werkte samen met Wouter van Doeveren en bouwde daarbij voort op de resultaten van Geert Reinders, die experimenteel onderzoek aan deze ziekte gedaan had.

In 1773 nam Camper afscheid als hoogleraar in Groningen en ging thuis onderzoek doen naar de overeenkomsten in skeletten van gewervelden, zowel mens als dier, waarmee hij een van de grondleggers werd van de zoölogie. Hij deed ook zeer succesvol mee aan wetenschappelijke prijsvragen. Als orangist kwam hij de gelegenheid de menagerie van stadhouder Willem V te bestuderen. In 1774 werd een olifant, afkomstig uit de stadhouderlijke menagerie per trekschuit naar Klein-Lankum vervoerd. In 1777 correspondeerde hij met David van Gesscher "over het voordeel der Doorsneede van de Schaambeenderen, om, met behoud van het leven beide van moeder en kind, moeijelyk geklemde hoofden te redden: en de Keizerlyke sneede, of den haak, te vermyden" en borstkanker. In 1777 was Camper de eerste die de resten van een orang-oetang onderzocht, eveneens afkomstig uit de stadhouderlijke dierentuin. Nadat hij acht dieren had ontleed, publiceerde hij in 1782 zijn laatste verhandeling, een standaardwerk tot ver in de 19e eeuw. Camper concludeerde op grond van zijn anatomisch onderzoek aan apen dat Galenus zijn anatomie van de mens had gebaseerd op de autopsie van Orang-oetans, een voor die tijd opzienbarende conclusie. Bij een onderzoek naar de kop van een walvis, die was gevonden in de Sint Pietersberg, zat Camper ernaast, Het bleek een reptiel, de Mosasaurus te zijn.

Camper was een scherp criticus van Linnaeus en Buffon vanwege de door hen veroorzaakte chaos in de naamgeving van de grote apen. In 1787 deed hij onderzoek op twee schedels van de vrijwel uitgestorven Javaanse neushoorn.

Camper deed onderzoek naar antropologische kenmerken en vergelijkende anatomie. In een geruchtmakende publicatie onder de titel "Redevoering over den oorsprong en kleur der zwarten" ... had Camper de traditionele opvatting dat de zwarte huidskleur van de neger een teken van inferioriteit was naar het rijk der fabelen verwezen. De huidskleur van Adam en Eva kon niet worden vastgesteld.

Petrus Camper had een belangrijk aandeel in het concept van de gelijkheid van Vertebrata en zijn grafische verbeelding maakte grote indruk op Denis Diderot en Johann Wolfgang Goethe. Hij bestreed de opvattingen en tekeningen van Bernhard Siegfried Albinus. Camper had grote invloed op het werk van Georges Cuvier en Louis-Jean-Marie Daubenton. In 177 kwam Samuel Thomas von Sömmerring bij hem thuis op bezoek. Camper wordt een paar keren vermeld in Kants "Kritik der Urteilskraft" uit 1791.

Camper werd bestuurlijk actief in 1762 als volmacht voor Idaarderadeel naar de Friese Staten. In 1776 kreeg hij ruzie met Carel George van Wassenaer Obdam over het herstel van de zeedijken, een kostbaar project naar zijn mening. In 1779 verhuisde hij naar de Eewal in Leeuwarden. In 1782 vertegenwoordigde hij Ferwerderadeel en IJlst. In november 1782 is hij benoemd tot burgemeester van Workum. Het stadje had destijds vier burgemeesters, die een keer per week vergaderden. Vanwege zijn drukke werkzaamheden was Camper waarschijnlijk vaak absent, maar zeker aanwezig bij belangrijke benoemingen. Hij werd afgevaardigde naar de Admiraliteit van Friesland.

Camper was een exponent van het stadhouderlijk stelsel, dat heftig werd bekritiseerd onder stadhouder Willem V. In 1783 verzette Camper zich tegen de voorstellen van Court Lambertus van Beyma om de stadhouder niet langer voordrachten te zenden, en een roulatiesysteem op te zetten voor belangrijke functies in de Provinciale Staten en bij de Admiraliteit. In maart 1785, toen een omslag nabij leek, bleek hij samen met Charles Bigot voor het invoeren van meer democratie te zijn. Dit keer steunde Van Beyma. Hij stemde in het najaar voor het aan scherpen van de stadsregeringsreglementen, zodat niet-gereformeerden buiten de vroedschap konden worden gehouden en in september 1786 voor de beperking van censuur en vrijheid van vergadering. In maart 1787 werd hij door de Gedeputeerde Lamoraal Rengers als onbetrouwbaar gekwalificeerd; Camper was volledig van mening veranderd. In september 1787 liet hij zijn verzameling fossielen in veiligheid brengen. De mineralen, waaronder een meteoriet uit Siberië, liet hij waar ze waren. Na de Pruisische inval werd hij benoemd tot voorzitter van het Hof van Holland of de Raad van State en sprak de prins en de prinses een klein uur met warme woorden toe. Hij gaf te kennen dat gevaarlijke personen zouden moeten worden verbannen. Petrus Camper was betrokken bij het opstellen van de Acte van Garantie in 1788.

In 1747 tekende hij de neushoorn Clara. Als regelmatige bezoeker tekende Camper de twee olifanten "Hans en Parkie" in de menagerie van de stadhouder Willem V. Camper kon goed overweg met timmergereedschap en de draaibank, een nuttige vaardigheid die hij ook als medicus inzette. Bovendien was hij actief als beeldhouwer. Al in een vroeg stadium maakte hij een reeks van terracotta modellen, beïnvloed door de theorieën van Johann Joachim Winckelmann. Rond 1780 nam hij les van Anthony Ziezenis en de Franse beeldhouwer Étienne-Maurice Falconet. Camper is rond 1781 geportretteerd door Wilhelmina van Pruisen, nadat hij een van haar dochters met succes tegen de pokken had ingeënt. In Amsterdam was hij beschermheer van de stadstekenacademie en hield evenals Cornelis Ploos van Amstel redevoeringen in Felix Meritis. Camper maakte tien tekeningen van hunebedden van groot documentair belang. Tijdens een verblijf in Düsseldorf ontmoette hij de schilder Adriaan de Lelie en raadde hem aan om zich in Amsterdam als portretschilder te vestigen.

Ten tijde van de Verlichting en sinds de oprichting van burgergenootschappen waren prijsvragen in iedere stad populair. Rond 1782 was hij de initiatiefnemer van een prijsvraag voor het ontwerp van het stadhuis van Groningen. Ook de 17-jarige Bilderdijk deed mee. Camper trad op als beoordelaar van de inzendingen. De winnaar werd Jacob Otten Husly.

Aan het eind van zijn leven kreeg hij pleuritis. Camper dronk een stevig glas champagne en stierf. Hij werd in Leiden in de Pieterskerk begraven. Zijn zoon schreef in 1791 een levensschets en gaf het werk van zijn vader postuum, deels in Parijs uit. In 1811 was Klein-Lankum nog steeds als anatomisch, geologisch en mineralogisch kabinet ingericht. Rond 1830 is het gesloopt. De daar gehuisveste collectie die bekendstond als "Museum Camperianum", het museum van de Campers (meervoud!), was inmiddels rond 1820 door koning Willem I van de erven Camper gekocht en aan de Groninger universiteit geschonken. Een deel van die collectie, ook genaamd het "Kabinet van Camper", is verloren gegaan bij de brand van het Academiegebouw in 1906.







</doc>
<doc id="596062" url="https://nl.wikipedia.org/wiki?curid=596062" title="Lokale anesthesie">
Lokale anesthesie

Lokale anesthesie is de meest gebruikte vorm van verdoving. Lokale anesthesie wordt gebruikt om pijngeleiding uit te schakelen met een lokaal anestheticum door de zenuwen rondom de te behandelen plek direct te verdoven. Pijnprikkels worden dan niet meer voortgeleid naar de hersenen en de pijngewaarwording is dan ook verdwenen.
Vaak voegt men een vaatvernauwend middel toe (adrenaline). Dit middel remt plaatselijk de doorbloeding, waardoor het anestheticum minder snel in het bloed opgenomen wordt. Vroeger werd aanbevolen dit niet toe te passen bij anesthesie van vingers en tenen; door sterke en langdurige vaatkramp zou necrose kunnen optreden. Recent wetenschappelijk onderzoek heeft dit weerlegd.

Lokale anesthesie is strikt genomen infiltratieanesthesie.
Onder het operatiegebied wordt verdovingsvloeistof gespoten, en op deze wijze worden de kleinste zenuwtakjes verdoofd. Strikt genomen geeft de tandarts, die verdooft, regionale anesthesie. Hij legt de verdoving bij de zenuwtak, die de pijn van de helft van de onderkaak of bovenkaak vervoert, een "blok". Ook bij ingrepen aan vingers of tenen legt men een blok: "Oberst".
In sommige gebieden is het mogelijk verdoving te bewerkstelligen door de vloeistof op het slijmvlies te brengen, bijvoorbeeld in de keel (spray) of de ogen (oogdruppels); dit heet oppervlakteanesthesie.

Veel gebruikte lokale anesthetica zijn articaïne, bupivacaïne, lidocaïne, procaïne, mepivacaïne en ropivacaïne. Er zijn 2 hoofdgroepen lokaal anesthetica: de esters en de amiden. De esters zoals procaïne en cocaïne worden nauwelijks meer gebruikt in verband met de hogere kans op allergische reacties. Cocaïne wordt nog wel toegepast in de keel- neus- en oorheelkunde vanwege de vaatvernauwing (met beperking van het bloedverlies bij neusoperaties).
De amiden worden praktisch ingedeeld in de kortwerkende: lidocaïne, prilocaïne en mepivacaïne en langwerkende. De langwerkende lokaal anesthetica zijn: bupivacaïne, levobupivacaïne en ropivacaïne.



</doc>
<doc id="596064" url="https://nl.wikipedia.org/wiki?curid=596064" title="Regionale anesthesie">
Regionale anesthesie

Bij regionale anesthesie blokkeert men de voortgeleiding van pijnprikkels zodat zij niet tot het centrale zenuwstelsel doordringen. De pijnprikkel wordt wel opgewekt maar de patiënt zal deze niet voelen.
Dit gebeurt door toediening van een medicament (lokaal anestheticum) in de baan van een zenuw of ter hoogte van het ruggenmerg.

Perifeer zijn bijvoorbeeld de arm- of beenblokkades.


Bij de diverse regionale blokkades ie er de keuze voor een bolustechniek (single shot) of een continue techniek. Bij de continue techniek zoals bij een peridurale anesthesie wordt meestal een katheter gebruikt. Bij de perifere blokkades wordt vaak gebruikgemaakt van een zenuwstimulator, waarbij met behulp van kleine stroompjes een zenuw wordt opgezocht. Dit geeft het gevoel van kleine elektrische schokjes bijvoorbeeld in de arm van een patiënt tijdens het opzoeken van de juiste zenuw.



</doc>
<doc id="596072" url="https://nl.wikipedia.org/wiki?curid=596072" title="Acridine">
Acridine

Acridine is een polycyclische heteroaromaat met één stikstofatoom in de centrale aromatische ring. Acridine komt van nature voor in steenkoolteer en vormt kleurloze kristallen. Acridine is een isomeer van fenantridine.

Acridine werd voor het eerst in 1890 door Carl Gräbe en Heinrich Caro geïsoleerd.

Acridine kan uit steenkoolteer geïsoleerd worden door het te extraheren met verdund zwavelzuur en vervolgens neer te slaan met kaliumdichromaat. Het acridine-dichromaat complex wordt vervolgens met ammoniak omgezet in de vrije verbinding.

Er zijn aantal syntheseroutes die leiden tot acridine. Het kan gesynthetiseerd worden door difenylamine te condenseren met chloroform in aanwezigheid van aluminiumchloride. Een algemenere methode is N-fenylanthranilzuur te condenseren in polyfosforzuur. Een klassieke methode voor de synthese van acridinederivaten is de Lehmstedt-Tanasescu-reactie.

Acridine en derivaten van acridine zijn over het algemeen zeer stabiel en bezitten een licht basisch karakter. Ze reageren zeer snel met alkyljodiden, waarbij het stikstofatoom gealkyleerd wordt. Oxidatie met kaliumhexacyanoferraat(III) geeft vervolgens N-alkylacridonen.

Acridine is een uitgangsstof voor de synthese van een aantal kleurstoffen. Chrysaniline (3,6-diamino-9-fenylacridine) wordt gebruikt voor het verven van zijde en een andere kleurstof, benzoflavine wordt tevens gebruikt voor het verven van materialen.

Acridine is een bekende veroorzaker van kanker en is dus carcinogeen. Bovendien is de stof irriterend. De stof werkt carcinogeen doordat ze intercaleert in het DNA en RNA.

Een acridinederivaat dat gebruikt wordt in biologische assays is acridine-oranje (N,N,N',N'-tetramethylacridine-3,6-diamine).


</doc>
<doc id="596207" url="https://nl.wikipedia.org/wiki?curid=596207" title="Serotoninetheorie">
Serotoninetheorie

Serotoninetheorie ook wel de serotoninehypothese was in de jaren zestig van de twintigste eeuw een van de theorieën die poogden de oorzaak van klinische depressie te verklaren. De hypothese stelde dat een tekort aan serotonine de oorzaak van depressie zou zijn. Tegenwoordig gaat men uit van een veel complexere dynamiek tussen genetica, paleocortex, neocortex en neurotransmitters. Hoewel de wetenschap deze oorzaakstheorie niet meer aanhangt, ontstond aan het einde van de twintigste eeuw opschudding toen de farmaceutische industrie de theorie in verschillende reclamecampagnes verwerkte. In combinatie met de publiciteit rond de bijwerkingen van Seroxat leidde dit tot een aantal campagnes die de voorlichting aan patiënten moeten verbeteren. 

In 1965 postuleerde Joseph Schildkraut dat klinische depressie samengaat met lagere spiegel van noradrenaline. Latere onderzoekers komen met de hypothese dat serotonine de juiste neurotransmitter zou moeten zijn. Ondanks al het onderzoek sinds 1965 bestaat er een aanzienlijke discrepantie tussen de hypothese en het bewijs. Er is ook onderzoek dat de onjuistheid van deze theorie lijkt aan te tonen en de aandacht gaat dan ook meer uit naar meerdere, elkaar beïnvloedende factoren.

Hoewel serotonineheropnameremmers (SSRI's) een invloed hebben op depressie, is daarmee de oorzakelijkheid nog verre van bewezen. Vaak betreft het slechts een "boodschapper" in een complex emotioneel en cognitief systeem. Een vergelijking: alcohol kan immers de effecten van een sociale fobie tijdelijk opheffen, daarmee geneest alcohol natuurlijk de sociale fobie niet, en herstelt alcohol de "chemische disbalans" bij sociale fobie ook niet.




</doc>
<doc id="596228" url="https://nl.wikipedia.org/wiki?curid=596228" title="Hemiplegie">
Hemiplegie

Bij hemiplegie is er sprake van een halfzijdig letsel/verlamming, als gevolg van een hersenbeschadiging. Hierdoor kan op den duur spasticiteit van een been, voet, arm of hand optreden. De hersenbeschadiging kan onder meer veroorzaakt worden door problemen rond de geboorte, infecties, zoals hersenvliesontsteking, een ongeval of een beroerte. In 30% van de gevallen wordt geen duidelijke oorzaak gevonden.

Wanneer de hemiplegie ontstaan is rond de geboorte, kan vanaf een leeftijd van ongeveer vier maanden een duidelijke voorkeur ontstaan voor het gebruik van één hand. Een blijvende vuiststand van één hand kan ook een aanwijzing zijn voor het bestaan van hemiplegie.

In de regel is de arm ernstiger aangedaan dan het been. De getroffen lichaamshelft is meestal onderontwikkeld. De ernst van de klachten hangt af van de plaats en de grootte van de hersenbeschadiging. Bij een rechtszijdige verlamming is de aandoening meestal in de linkerhersenhelft gelokaliseerd, daar bijna alle zenuwbanen in het middenvlak van het lichaam kruisen, zodat de zenuwbanen die links in het centraal zenuwstelsel ontspringen uiteindelijk in de rechter lichaamshelft terechtkomen.

Aan dezelfde zijde als de spierstoornis bestaan vaak gevoelsstoornissen en defecten in het gezichtsveld.

Er kan sprake zijn van bijkomende aandoeningen, zoals epilepsie, gedragsproblemen en leerstoornissen.



</doc>
<doc id="596410" url="https://nl.wikipedia.org/wiki?curid=596410" title="Pandemie">
Pandemie

Een pandemie is een epidemie op wereldwijde schaal. Het woord is afkomstig uit het Grieks: "παν" (pan) betekent "alle", "δεμος" (demos) betekent "mensen/volk".

Volgens de Wereldgezondheidsorganisatie (WHO) kan een pandemie ontstaan wanneer aan de volgende drie eisen is voldaan:

Een ziekte die erg wijd verspreid is of veel mensen doodt is niet meteen een pandemie; de ziekte moet ook infecterend zijn. Zo is kanker bijvoorbeeld wel een ziekte die veel doden veroorzaakt, maar wordt het niet als een pandemie gezien omdat het niet overgedragen kan worden.

De WHO hanteert zes verschillende 'pandemische fases' om de verspreiding van ziektes te classificeren.

Hieronder een overzicht van die fases:



</doc>
<doc id="596547" url="https://nl.wikipedia.org/wiki?curid=596547" title="Contraststof">
Contraststof

Een contraststof of contrastmiddel is een stof die toegevoegd of toegediend wordt om met een bepaalde beeldvormende techniek duidelijkere beelden te krijgen. 

Zo wordt het bij het maken van röntgenfoto's gebruikt om de verschillen in absorptievermogen van de verschillende lichaamsdelen te vergroten. Door een dergelijk middel op de juiste manier toe te dienen aan een patiënt voor het maken van een opname, kunnen vaak structuren zichtbaar worden gemaakt die anders op de foto niet zichtbaar zouden zijn. 

Bij het maken van hartecho's worden soms luchtbelletjes ingespoten, die op een heel andere manier als contrastmiddel kunnen dienen. Voor het maken van MRI scans krijgen patiënten gadoliniumverbindingen als contrastmiddel geïnjecteerd om de beelden te verbeteren.

Contraststoffen worden onderverdeeld in 2 groepen:

De indeling in positieve en negatieve contrastmedia is gebaseerd op grotere respectievelijk kleinere absorptie van fotonen ten opzichte van de weke delen. Negatieve contrastmedia kennen een lagere dichtheid dan de weke delen en nemen derhalve minder fotonen op. Positieve contrastmiddelen daarentegen bevatten veel atomen met een hoog atoomnummer, waardoor röntgenstraling beter wordt geabsorbeerd.

Contrastmiddelen worden vooral toegepast bij het afbeelden van het bloedvaatstelsel en het hart (jodiumhoudende contrastmiddelen) en in het maag-darmkanaal (bariumhoudende contrastmiddelen). 

De gebruikte stoffen mogen niet giftig zijn, goed worden verdragen en snel worden uitgescheiden. Bariumzouten zijn giftig, maar bariumsulfaat is zo slecht oplosbaar dat het de darm passeert zonder te worden opgenomen. Joodverbindingen geven wel eens aanleiding tot allergische reacties.


</doc>
<doc id="596766" url="https://nl.wikipedia.org/wiki?curid=596766" title="Centrum voor Beroepsopleiding">
Centrum voor Beroepsopleiding

Centrum voor Beroepsopleiding (of omscholing voor personen met een handicap), in Vlaanderen, is een centrum dat personen met een handicap die doorverwezen worden door arbeidstrajectbegeleidingsdiensten (ATB) arbeidsvaardigheden en - discipline bijbrengt (onder meer door stages op de werkvloer) om op de open arbeidsmarkt tewerkgesteld te worden.


</doc>
<doc id="597053" url="https://nl.wikipedia.org/wiki?curid=597053" title="Alternating hemiplegia of childhood">
Alternating hemiplegia of childhood

Alternating Hemiplegia of Childhood (AHC) is een zeldzame neurologische aandoening.

Het ziektebeeld werd in 1971 voor het eerst in de medische literatuur beschreven. Tijdens een congres in Rome in 1992 werd AHC door het vaststellen van een aantal duidelijke criteria onderscheiden van andere verwante ziektes. Enige jaren later, op een symposium in Seattle in 1997, werden de mogelijke oorzaken van AHC besproken en werden nieuwe onderzoeksmethodes voorgesteld. De oorzaken zijn tot op heden niet bekend.

De essentiële criteria die zijn vastgesteld om de diagnose AHC te kunnen stellen zijn:


Eén zijde (boven- of onderkant, links of rechts) raakt verlamd of stijf met flexie of verhoogde spanning (hypertonie). Zeer karakteristieke oogbewegingen (nystagmus) komen heel frequent voor.

Alle kinderen hebben verlammingsverschijnselen van variabele tijdsduur; enkele minuten tot enkele dagen. De intensiteit hiervan wisselt en de verschijnselen verdwijnen tijdelijk gedurende de slaap.

Provocatie van een aanval kan optreden door: emoties (bijvoorbeeld opwinding of angst), lichamelijke inspanning of een temperatuurswisseling.

Het gehele lichaam raakt verlamd. Deze aanvallen gaan vaak gepaard met tijdelijk spraakverlies, abnormale oogbewegingen, algehele bleekheid en verlaging van het bewustzijn. Rigiditeit, huilen en ademhalingsstoornissen komen vaak voor.

Dit soort aanvallen komen in het algemeen minder vaak voor dan eenzijdige verlammingen. De aanvallen duren meestal enkele uren of dagen en verschijnen na het wakker worden in dezelfde mate of minder hevig. Enige mate van desoriëntatie kan voorkomen na een ernstige aanval.

Hoewel ze slechts bij enkele kinderen voorkomen, treden ze zelden op tijdens een verlammingsperiode. Meestal treden ze onafhankelijk op en is een behandeling met anti-epileptica geïndiceerd.

De motorische ontwikkeling wijkt bij elk kind in verschillende mate af in vergelijking tot leeftijdsgenootjes. Ze gaan later lopen, afwijkende spierspanning is gebruikelijk en moeilijke controle over de bewegingen komt vaak voor. Cognitieve functies (zoals waarneming, aandacht, geheugen en oriëntatievermogen) leveren vaak problemen op.

Schoolaanpassingen zijn vaak onvermijdelijk. De meeste kinderen volgen speciaal onderwijs.

Kinderen met deze ziekte kunnen onstabiel, agressief of depressief gedrag vertonen.

Ze zijn soms onderhevig aan stemmingswisselingen, meestal van korte duur, en zijn soms angstig of boos. Deze verschijnselen komen niet van het medicijngebruik, maar horen bij de aandoening. Hevige stemmingswisselingen kunnen een voorbode zijn van een aanval.

Medische controle en zorg zijn noodzakelijk om de ernst en frequentie van de aanvallen te beperken. Tot nu toe is Sibelium (flunarizine) het meest effectief gebleken om de frequentie van de aanvallen te verminderen. Andere therapieën zijn in ontwikkeling, maar nog niet efficiënt gebleken.

Zorgvuldige controle en extra behandeling in de vorm van fysiotherapie, logopedie en ergotherapie zijn heel belangrijk.

De AHC Vereniging Nederland is de landelijke patiëntenbelangenvereniging van en voor mensen met Alternating Hemiplegia of Childhood en hun direct betrokkenen.


</doc>
<doc id="597159" url="https://nl.wikipedia.org/wiki?curid=597159" title="Kaliumdichromaat">
Kaliumdichromaat

Kaliumdichromaat is het kaliumzout van dichroomzuur en bezit als brutoformule KCrO. De stof komt voor als een helder-oranje kristallijne vaste stof, die matig goed oplosbaar is in water.

Kaliumdichromaat komt in de natuur voor als het mineraal lopeziet.

Op industriële schaal wordt kaliumdichromaat bereid door het smelten van het mineraal chromiet, kaliumcarbonaat en calciumcarbonaat, waarbij oxidatie bewerkstelligd wordt door het doorblazen van lucht. Aanvankelijk ontstaat hierbij het gele kaliumchromaat, maar dat wordt eerst uitgeloogd en vervolgens behandeld met een zuur en omgekristalliseerd.

Op kleinere schaal (in het laboratorium) wordt het bereid door reactie van chroom(III)oxide met kaliumnitraat:

Chroom bezit in deze verbinding oxidatiegetal +VI en bijgevolg is de verbinding een sterke oxidator (voornamelijk in zuur milieu). In de analytische chemie wordt de verbinding gebruikt als oertiterstof voor natriumthiosulfaat en als oxiderend reagens tijdens de CZV-bepaling. Kaliumdichromaat staat in evenwicht met kaliumchromaat via een pH-afhankelijke evenwichtsreactie:

De kleur van de oplossing verandert daardoor van oranje (in zuur milieu) naar geel (in basisch milieu). Spectroscopische bepalingen aan kaliumdichromaat worden om die reden altijd in sterk zuur milieu uitgevoerd. Omwille van de intense kleur van dichromaat en chromaat werden de kaliumzouten hiervan gebruikt als pigmenten voor het maken van verven.

Kaliumdichromaat bevat hexavalent chroom: deze verbindingen zijn bewezen kankerverwekkend bij inademing. Daarnaast is de verbinding zeer toxisch en corrosief voor de huid en de ogen. Bij inademing van de stof treedt irritatie van de luchtwegen op. Intense of langdurige blootstelling aan de stof kan leiden tot de dood.



</doc>
<doc id="597314" url="https://nl.wikipedia.org/wiki?curid=597314" title="Camillus de Lellis">
Camillus de Lellis

Camillus de Lellis (Bucchianico (Abruzzo), 1550 - Rome, 14 juli 1614) is de Italiaanse stichter van de camillianen en een rooms-katholieke heilige.

Camillus' moeder stierf toen hij nog heel jong was. Zijn vader was officier in het Napolitaanse en Franse leger. Camillus groeide dus zeer verwaarloosd op. Op jonge leeftijd ging hij in het Venetiaanse leger. Nadat zijn regiment in 1574 werd opgeheven, ging Camillus in een ziekenhuis voor ongeneeslijk zieken werken, waar hij wegens zijn agressieve karakter en enorme goklust werd weggestuurd. Hij keerde terug naar het Venetiaanse leger en nam deel aan de oorlog tegen de Turken in 1569. Na de oorlog keerde hij terug naar het ziekenhuis in Rome, waar hij verpleger en later directeur werd.

Camillus stichtte de Orde van de Reguliere Geestelijke Dienaars van de Zieken (Latijn: "Ordo Clericorum Regularium Ministrantium Infirmis"), beter bekend onder de naam camillianen. Een deel van de camillianen legde zich toe op de begeleiding van de soldaten op het slagveld. Zij dragen tot op de dag van vandaag een rood kruis op hun toog. Anderen wijdden zich aan de slachtoffers van epidemieën. Voor deze groep richtte Camillus ook de Broeders van de Zalige Dood op. De successen van deze groep maakten Camillus heel populair, zodanig dat men hem de patroon van Rome noemde.

Ook zelf werd Camillus door kwalen geteisterd, maar hij stond niet toe dat iemand daar rekening mee hield. Wanneer hij niet kon lopen, kroop hij naar de zieken. Ook werden hem de gaven van genezing en profetie toegeschreven.
Hij zei eens: het bed van een zieke is het altaar, het laken is het altaarkleed en de zieke is Jezus Christus zelf.

Camillus de Lellis werd zaligverklaard in 1742. Zijn heiligverklaring volgde in 1746 door paus Benedictus XIV.

Camillus is de patroonheilige van gokkers en verpleegkundigen. Zijn lichaam bevindt zich met enige relieken in het altaar van de kerk van Maria Magdalena in Rome. Daar bevindt zich ook een kruis dat tijdens Camillus gesproken zou hebben: "Waarom ben je bang? Weet je niet dat het niet jouw, maar Mijn werk is?". Deze zin werd het motto voor allen die Camillus volgen.
Zijn gedenkdag is op 14 juli.


</doc>
<doc id="597349" url="https://nl.wikipedia.org/wiki?curid=597349" title="Herman Le Compte">
Herman Le Compte

Herman Le Compte (Aalst, 26 april 1929 – Knokke, 3 januari 2008) was een Vlaams arts. Hij werd tijdens de jaren zeventig bekend via zijn werken en theorieën over ouderdom. In 1972 werd hij vanwege zijn controversiële theorieën en uitspraken door de Orde van geneesheren geschorst.

Herman Le Compte liep humaniora aan het Sint-Jozefscollege (Aalst), geleid door de paters jezuïeten. In latere interviews keek hij met waardering terug op de intellectuele en culturele vorming die hij aan dit college genoot.

In de jaren vijftig werkte hij als arts in Congo. De bantoestam noemde hem "munganga mandefo": "de tovenaar met zijn baard".

Hij specialiseerde zich in de geriatrie en de gerontologie. Hierbij was vooral zijn "eerste Wet van Le Compte" van belang: "De veroudering gaat sneller naarmate de tekorten groter en talrijker zijn." Hij werd ook wel eens de vitamine-dokter genoemd omdat zijn therapie erin bestond om zijn patiënten te genezen door het toedienen van grote doses vitaminen.

In augustus 1970 verklaarde Le Compte dat zijn patiënten door elke dag vitamine C te slikken een hoge leeftijd zouden kunnen bereiken. Hijzelf volgde deze kuur ook en deed toen de beroemde uitspraak: "Misschien word ik wel duizend jaar!" Deze zin deed in Vlaanderen heel wat stof opwaaien. De Orde van geneesheren schorste hem levenslang wegens ongeoorloofde publiciteit en smaad. De levenslange schorsing werd pas op 26 december 1975 van kracht, maar Le Compte negeerde dit en bleef zijn beroep verder zetten. Hierom werd hij op 16 februari 1976 gearresteerd. Gedurende vele jaren schreef hij medische artikels in het huis-aan-huis-weekblad de Streekkrant onder de titel "Gezond en gelukkig". Le Compte bleef decennialang rechtszaken aanspannen tegen de Orde der Geneesheren. Pas twintig jaar later werd hij (deels) in het gelijk gesteld door het Europees Hof voor de Rechten van de Mens in Straatsburg en kon hij zijn beroep weer legaal uitoefenen.

Omwille van zijn vaak tegenstrijdige theorieën en zijn vaak ludieke optreden op de tv werd hij weleens beschouwd als de "John Massis van de geneeskunde".
Chris Van den Durpel maakte een typetje van hem in het televisiespelprogramma "De Drie Wijzen," en van zijn (fictieve) tuinman Kamiel Spiessens. Toen Le Compte te gast was in "Schalkse Ruiters" werd zijn stopwoord: ""A jàààà"" een tijd lang een catchphrase. De uitzending werd zo memorabel dat hij een week later mocht terugkeren als gast.

Le Compte heeft vele boeken geschreven, zoals "De toekomst van het ouder worden" (samen met Cyril Northcote Parkinson).

Le Compte was gehuwd met kunstenares Begga D'Haese, zus van beeldhouwer Roel D'Haese uit Aalst. Waarschijnlijk was het deze connectie die de steeds zieker wordende Louis Paul Boon tegen het eind van zijn leven ter behandeling bij Herman Le Compte bracht. Le Compte had tien kinderen, waaronder één Congolees adoptiekind.

In 1999 ging hij na een zware malariaaanval definitief met pensioen.

Op 3 januari 2008 stierf dr. Le Compte op 78-jarige leeftijd aan een hartkwaal.



</doc>
<doc id="597655" url="https://nl.wikipedia.org/wiki?curid=597655" title="Chorea van Sydenham">
Chorea van Sydenham

Chorea van Sydenham of chorea minor is een zeldzaam neurologisch ziektebeeld. Het werd vroeger sint-vitusdans genoemd. Deze aandoening is één van de vormen van chorea.
Het komt vooral bij kinderen voor en is geassocieerd met acuut reuma na streptokokkeninfecties van het serotype Lancefield groep A. Dit gebeurt meestal na een flinke keelinfectie van streptokokken en verschijnt de ziekte enkele weken tot maanden hierna.

De ziekte kenmerkt zich door schokkerige/dansende bewegingen van het gelaat en de ledematen. De symptomen houden meestal 6 weken tot 12 maanden aan om dan te verdwijnen.
Over het algemeen is het niet pijnlijk, maar wel zeer vervelend.

Om van de streptokokkeninfectie af te komen stelt het immuunsysteem een afweerreactie op die dan vecht tegen streptokokken. Antistoffen tegen deze bacterie blijken ook bepaalde weefsels van het eigen lichaam aan te vallen, zoals de basale kern in de hersenen. Deze voert bewegingen en gedrag uit. 
Dit deel raakt door de streptokokken A ontstoken, waardoor het minder goed functioneert en daardoor de Chorea van Sydenham veroorzaakt.

Chorea van Sydenham ontstaat vaak na een infectie van streptokokken A. Een ontsteking van de hartspier kan ook een gevolg zijn en hierdoor kunnen hartkleppen beschadigd raken. Dit komt voor bij 1/3 van de kinderen met Chorea van Sydenham. Klachten kunnen vermoeidheid zijn, maar zijn er kunnen ook helemaal geen aanwijzingen zijn. Hiervoor wordt daarom vaak een afspraak met een kindercardioloog gemaakt.

Chorea van Sydenham komt bij een op 500.000 kinderen voor en is dus zeldzaam. 
Vroeger kwam Chorea van Sydenham vaker voor, dit werd minder maar de laatste jaren komt het weer vaker voor. 
Het is het meest bekend bij kinderen tussen de 5-15 jaar maar komt ook bij jongere en oudere kinderen voor. Bij meisjes dubbel zo vaak als bij jongens.

De diagnose Chorea van Sydenham kan worden vast gesteld door een keelkweek om de aanwezigheid van streptokokken A vast te stellen en/of doormidden van een Anti- StreptokokkenTiter (AST) bloedtest.
Vaak wordt ook een MRI gedaan om vast te stellen of het Chorea van Sydenham geen andere oorzaak heeft.

Het ziektebeeld is vernoemd naar de vierde-eeuwse Siciliaanse Sint-Vitus. Binnen de katholieke traditie wordt Vitus gezien als een van de veertien heilige helpers, heiligen die worden aangeroepen om bepaalde ziekten te genezen. In het geval van Vitus, vooral bij zenuwaandoeningen. Vitus is daarnaast de beschermheilige van dansers, zangers en epileptici.

De term "Sint-Vitusdans" wordt ook regelmatig gebruikt voor sint-jansziekte, waarbij de getroffen personen een ziekelijke drang om te dansen vertoonden.


</doc>
<doc id="597873" url="https://nl.wikipedia.org/wiki?curid=597873" title="Mariastichting">
Mariastichting

De Mariastichting, organisatorisch vanaf 1989 deel uitmakend van het Spaarne Ziekenhuis, is een voormalig rooms-katholiek ziekenhuis in Haarlem. Het is eind 2004 gesloten en vervolgens - op het monumentale hoofdgebouw uit 1899 na - in 2006 afgebroken. In 1989 fuseerde de Mariastichting met het Diakonessenhuis in Heemstede en de nieuwe naam werd Spaarne Ziekenhuis. Na de fusie kwam een nieuw gebouw in Hoofddorp in gebruik en werd de oude Mariastichting gesloten.

Het oorspronkelijke door architect A.A.M. Bruning (?) ontworpen ziekenhuis Mariastichting werd in 1899 ingewijd. Daarna is het ziekenhuis uitgebreid in de jaren 1907-1910, rond 1920 en in 1953. Er werden in de loop der jaren meerdere vleugels aan het gebouw toegevoegd. De stichting kocht veel grond en een aantal huizen in de omgeving om zo ruimte te reserveren voor verdere uitbreidingen.

Door de sterke groei in de vraag naar ziekenhuisdiensten werd in de jaren vijftig en zestig op de locatie van de voormalige Mariastichting flink gebouwd, vernieuwd en herbestemd. In 1965 werd gestart met de realisatie van een algehele bouwkundige vernieuwing. In 1971 werd de hoogbouw in gebruik genomen. Aansluitend werd het oude gebouw aan de Kamperlaan () gerenoveerd. De hoogbouwflat van het ziekenhuis had 13 verdiepingen, was 65 meter hoog en werd bepalend voor het beeld in de omliggende omgeving. Hiermee was het Spaarne Ziekenhuis het hoogste ziekenhuis van Nederland, het hoogste flatgebouw van Haarlem en tevens is het het hoogste gebouw ooit dat gesloopt is in Nederland. De meeste Haarlemmers vonden deze ziekenhuisflat nooit echt in de omgeving passen.

Het oude hoofdgebouw (aan de Kamperlaan?) is in 2009 verbouwd tot woningen.

De ziekenhuisscènes in de film "Turks Fruit" (1973) werden opgenomen op een nog niet in gebruik genomen etage van het nieuwe gebouw van de Mariastichting.



</doc>
<doc id="597969" url="https://nl.wikipedia.org/wiki?curid=597969" title="Sint Bonifatius Hospitaal">
Sint Bonifatius Hospitaal

Het Sint Bonifatius Hospitaal, in de volksmond wel Bonnehos genoemd, is een voormalig ziekenhuis in Leeuwarden.

Het ziekenhuis werd in 1883 gesticht door zusters Franciscanessen die vanuit het Duitse Münster naar Leeuwarden waren gekomen. Het ziekenhuis heette aanvankelijk Sint Antoni Hospitaal.

In 1887 verhuisde het ziekenhuis naar de pastorie van de Sint-Bonifatiuskerk aan de Voorstreek. Hierbij kreeg het ziekenhuis de naam "Sint Bonifatius Hospitaal". De pastorie van de Sint-Bonifatiuskerk was eigenlijk bedoeld als bisschoppelijk paleis, maar omdat Leeuwarden geen bisschop kreeg was dit gebouw te groot als pastorie en kwam vrij nadat een nieuwe pastorie was gebouwd. Later werd het ziekenhuis uitgebreid met onder andere het Amelandshuis aan de voorstreek.

Het 1935 verhuisde het ziekenhuis naar een nieuw gebouw in een parkachtige omgeving aan de mr. Pieter Jelles Troelstraweg. In de jaren zestig is het hospitaal flink uitgebreid met nieuwbouw.

In 1982 fuseerden de drie Leeuwarder ziekenhuizen Sint Bonifatius Hospitaal, Diaconessenhuis en Triotel. De nieuwe naam werd Medisch Centrum Leeuwarden (MCL). Het Sint Bonifatius Hospitaal kreeg hierbij de naam MCL-Noord.

Na de fusie werden geleidelijk alle medische zaken op de locatie van het Triotel (MCL-zuid) geconcentreerd. Hierdoor sloot MCL-noord in 2004 de deuren, nadat al eerder het Diaconessenhuis (MCL-Midden) in 1987 de deuren had gesloten.

Ondanks fel protest heeft de gemeente Leeuwarden vergunning gegeven om het gebouw aan de mr. Pieter Jelles Troelstraweg te slopen om zo nieuwbouw op het terrein mogelijk te maken. Een klein succes van het protest tegen de sloop was dat een markant deel van het gebouw gespaard zou blijven en in de nieuwbouw zou worden verwerkt. De projectontwikkelaar gaf echter aan dat dit om technische redenen niet mogelijk was. Zodoende is ook het laatste deel van het gebouw alsnog gesloopt. De naam van de nieuwe woonwijk is Sint Bonifatius Park.



</doc>
<doc id="598142" url="https://nl.wikipedia.org/wiki?curid=598142" title="Bevriezing (medisch)">
Bevriezing (medisch)

Bevriezing ("congelatio") is in de geneeskunde een toestand waarbij schade aangericht wordt aan de huid of andere weefsels door extreme kou, doordat in het weefsel ijskristallen ontstaan die de cellen beschadigen.

Bij temperaturen die hiervoor niet laag genoeg zijn kan echter ook al weefselschade ontstaan die strikt genomen geen bevriezing genoemd mag worden maar voor de volledigheid hier wel zal worden behandeld.

Bij -15° C of minder beginnen bloedvaten in de ledematen en de huid te vernauwen. Hierdoor verliest het lichaam minder warmte en kunnen de vitale lichaamsdelen op temperatuur blijven. In extreme kou of wanneer het lichaam lang wordt blootgesteld aan kou kan dit beschermingsmechanisme echter in de perifere circulatie een gevaarlijk verminderde doorbloeding veroorzaken. De combinatie van lage temperatuur en slechte doorbloeding( ook wel ischemie genoemd) kan weefsel kapotmaken. De kans op letsel is het grootst bij de gebieden die het verst van het hart liggen en met de meeste oppervlakte die aan de kou is blootgesteld. Deze lichaamsdelen zijn vooral de tenen, vingers, oren en de neus. Het verschijnsel is gerelateerd aan, maar niet hetzelfde als hypothermie (algehele onderkoeling, zie aldaar).

Risicofactoren voor koudeletsel zijn onder meer het gebruik van bètablokkers en het hebben van ziektes als diabetes of de ziekte van Raynaud of het fenomeen van Raynaud.

Bij echte bevriezing gaat intracellulair water in de ijstoestand over. Hierdoor ontstaan ijskristallen die de celmembraan beschadigen waardoor de cellen doodgaan. Hiervan wordt in de dermatologie ook wel gebruikgemaakt door afwijkingen gedoseerd te bevriezen, bijvoorbeeld met vloeibare stikstof.
Echte bevriezing treedt vooral op bij mensen die in felle kou met harde wind verblijven, zoals poolreizigers en bergbeklimmers. In deze gevallen zijn oren, neuspunten, tenen en vingers het vaakst aangedaan.

In de Eerste Wereldoorlog trad koudeletsel veel op bij soldaten die uren met natte voeten in de loopgraven moesten staan, zonder dat er echt van bevriezing sprake was: 'loopgraafvoet' (trench foot).

Er zijn ook specifieke ziekten waarbij klachten optreden bij een niveau van koudeblootsteling dat door anderen wel goed wordt verdragen, bijvoorbeeld wintertenen ("pernio") of bij aanwezigheid van koude agglutininen.

Over het algemeen gaat bevriezing samen met wit worden van de huid, en een brandend of prikkend gevoel, en aanvankelijk erge pijn. Als de kou doorgaat wordt het lichaamsdeel gevoelloos. Als aan het weefsel, en met name de zenuwen en bloedvaten ernstige schade is toegebracht zal gangreen ontstaan en kan amputatie nodig zijn. Als de bevriezing onbehandeld blijft wordt de huid langzaamaan donker na een paar uur. Huid die aangetast is door bevriezing is geheel zwart en ziet er los en gevild uit alsof hij verbrand is.

Een aantal factoren kan bijdragen aan koudeletsels, zoals extreme kou, natte kleren, harde wind en slechte bloedcirculatie. Dit laatste kan veroorzaakt worden door strakke kleren of laarzen, verkrampte houdingen, moeheid, bepaalde medicatie, roken, alcoholgebruik of ziektes die de bloedvaten betreffen zoals diabetes.

Als preventie kunnen de goede kleren gedragen worden die koudebestendig zijn en de gebieden die het meeste risico lopen bedekken. In koud weer kunnen wanten (geen handschoenen) gedragen worden en windbestendige, waterbestendige meerlagige kleding. Ook een sjaal en hoofddeksel kunnen helpen om groot warmteverlies te voorkomen.

Als iemand symptomen van bevriezing vertoont moet hij naar een warme ruimte gebracht worden. Als medische hulp makkelijk kan komen, kunnen de bevroren lichaamsdelen in kleren worden gewikkeld. 'Warm wrijven' met sneeuw is onzin, en gevaarlijk. Als het onwaarschijnlijk is dat de handen na het ontdooien warm gehouden kunnen worden moet de gehele behandeling uitgesteld worden want het nogmaals laten bevriezen kan ergere schade veroorzaken. Anders moeten de bevroren delen in warm (niet heet) water worden gehouden tot het gevoel weer is teruggekeerd. Als iemand ook last heeft van hypothermie dan moet dit eerst behandeld worden.


</doc>
<doc id="598171" url="https://nl.wikipedia.org/wiki?curid=598171" title="Ziekenhuishygiënist">
Ziekenhuishygiënist

Een ziekenhuishygiënist (tegenwoordig deskundige infectiepreventie) is een functionaris binnen de gezondheidszorg die na de opleiding tot verpleegkundige of (medisch) microbiologisch analist de post HBO-opleiding ziekenhuishygiëne heeft gevolgd. De functie wordt tegenwoordig "deskundige infectiepreventie" genoemd. Oudere benamingen zijn "infectiepreventie-adviseur", "coördinator infectiepreventie" en "ziekenhuishygiënist".

De taken van de ziekenhuishygiënist zijn het bieden van ondersteuning aan alle geledingen binnen de gezondheidszorginstelling bij het voorkomen, signaleren en bestrijden van ziekenhuisinfecties. Hieraan wordt vormgegeven door het herkennen en verbeteren van situaties die een besmettingsrisico geven, het opstellen van hygiënevoorschriften en richtlijnen, het geven van voorlichting en (beleids-) adviezen, het toezien op de uitvoering van hygiënemaatregelen, het registreren van infecties en het houden van hygiëne-audits. Met betrekking tot de schoonmaak heeft de ziekenhuishygiënist slechts een taak indien er, ondanks standaard-reiniging, een besmettingsrisico voor de patiënt of medewerker bestaat.
De ziekenhuishygiënist houdt zich bezig met voorkomen, herkennen, beschrijven en bestrijden van individuele gevallen van ziekenhuisinfecties of van epidemische verheffingen daarvan. Daarvan zijn de oorzaken gebonden aan ziekenhuisbehandelingen (lijninfecties, wondinfecties na operaties), dan wel dragerschap en infecties door ziekenhuisbacteriën (MRSA, BRMO waaronder ESBL, pseudomembraneuze colitis door Clostridium difficile, vancomycine-resistente enterokokken VRE, griep (influenza, sinds 2009 voornamelijk Mexicaanse griep), verschillende hepatitisvirussen, norovirus, rotavirus).

Ziekenhuisinfectieregistratie omvat het vaststellen en vastleggen van (onder meer) postoperatieve wondinfecties, infecties van de urinewegen, de luchtwegen (longontsteking), de bloedbaan en infecties van inwendige lijnen. De vorm waarvoor kan worden gekozen is prevalentie- of incidentieonderzoek. Bij prevalentie wordt het aantal patiënten met een ziekenhuisinfectie afgezet tegen het totale aantal opgenomen patiënten op een tijdstip. Bij incidentie wordt het aantal patiënten dat tijdens of na een opname een ziekenhuisinfectie ontwikkelt afgezet tegen het totale aantal patiënten dat wordt opgenomen.

De adviezen, voorschriften en richtlijnen hebben zo mogelijk de richtlijnen van de Werkgroep Infectie Preventie als uitgangspunt omdat deze door de Inspectie voor de Gezondheidszorg als professionele standaarden worden gehanteerd.
De ziekenhuishygiënisten zijn meestal in loondienst werkzaam in ziekenhuizen maar zijn op contractbasis ook werkzaam in andere gezondheidszorginstellingen. Daarnaast zijn er hygiënisten werkzaam in adviesbureaus. Zij zijn zowel werkzaam in zieken-, verpleeg- en verzorgingshuizen als privéklinieken, gevangenissen en (tand-)artspraktijken.

Samen met de arts-microbioloog vormt de ziekenhuishygiënist vaak de vaste kern van de Infectiecommissie in de ziekenhuizen.
Een groeiend aantal hygiënisten is aangesteld als Deskundige Steriele Medische Hulpmiddelen in het kader van de wet op de Steriele Medische Hulpmiddelen en/of Deskundige Reiniging en Desinfectie Flexibele Endoscopen.

Het merendeel van de ziekenhuishygiënisten is lid van de Vereniging voor Hygiëne en Infectiepreventie in de Gezondheidszorg. Deze beroepsvereniging heeft een verenigingsblad het Tijdschrift voor Hygiëne en Infectiepreventie in de Gezondheidszorg.


</doc>
<doc id="598450" url="https://nl.wikipedia.org/wiki?curid=598450" title="Sint Johannes de Deoziekenhuis">
Sint Johannes de Deoziekenhuis

Het Sint Johannes de Deoziekenhuis (of Joannes, later gefuseerd tot het Kennemer Gasthuis) is een voormalig ziekenhuis in Haarlem. Het is in april 2006 gesloten, toen het nieuwe "Kennemer Gasthuis locatie noord" in gebruik genomen werd. Het voormalige ziekenhuis lag onmiddellijk ten noorden van het stadscentrum.

Het ziekenhuis is eind 19e eeuw gebouwd en is in de loop der jaren flink uitgebreid. In 1991 fuseerde het met Elisabeth Gasthuis of Groote Gasthuis en het Zeeweg Ziekenhuis in IJmuiden, waardoor het Kennemer Gasthuis ontstond. Zowel het Zeeweg Ziekenhuis als De Deo waren afgeschreven. Na veel politiek getouwtrek werd besloten om een nieuw ziekenhuis te bouwen en de locatie Elisabeth Gasthuis uit te breiden en te renoveren.

Alle gebouwen zijn gesloopt, op het oude gebouw na, dat een monument is. Op het terrein komen woningen.

Het gebouw is zo nu en dan nog te zien in de soapserie "Goede tijden, slechte tijden". Het daarin van buitenaf getoonde ziekenhuis is het Sint Johannes de Deoziekenhuis.




</doc>
<doc id="599456" url="https://nl.wikipedia.org/wiki?curid=599456" title="HL7">
HL7

HL7 (Health Level 7) is een internationale standaard voor elektronische uitwisseling van medische, financiële en administratieve gegevens tussen zorginformatiesystemen. De standaard wordt gedefinieerd door de gelijknamige organisatie.

In de gezondheidszorg wordt op grote schaal gebruikgemaakt van geautomatiseerde systemen, zowel in de vorm van software (bijvoorbeeld elektronisch patiëntendossier, het Ziekenhuis Informatie Systeem, RIS, administratief/financiële applicaties, laboratoriumsysteem, Huisarts Informatie Systeem) als hardware (bijvoorbeeld CT- en ECG- apparatuur). De gegevensuitwisseling tussen deze systemen vindt plaats door middel van het uitwisselen van elektronische berichten. De structuur van die berichten wordt gedefinieerd door standaarden zoals HL7. Naast HL7 wordt in de gezondheidszorg eveneens gebruikgemaakt van onder andere de DICOM- en EDIFACT-EDI-standaarden.

De HL7-organisatie is in 1987 ontstaan in de Verenigde Staten en was initieel alleen gericht op de gezondheidszorg in dat land. Begin jaren 90 werd de belangrijkste HL7-standaard in andere landen geïmplementeerd; inmiddels is de organisatie wereldwijd actief in meer dan 30 landen.

Alle landen waar HL7 actief is, hebben een lokale organisatie die verantwoordelijk is voor het beheer van de HL7-standaarden, het uitbreiden/aanpassen van de internationale HL7-standaarden aan de lokale situatie, en het inbrengen van lokale vereisten en uitbreidingen in het ontwikkelproces van de internationale HL7-standaarden.

In Nederland wordt deze rol gespeeld door de Stichting HL7 Nederland. De stichting bestaat uit een bestuur, een technische stuurcommissie met een aantal technische commissies, een projectbureau en HL7 University. Leden zijn de algemene en universitaire ziekenhuizen, de GGZ, de eerstelijnszorg en de AWBZ. Daarnaast zijn vrijwel alle leveranciers van zorginformatiesystemen en afdelingssystemen lid van de stichting. Er is op dit moment (2011) geen HL7-organisatie in België. HL7 Nederland heeft meerdere leden afkomstig uit Vlaanderen.

De HL7-standaard wordt ontwikkeld door vrijwilligers volgens een democratisch proces, waarbij de ontwerpstandaarden meerdere stemrondes moeten doorlopen alvorens zij worden afgesloten. Doorgaans zijn de vrijwilligers naast HL7 eveneens betrokken bij de ontwikkeling of het beheer van gerelateerde standaarden en initiatieven (bijvoorbeeld DICOM en IHE). In Frankrijk onderhoudt de organisatie HL7 - HPRIM naast HL7 ook de eigen Franse HPRIM standaard.

De belangrijkste HL7 standaarden zijn:

In Nederland en België wordt de HL7 versie 2 standaard toegepast in vrijwel alle ziekenhuizen. HL7 versie 3 wordt in Nederland als standaard toegepast binnen de lopende ontwikkeling van een nationale infrastructuur voor het uitwisselen van patiëntgegevens (Aorta, geïnitieerd door het Ministerie van Volksgezondheid, Welzijn en Sport). Via deze infrastructuur, die NICTIZ in opdracht van het ministerie van VWS ontwikkelt, kunnen zorginstellingen informatie in elkaars systeem opvragen. Alle communicatie via deze infrastructuur vindt plaats op basis van HL7 versie 3.

De naam en het nummer in de naam verwijzen naar laag 7 in het OSI-model, de applicatielaag. HL7 is gedefinieerd op dat niveau, wat betekent dan men geen rekening moet houden met de connectiviteit, het transport of de veiligheid van de berichten, aangezien deze op de onderliggende lagen gedefinieerd zijn.



</doc>
<doc id="599470" url="https://nl.wikipedia.org/wiki?curid=599470" title="John Bowlby">
John Bowlby

Edward John Mostyn Bowlby (Londen, 26 februari 1907 - Skye, 2 september 1990) was een Britse psychiater die bekend is geworden door zijn theorieën over hechting tussen opvoeders en kinderen. Hij benadrukte het belang van een goede interactie tussen hen om een goede hechting tot stand te laten komen. Bowlby geloofde dat met name een sensitieve houding van de moeder voor de signalen van het kind een veilige hechting tot stand liet komen. De wijze waarop de hechting tot stand komt, heeft volgens hem een voorspellende waarde voor de emotionele ontwikkeling van een kind op latere leeftijd. Het niet-veilig gehecht zijn kan leiden tot verschillende moeilijkheden, zoals leerproblemen, problemen met zelfwaardering en eigenwaarde en moeite hebben met het aangaan van relaties.

Bowlby werd, als "upper middle class" kind, opgevoed door een kinderjuffrouw en zag zijn ouders zelden. Volgens de normen in die tijd zouden die hun kinderen toch maar te veel verwennen. Toen hij bijna vier was, verliet de kinderjuffrouw de familie, wat hij later beschrijft als een verlies zo groot als het verlies van een moeder. Op zijn zevende werd hij naar een kostschool gestuurd. Later schreef hij dat hij 'niet eens een hond naar een kostschool zou sturen op die leeftijd'. Vanaf zijn veertiende volgde hij een opleiding tot marineofficier bij het Royal Navy College in Dartmouth, maar hij wilde liever werk doen waar de hele samenleving wat aan had. Tussen 1925 en 1933 studeerde hij geneeskunde en psychologie aan het Trinity College (Cambridge) en het University College London. In 1928 en 1929 werkt hij op een school voor kinderen met onaangepast gedrag. Zijn begeleiders wezen Bowlby erop dat sommigen van hen problemen vertoonden doordat hun primaire opvoeders hen hadden verlaten. In 1933 kwalificeert hij zich als basisarts, in 1937 als psychoanalyticus en in 1940 als psychiater.

In 1938 werd Bowlby president van het Trinity College. In de Tweede Wereldoorlog dient hij als officier en daarna wordt hij onderdirecteur van een kliniek voor psychoanalyse in Londen. Vanaf 1950 werkt hij voor de Wereldgezondheidsorganisatie als adviseur geestelijke gezondheid. Hij pleitte er onder andere voor adoptie van zeer jonge kinderen zonder thuis. Vanwege zijn belangstelling voor kinderen die door hun primaire opvoeders waren verlaten gaat hij werken voor de Child Guidance Clinic in Londen. Daar werden onder meer kinderen opgevangen die hun ouders waren kwijtgeraakt in de oorlog. Zijn verdere professionele leven wijdt hij aan de ontwikkeling van de hechtingstheorie. In 1990 overlijdt Bowlby in zijn zomerhuis in Schotland.

Al in 1938 benadrukte Bowlby tijdens zijn toetredingsrede voor de British Psycho-Analytic Society dat een verbroken moeder-kindrelatie in de eerste drie jaar vaak leidt tot emotioneel teruggetrokken gedrag van het kind. Hij formuleerde in de jaren 40 en 50 zijn hechtingstheorie op basis van studies naar jeugddelinquenten en zijn werk op de school voor kinderen met afwijkend gedrag. Zijn vooronderstelling is dat kinderen genetisch 'geprogrammeerd' zijn om zorg te verkrijgen in de periode van kinderlijke hulpeloosheid. Dit doen zij door bijvoorbeeld te huilen of nabijheid van vaste verzorgers te zoeken. Volgens Bowlby hebben kinderen die gehechtheidsgedrag vertonen meer kans op overleving en dus op nakomelingen. In tegenstelling tot de destijds gangbare psychoanalytische theorie dat gehechtheidsgedrag is gericht op voeding, bevordert het de nabijheid tot de verzorger. Door die nabijheid voelt het kind zich veilig en kan het zijn omgeving gaan exploreren. Bowlby concludeerde dat een langdurig afwezige band tussen moeder en kind in de eerste drie levensjaren leidt tot een onomkeerbaar negatief effect op de geestelijke gezondheid van het kind.

Na hevige kritiek van onder andere Jan Hendrik van den Berg - de onderzochte kinderen waren niet alleen gescheiden van hun moeders, maar er speelden vele andere factoren een rol - gebruikte Bowlby ook observaties en overwegingen uit de cognitieve ontwikkelingstheorie, regelsysteemtheorie en vooral de ethologie (onder andere het werk van Niko Tinbergen en Konrad Lorenz). Zijn hoofdconclusie blijft wel staan. Bowlby erkende overigens dat ook andere opvoeders konden voorzien in een "moederlijke" zorg, hetgeen later werd bevestigd door andere onderzoekers. Bowlby's studente Mary Ainsworth ontwikkelde in de jaren 60 de vreemde situatietest om diverse hechtingstypen van kinderen vast te stellen.

Bowlby's hechtingstheorie heeft geleerd dat het verstandig is om huilende baby's niet te laten huilen, maar te troosten. Door te huilen laten ze immers merken dat ze behoefte hebben aan de nabijheid van hun verzorgers. In de kinderopvang is de affectieve relatie tussen leidster en kind een essentieel aandachtspunt geworden. Ook verklaart de theorie dat ondervoede of mishandelde kinderen toch loyaal aan hun ouders blijven. Ze zijn namelijk wel aan hen gehecht, hoewel in het geval van mishandelde kinderen meestal niet veilig gehecht.

In het kader van zijn hechtingstheorie definieerde Bowlby ook de term environment of evolutionary adaptedness, de omgevingsfactoren waarin een bepaald gedrag evolutionair gezien tot stand is gekomen door middel van adaptaties onder druk van de natuurlijke selectie.


</doc>
<doc id="600196" url="https://nl.wikipedia.org/wiki?curid=600196" title="Psychiatrische Afdeling Algemeen Ziekenhuis">
Psychiatrische Afdeling Algemeen Ziekenhuis

Een Psychiatrische Afdeling Algemeen Ziekenhuis (PAAZ) is een afdeling van een algemeen ziekenhuis waar zorg wordt geboden aan psychiatrische patiënten. Daarin onderscheiden deze afdelingen zich van gespecialiseerde psychiatrische ziekenhuizen of andere behandelinstellingen. Het eerste PAAZ werd door Jef Valkeniers opgericht en erkend in 1982 aan het Sint Maria Ziekenhuis van Halle. 

Veel algemene ziekenhuizen beschikken over een dergelijke psychiatrische afdeling. Deze afdeling neemt mensen met psychiatrische problematiek op, voor een tijdsduur van (in principe) maximaal drie maanden. Vrijwel alle psychiatrische afdelingen van algemene ziekenhuizen bieden behalve klinische behandeling ook poliklinische behandeling. Veel psychiatrische afdelingen van algemene ziekenhuizen bieden bovendien deeltijdbehandeling.

De PAAZen kennen een grote diversiteit: er zijn open en gesloten PAAZen. De behandelingsduur is afhankelijk van de aard van de patiënt en de klachten. Soms is een korte verblijfsduur voldoende, echter zijn er ook patiënten die langer moeten blijven. Ook verschillen PAAZen in de mate waarin naast complexe psychiatrische zorg ook complexe somatische zorg geboden kan worden, vaak op een Medisch Psychiatrische Unit (MPU).

Er kan onderscheid gemaakt worden tussen twee vormen van opname:

Brussel-Hoofdstad

Provincie Antwerpen

"Arrondissement Antwerpen" 

"Arrondissement Mechelen" 

"Arrondissement Turnhout" 

Provincie Limburg

(Heusden-Zolder)

Provincie Oost-Vlaanderen

"Arrondissement Aalst" 
"Arrondissement Dendermonde" 
"Arrondissement Gent"
"Arrondissement Oudenaarde" 

Provincie Vlaams-Brabant


Provincie West-Vlaanderen





</doc>
<doc id="600199" url="https://nl.wikipedia.org/wiki?curid=600199" title="Psychiatrische Universiteitskliniek">
Psychiatrische Universiteitskliniek

PUK is een afkorting voor "Psychiatrische Universiteitskliniek" in Nederland.

Veel academische ziekenhuizen beschikken over een aparte afdeling psychiatrie. Deze afdeling neemt mensen met psychiatrische problematiek op, voor een duur die in principe drie maanden niet te boven gaat. Vrijwel alle PUK'en bieden behalve klinische behandeling ook poliklinische behandeling. Veel PUK'en bieden bovendien deeltijdbehandeling.



</doc>
<doc id="600359" url="https://nl.wikipedia.org/wiki?curid=600359" title="Hospik">
Hospik

Hospik is een informele militaire benaming voor medisch en verpleegkundig personeel. Meestal wordt met hospik een militaire gewondenverzorger van de geneeskundige dienst bedoeld. Een belangrijke beroepsgroep onder de "hospikken" bestaat uit Algemeen Militair Verpleegkundigen (AMV'ers). Deze onderofficieren zijn op verschillende plaatsen in de gewondenafvoerketen werkzaam. Een infanterie-eenheid heeft bijvoorbeeld de beschikking over een gewondenafvoergroep met daarin onder andere een AMV'er. De groep heeft de beschikking over een terreinvaardig voertuig. Ook op de hulppost, de meest basale militaire geneeskundige installatie waar de gewonden verzameld worden, werken twee AMV'ers samen met een aantal manschappen en een arts.

Een (militaire) geneeskundige installatie of persoon kan gemarkeerd worden met een rood kruis om aan te geven dat het een installatie of persoon met geneeskundige taken betreft. Met betrekking tot de markering zijn er drie stadia, te weten: markeren, maskeren en camoufleren. Een voertuig van de gewondenafvoergroep wordt niet gemarkeerd als de infanterie-eenheid ongezien moet blijven. Hetzelfde geldt voor de hulppost, die vrij dicht bij de te ondersteunen eenheden is geplaatst. Overige installaties, zoals een MOGOS of een veldhospitaal, zijn vrijwel altijd gemarkeerd, omdat ze verder van de dreiging zijn geplaatst. Daarnaast zou het erg kostbaar zijn om ze te verliezen, doordat ze voor een militair doel worden aangezien.

Door iets te markeren met een rood kruis, geniet het een bepaalde bescherming volgens het Verdrag van Genève. Gevangen geneeskundig personeel mag niet als krijgsgevangene behandeld worden, maar moeten gelegenheid krijgen geneeskundige verzorging bieden aan krijgsgevangenen. Installaties mogen niet aangevallen worden. Uiteraard is aan deze bescherming wel een aantal voorwaarden verbonden. Geneeskundige installaties verliezen hun bescherming als ze worden gebruikt voor andere militaire doeleinden. Hetzelfde geldt voor geneeskundig personeel. Personeel op een hulppost heeft dan ook alleen een wapen bij zich voor zelfverdediging. Een "Combat Life Saver" (CLS'ser) is lid van een gevechtsgroep en neemt deel aan gevechtsacties. Zo'n soldaat in de functie van CLS'ser is geen hospik en kan niet werken onder dekking van het rode kruisembleem.

Het equivalent van het (Zwitserse) rode kruis in de Arabische landen is overigens de rode halve maan op een wit vlak. Ook is de open rode ruit internationaal erkend als markering.



</doc>
<doc id="600472" url="https://nl.wikipedia.org/wiki?curid=600472" title="Hondjeshouding">
Hondjeshouding

De hondjeshouding (ook wel: "op z'n hondjes", "doggy style", "coitus a tergo") is een sekspositie. De naam van de houding slaat op de manier waarop honden paren. Meestal ontvangt de knielende partner nadat de benen uit elkaar gezet zijn de penis, dildo of vibrator van de actieve persoon die erachter staat of knielt.

De ontvangende persoon kan ook actief zijn, hoewel dat minder vaak voorkomt. Hierbij kan de penetrerende partij achterover leunen, waarbij de ontvangende actieve partij dan niet geknield maar voorovergebogen staat.

Bij de hondjeshouding is zowel vaginale als anale penetratie mogelijk.

De penetrerende partner heeft bij deze positie vrij zicht op het lichaam van de ontvangende partner, en hij/zij heeft zijn/haar handen en armen vrij. Daardoor kan deze de clitoris, penis, of tepels van de ontvangende partner stimuleren. Voor sommige vrouwen is dit de beste positie om de G-plek te stimuleren. De ontvangende partner kan ook de testikels en penis van de penetrerende partner masseren.

Bij deze houding is zoenen of direct oogcontact lastig.

In veel talen heeft deze positie een naam die op dieren slaat meegekregen, behoudens enkele uitzonderingen. Hier volgen een aantal voorbeelden;


</doc>
<doc id="600504" url="https://nl.wikipedia.org/wiki?curid=600504" title="Vuistneuken">
Vuistneuken

Vuistneuken (ook wel fistfucking, fisting of vuistseks) is een seksuele techniek waarbij meerdere vingers en soms de hele hand, al dan niet in de vorm van een vuist, in de vagina of anus wordt gedaan.

Dit wordt op verschillende manieren gedaan. Bij punchfisting wordt na een uitgebreide voorbereiding in één keer de vuist in de opening geduwd of geslagen. Hieraan zijn grote gezondheidsrisico's verbonden.

Vuistneuken is vaak pas mogelijk nadat men eerst meerdere keren in een korte tijd met meerdere vingers de vagina of anus is binnengegaan. Sommigen beweren dat hierbij de ontvang(st)er een zeer intensief seksuele beleving heeft met een intensief orgasme. Maar bij de meeste mensen doet dit pijn en wekt het idee alleen al afschuw. Vuistneuken komt in extremere pornofilms voor sinds eind jaren tachtig.

Het gevaar bij vuistneuken is dat de vagina of anus beschadigd wordt. Meestal zijn dit zeer pijnlijke beschadigingen. Ook bestaat er infectiegevaar.



</doc>
<doc id="600858" url="https://nl.wikipedia.org/wiki?curid=600858" title="Syndroom van Mayer-Rokitansky-Küster">
Syndroom van Mayer-Rokitansky-Küster

Het syndroom van Mayer-Rokitansky-Küster of MRK-syndroom is een aangeboren aandoening die alleen bij vrouwen voorkomt. Geboren worden met het MRK-syndroom betekent geboren worden zonder baarmoeder en vagina (congenitale aplasie/hypoplasie van uterus en vagina). Soms is er een klein kuiltje op de plaats van de vagina. De eierstokken zijn wel ontwikkeld en functioneren normaal. Iedere maand vindt er een eisprong plaats. De hormoonspiegels veranderen en volgen het patroon van de menstruatiecyclus. Ook het chromosomenpatroon ofwel de genetische aanleg is normaal: 46XX.

Een vrouw met het MRK-syndroom ontwikkelt zich tot een normale vrouw. De uitwendige geslachtsdelen – de clitoris en de buitenste en binnenste schaamlippen
– zijn aanwezig. In de puberteit krijgt ze okselbeharing, schaamhaar en borsten, maar de menstruatie blijft uit (primaire amenorroe). Bij normale ontwikkeling van de foetus ontwikkelen de baarmoeder en de vagina zich in de zesde tot achtste week van de zwangerschap uit twee buizen, de zogenaamde buizen van Müller. Onderzoek heeft duidelijk gemaakt dat er in het geval van het MRK-syndroom in deze fase iets gebeurt waardoor deze ontwikkeling niet tot stand komt. In diezelfde tijd worden de nieren aangelegd. Soms gaat er ook daarbij iets mis en ontwikkelt zich bijvoorbeeld slechts één niersysteem. Wat precies de oorzaak is van dit gebrek in de ontwikkeling van de foetus, is nog onbekend. Ook bevindt er zich soms endometrium (baarmoederslijmvlies) in een of beide rudimentaire uteri (12-20% van de patiënten). Dit kan onderbuiksklachten veroorzaken.

Het is een zeldzame aandoening, die bij ongeveer een op de 4000-5000 vrouwen voorkomt, wat betekent dat er in Nederland jaarlijks ca twintig meisjes met het MRK-syndroom geboren worden.

Vrouwen met deze aandoening gaan nooit menstrueren, ze hebben een zogenaamde primaire amenorroe. Door het uitblijven van de allereerste menstruatie, ofwel menarche, wordt de aandoening meestal ontdekt. Door het ontbreken van de baarmoeder is zwangerschap onmogelijk. Het is wel mogelijk een kind te krijgen door zogenaamd 'hoogtechnologisch draagmoederschap', aangezien de vrouw wel functionele ovaria heeft kan IVF plaatsvinden. De hormoonhuishouding is niet veranderd. Deze vrouwen hebben normale secundaire geslachtskenmerken

Rond de zesde week van de zwangerschap ontwikkelen zich, behalve de baarmoeder en vagina, ook de nieren en delen van het skelet. Ook hierbij kunnen complicaties optreden waardoor afwijkingen aan nieren en bepaalde delen van het skelet, met name in de nek en de gehoorbeenderen, niet ondenkbaar zijn.

Door de niet (volledig) ontwikkelde vagina is seks wel mogelijk, maar diepe penetratie niet, deze vrouwen hebben vaak maar 1/3 van een normale vagina. Sommige vrouwen met dit syndroom laten, al dan niet operatief, de vagina vergroten of creëren (bijvoorbeeld met behulp van een pelotte).

Voor de betrokkenen is het hebben van deze aandoening emotioneel verwarrend - enerzijds omdat het meestal wordt ontdekt tijdens de puberteit, een kwetsbare periode waarin het bericht 'anders' te zijn toch al hard kan aankomen, anderzijds omdat het raakt aan heel fundamentele aspecten van het vrouw zijn. Het meisje zal zelf geen kind kunnen dragen. Hierdoor ontstaat vaak onbegrip over het functioneren van het vrouwelijk lichaam.
Behalve een medische begeleiding is daarom ook psychosociale begeleiding wenselijk.
Vrouwen met het MRK-syndroom kunnen echter wel moeder worden met hun eigen (normale) eicellen, door gebruik te maken van een draagmoeder.

Naar de oorzaken wordt nog onderzoek gedaan, maar er is nog geen duidelijkheid. Of de aandoening genetisch bepaald is, of zoals wel meer aangeboren aandoeningen het resultaat is van een toevallige onderbreking van een embryonaal proces, is nog niet bekend.



</doc>
<doc id="600933" url="https://nl.wikipedia.org/wiki?curid=600933" title="Romp (anatomie)">
Romp (anatomie)

De romp of torso is de benaming voor het lichaam van mens of dier zonder ledematen en hoofd. De romp bevat het merendeel van de organen (hart, longen, nieren, lever, galblaas, milt, alvleesklier, darmen, maag).


</doc>
<doc id="601038" url="https://nl.wikipedia.org/wiki?curid=601038" title="Kiemceltumor">
Kiemceltumor

Een kiemceltumor is een tumor die doorgaans voorkomt in de geslachtsorganen en bestaat uit cellen die het vormen van geslachtscellen of kiemcellen als taak hebben, zoals zaadbalkanker.

Een kiemceltumor kan ook voorkomen buiten de geslachtsorganen. Dit worden extra-gonadale kiemceltumoren genoemd en deze komen meestal voor in de buikholte. Extra-gonadale kiemceltumoren zijn zeldzaam. Ze komen voor bij ongeveer 1 op de 250.000 kinderen onder de 16 jaar en ontstaan uit primitieve kiemcellen, die tijdens de ontwikkeling van een foetus terechtkomen in de onderbuik. 

Een kiemceltumor is te behandelen met een operatie, eventueel in combinatie met radiotherapie en chemotherapie.




</doc>
<doc id="601267" url="https://nl.wikipedia.org/wiki?curid=601267" title="H5N2">
H5N2

H5N2 is een variant van het vogelgriepvirus. 

In de geschiedenis is het enkele malen gebeurd dat een zeer pathogene H5N2-golf griepuitbraken veroorzaakte, met verspreiding naar verschillende boerderijen en grote economische verliezen tot gevolg. Dit gebeurde in 1983 in Pennsylvania (Verenigde Staten) bij kippen en kalkoenen, in 1994 in Mexico (alleen bij kippen), en in 1997 vond een kleinere uitbraak bij kippen plaats in Italië.

Op 12 november 2005 werd het volgende bericht:

Op 12 mei 2006 was het volgende te lezen op de website van "The China Post":

Een H5N2-uitbraak op een boerderij in Zuid-Afrika had het afmaken van alle van de zestig aanwezige struisvogels tot gevolg. Het ging om een gelijkaardig geval als dat van 2004/2005 in hetzelfde land.

In 2015 was er een uitbraak van H5N2 in het midwesten van de Verenigde Staten. Op 30 mei waren al meer dan 43 miljoen vogels vernietigd, waarvan meer dan 30 miljoen in Iowa.

In China wordt H5N2 gebruikt als vaccin tegen H5N1.


</doc>
<doc id="601399" url="https://nl.wikipedia.org/wiki?curid=601399" title="Genitale wrat">
Genitale wrat

Genitale wratten of condylomen of condylomata acuminata zijn een seksueel overdraagbare aandoening die gekenmerkt wordt door wratvorming op de huid rond de geslachtsorganen en/of de anus. Genitale wratten worden veroorzaakt door typen van het humaan papillomavirus (HPV). Andere typen veroorzaken wratten op de (gewone) huid of afwijkingen aan de baarmoederhals. Door sommige varianten van dit virus wordt soms op den duur baarmoederhalskanker veroorzaakt (vooral typen 16 en 18). HPV heeft >100 typen, slechts enkele veroorzaken genitale wratten, vooral 6 en 11. Bij hiv-patiënten kunnen genitale wratten (soms) ontaarden in een plaveiselcelcarcinoom, vooral rond de anus.

Bij kleine kinderen (tot 3 jaar) kunnen genitale wratten ook op niet-seksuele wijze worden overgedragen. Toch zal men bij aantreffen van genitale wratten bij kinderen altijd de mogelijkheid van seksueel misbruik in acht nemen.

Mogelijke behandelingen:


</doc>
<doc id="601404" url="https://nl.wikipedia.org/wiki?curid=601404" title="Trichomonas vaginalis">
Trichomonas vaginalis

Trichomonas vaginalis is een parasiet die de seksueel overdraagbare aandoening trichomoniasis veroorzaakt. Het is een protozoön die gebruikmaakt van anaeroobe verbranding.

Een veel voorkomende klacht is waterdunne, geel-groene vaginale afscheiding. Deze SOA is te behandelen met antibiotica.


</doc>
<doc id="601442" url="https://nl.wikipedia.org/wiki?curid=601442" title="Genitale herpes">
Genitale herpes

Genitale herpes is een seksueel overdraagbare aandoening (soa) die veroorzaakt wordt door het virus herpes simplex en kan leiden tot genitale klachten. Wie eenmaal besmet is met het virus, draagt het een leven lang bij zich, ook als er geen symptomen zijn. Oorspronkelijk werd gedacht dat genitale herpes uitsluitend door het HSV-2 virus veroorzaakt werd. Met de toename van orale seks blijkt echter dat zowel HSV-1 als HSV-2 varianten verantwoordelijk zijn voor genitale herpes.

De symptomen van de ziekte beginnen met een prodromale fase: hoofdpijn, moeheid, spierpijn en jeuk op de plaats van infectie.
Na de prodromale fase ontstaan er blaasjes. Bij de man kunnen deze blaasjes ontstaan op de schacht van de penis, de genitale regio, de binnenkant van de dij, de billen of op de anus. Bij vrouwen kunnen de schaamlippen, clitoris, vulva, billen, anus en algemene schaamstreek aangedaan zijn. 
De blaasjes worden na een tijd pijnlijke zweertjes, welke langzaam indrogen.

Het virus wordt meestal via huid-op-huid-contact overgedragen, maar dit kan ook op een indirecte manier (bijvoorbeeld via lippenbalsem). Genitale transmissie kan leiden tot genitale klachten, orale transmissie kan leiden tot een koortslip. Het herpes virus kan tot wel vier uur buiten het lichaam overleven, vooral in een vochtige en warme omgeving. 

Doorgaans is geen behandeling nodig en verdwijnen de klachten vanzelf. Echter, bij zeer ernstige (pijn)klachten of zeer regelmatig terugkerende uitbraken kan de huisarts besluiten antivirale medicijnen voor te schrijven, zoals bijvoorbeeld Aciclovir. Deze medicijnen kunnen een verkortende rol spelen bij een uitbraak, mits binnen 72 uur na de eerste tekenen van een naderende uitbraak toegediend. Ook kunnen deze middelen bij een zogenoemde dagelijkse onderdrukkingstherapie de kans op uitbraken en besmetting van anderen verlagen. Echter, de kans op besmetting van anderen, ook zonder zichtbare symptomen bij de drager van het virus blijft zelfs bij juist gebruik van de medicijnen aanwezig. Evenmin kan onderdrukkingstherapie de kans op uitbraken helemaal wegnemen. Er bestaat geen genezing voor een herpesbesmetting.



</doc>
<doc id="602062" url="https://nl.wikipedia.org/wiki?curid=602062" title="Kuisheidsgordel">
Kuisheidsgordel

Een kuisheidsgordel is een met een slot beveiligd kledingstuk van onbreekbaar materiaal, veelal metaal, dat direct op de huid als een soort tweede onderbroek gedragen wordt en als seksueel disciplineringsinstrument dient om de drager normale geslachtsgemeenschap, en soms ook masturbatie of anale penetratie onmogelijk te maken. Kuisheidsgordels kunnen zowel door vrouwen als door mannen gedragen worden, waarbij uiteraard met het oog op de anatomische verschillen tussen beide seksen vormgeving en constructie gedeeltelijk verschillen.

Een hardnekkige mythe wil doen geloven dat de kuisheidsgordels in de middeleeuwen ontstonden. Ridders die op kruistocht vertrokken zouden hun vrouwen een kuisheidsgordel aandoen. Intussen is duidelijk dat dit niet klopt. De oudste kuisheidsgordels dateren van vele eeuwen later. De middeleeuwse kuisheidsgordel is vermoedelijk een verhaal dat in de romantiek ontstond. De oudst bekende afbeelding van een kuisheidsgordel stamt uit 1405, in Bellifortis van Konrad Keyser von Eichstatt, een boek over de militaire techniek van die tijd.

Nog steeds worden kuisheidsgordels gedragen, nu meestal in het kader van een BDSM-relatie, niet alleen door vrouwen, maar door beide seksen.

Er bestaan verschillende constructies van 'complete' kuisheidsgordels, maar alle echte kuisheidsgordels - zowel voor mannen als voor vrouwen - volgen in hoofdlijnen het klassieke model, de zogeheten Florentijnse gordel. Deze bestaat in de kern uit een horizontale hele cirkel en een daarmee verbonden verticale halve. 
Een brede horizontale stalen band wordt direct boven de heupen nauw rondom het middel gesloten. Haaks op deze heupgordel is midden aan de voorzijde een tweede stalen band bevestigt die verticaal door het kruis van de drager gaat en via de bilnaad midden aan de achterzijde van de heupgordel is vastgehecht. Deze tweede verticale band sluit de geslachtsdelen van de drager af en maakt stimulatie en/of penetratie ervan onmogelijk.

De kuisheidsgordel heeft daarmee het model van een soort van ijzeren onderbroek. De gordel dient goed te passen en nauw om de drager te worden aangelegd om het beoogde doel te bereiken. Meestal wordt met een slot aan de voorzijde zowel de heupgordel gesloten als de kruisband vastgemaakt. De genitaliën zijn hierdoor onbereikbaar. Soms is de kruisband aan de voorzijde tot een veel bredere plaat uitgebouwd; bij mannen is dan bovendien in de regel een aparte peniskoker aangebracht. Soms is de band over de anus door een smalle kabel door de bilnaad of twee kettingen over de billen vervangen.

Het aantal sloten varieert per model. Bij sommige is een voldoende maar bij andere zijn er aparte sloten om heupgordel, kruisband en peniskoker te sluiten. Sommige gordels bieden de mogelijkheid de maat enigszins aan te passen door hem in een ruimere of krappere stand op slot te doen.

Omdat elk lichaam verschillend is moet een kuisheidsgordel die bedoeld is om langere tijd achtereen gedragen te worden altijd op maat gemaakt worden. Bij de zwaartste gordels die verkrijgbaar zijn is vrijwel de complete genitale zone tussen navel en kruis met een stalen schild (een zogeheten protector) ontoegankelijk gemaakt.

De meeste modellen die bij mannen in gebruik zijn, zijn geen echte gordels, maar hebben de vorm van een soort kuisheidsschel: een korte koker met een pisgat aan de voorzijde, die de hele penis omsluit, waarvan de lengte en soms ook de kromming een erectie onmogelijk maken, en die meestal met behulp van een ring aan de wortel van de penis achter de ballen wordt vastgemaakt. Uitvoeriger varianten kennen daarom soms ook twee afsluitbare ballenkooien, of een kromme stalen staaf die in de pisbuis gaat, en zo de penis in slappe toestand houdt.



</doc>
<doc id="603808" url="https://nl.wikipedia.org/wiki?curid=603808" title="Dramatherapie">
Dramatherapie

Dramatherapie is een vorm van creatieve therapie waarin dramatische middelen worden gebruikt; improviserend spel, bewegingsexpressie, poppenspel, maar ook gedichten, verhalen, schminken en costumering. Dramatherapie creëert een mogelijkheid waar mensen hun realiteit kunnen laten zien, hun eigen subjectief beleefde realiteit. Mensen kunnen interacties trainen binnen spelsituaties, ze kunnen kijken naar hun eigen kwesties, vanuit de distantie (bijvoorbeeld door het zien van anderen). Ze kunnen opluchting vinden in het naar buiten brengen van hun eigen situatie, ze kunnen verhalen creëren waar ze zichzelf in herkennen. Tijdens het spel doet men een nieuwe ervaring op. Een ervaring die, weliswaar opgedaan werd in een spelwerkelijkheid, maar kan worden meegenomen naar de wereld van alledag, net zoals er aspecten van de 'echte' werkelijkheid een plaats kunnen krijgen in het spel. Dat is het mechanisme waar de dramatherapeut gebruik van maakt.

Veel mensen denken dat dramatherapie vooral geschikt is voor kinderen omdat zij zich nog niet goed verbaal kunnen uiten. Maar ook voor volwassen kan dramatherapie een goede therapievorm zijn.

Dramatherapie biedt hulpt bij diverse problematieken op sociaal, emotioneel en psychisch gebied. Voorbeelden hiervan zijn onder andere:

De studie dramatherapie kan men in vier plaatsen in Nederland volgen. In Nijmegen op de Hogeschool van Arnhem en Nijmegen, In Heerlen op de Hogeschool Zuyd, de Hogeschool Utrecht en in Leeuwarden op de Christelijke Hogeschool.
De opleiding duurt totaal 4 jaar en kan zowel voltijd als deeltijd gevolgd worden. Om toegelaten te worden tot de studie dramatherapie moet men wel eerst aan een selectie meedoen. In deze preselectie wordt gekeken of je voldoende vaardigheden, affiniteit en genoeg aanleg hebt met het medium drama.

Sinds maart 2006 valt het vak creatieve therapie en daarmee dus ook dramatherapie onder de federatie vaktherapie waar ook het vak psychomotorische therapie onder valt.



</doc>
<doc id="604108" url="https://nl.wikipedia.org/wiki?curid=604108" title="Mendelian Inheritance in Man">
Mendelian Inheritance in Man

Het project Mendelian Inheritance in Man en de onlineversie daarvan, de Online Mendelian Inheritance in Man (OMIM), is een databank waarin alle bekende ziekten zijn opgeslagen waarvan een genetische component bekend is en waar zo mogelijk verwijzingen staan naar verantwoordelijke genen in het menselijk genoom.



</doc>
<doc id="604393" url="https://nl.wikipedia.org/wiki?curid=604393" title="Slaapdeprivatie">
Slaapdeprivatie

Slaapdeprivatie is het beletten van een organisme (een mens of dier) om te kunnen slapen. Het is ook een methode toegepast in slaaponderzoek om te onderzoeken wat de functie is van slaap. Als mensen een nacht niet slapen uit zich dat in slaperigheid en sufheid. Meer ernstige stoornissen in mentale en gedragsfuncties kunnen optreden bij perioden van langdurige onthouding van slaap.

De volgende methoden zijn hierbij toegepast:

Bij onderzoek met ratten, waarin ze zo lang mogelijk wakker gehouden werden, stierven deze uiteindelijk.. In dit onderzoek werden de ratten wakker gehouden door een draaiend platform dat in beweging kwam zodra uit fysiologische indices bleek dat de rat in slaap viel. De slaapgedepriveerde ratten werden (in vergelijking met controleratten met dezelfde lichamelijke activiteit maar normaler slaappatroon) steeds zwakker, verzorgden zich niet meer en konden hun lichaamstemperatuur niet meer regelen. Ondanks het feit dat zij meer gingen eten, verloren zij aan lichaamsgewicht. Het is niet bekend of de dood werd veroorzaakt door de disfunctie van de hersenen of door andere oorzaken, zoals een verstoord metabolisme of een verstoring van het immuunsysteem.
Uit laboratoriumonderzoek blijkt dat slaapdeprivatie voor mensen over het algemeen minder ernstige gevolgen heeft dan voor dieren. Het onderzoek heeft o.a. aangetoond dat slaapdeprivatie leidt tot slaperigheid en een verminderd cognitief functioneren. Dit blijkt o.a. uit vergeetachtigheid, tragere reacties op prikkels uit de omgeving en het maken van fouten in taken die aandacht en concentratie vereisen. Het kan ook leiden tot emotionele overgevoeligheid. Bij langdurige onthouding van slaap (bijvoorbeeld enkele nachten aaneen helemaal niet slapen) kunnen soms hallucinaties optreden. Het lichamelijk prestatievermogen lijkt daarentegen minder schade te ondervinden van slaapdeprivatie. Er is een geval bekend waarbij een 17-jarige jongen het presteerde om 264 uur (ongeveer 11 dagen) niet te slapen. Hierdoor verwierf hij zich een plaats in het Guinness Book of Records
Laboratoriumonderzoek waarbij mensen alleen tijdens de droomslaap (remslaap) worden gewekt, laat zien dat zich een behoefte aan droomslaap lijkt op te bouwen. Als proefpersonen na een periode van remslaaponthouding weer normaal mogen slapen, lijkt het tekort te worden 'ingehaald' en wordt er relatief veel slaaptijd aan dromen (remslaap) besteed. De resultaten van dit onderzoek blijken echter niet altijd consistent.
Er bestaat ook een verband tussen depressie en slaapstoornissen, zoals blijkt uit een meer gefragmenteerde slaap, vaker en vroeger wakker worden. Onthouding van slaap is echter ook toegepast als behandeling van depressies. Daarbij blijkt dat slaaponthouding juist leidt tot een vermindering van depressieve klachten. Bij totale slaapdeprivatie (helemaal niet mogen slapen) zijn de effecten het duidelijkst zichtbaar 


</doc>
<doc id="604715" url="https://nl.wikipedia.org/wiki?curid=604715" title="Sulforafaan">
Sulforafaan

Sulforafaan (1-Isothiocyanat-4-(methylsulphinyl)butan) is een sterke, indirect werkende antioxidant. Het middel is onder andere effectief tegen "Helicobacter pylori". Momenteel wordt de werking tegen kanker onderzocht. In 1992 is sulforafaan door Dr. Paul Talalay en collega's van de Johns Hopkins University in Baltimore geïsoleerd en beschreven. De stof komt vooral voor bij kruisbloemigen en zit onder andere in de groente broccoli en zijn kiemen. In de plant komt het gebonden voor als het glucorafanine glucosinolaat. Sulforafaan wordt bij de beschadiging van de plantencel door snijden of koken via een enzymatische reactie gevormd uit glucorafanine. In een klein onderzoek is de stof met succes onderzocht ter bestrijding van autisme.

De anticarcinogene werking berust erop dat sulforafaan de vorming van fase-II-enzymen van xenobiotische transformatie (zoals quinonereductase en glutathione-"S"-transferase) induceert, waardoor antioxidatieve afweermechanismen van het lichaam worden geactiveerd.



</doc>
<doc id="604897" url="https://nl.wikipedia.org/wiki?curid=604897" title="Xenobioticum">
Xenobioticum

Een xenobioticum is een stof die in een organisme gevonden wordt, maar onder gewone omstandigheden niet door dat organisme wordt gemaakt of waarvan niet verwacht wordt dat de stof aanwezig is in dat organisme. Het kan ook zijn dat de stof in een veel hogere concentratie dan normaal in het organisme voorkomt.

Zo zijn bijvoorbeeld antibiotica menselijke xenobiotica, omdat noch het lichaam deze zelf maakt noch dat ze voorkomen in een normaal dieet. Ook paracetamol of acetylsalicylzuur in aspirine zijn xenobiotica.
De term wordt echter gewoonlijk gebruikt in de context met vervuilende stoffen, zoals dioxinen en pcb's en hun effect op organismen.

Het lichaam verwijdert xenobiotica door een xenobiotisch metabolisme (stofwisseling), dat bestaat uit het onwerkzaam maken en/of de uitscheiding van de xenobiotica. Het onwerkzaam maken van de stof gebeurt meestal door de lever en de uitscheiding door de nieren, lever, huid of longen.

Enzymen in de lever activeren het metabolisme van xenobiotica door oxidatie, reductie, hydrolyse en/of hydratatie om vervolgens de dan gevormde secundaire metabolieten met glucuronzuur, zwavelzuur of glutathion onschadelijk te maken en ze uit te scheiden via de gal of de urine. Een voorbeeld van zo'n groep enzymen zijn de microsomale cytochroom P450's.

Deze enzymen zijn belangrijk voor de farmaceutische industrie omdat ze verantwoordelijk zijn voor de afbraak van medicijnen.



</doc>
<doc id="607044" url="https://nl.wikipedia.org/wiki?curid=607044" title="Benzoylperoxide">
Benzoylperoxide

Benzoylperoxide of BPO (IUPAC-naam: "difenylperoxyanhydride") is een organische verbinding met als brutoformule C HO, die voorkomt als een kleurloze vaste stof.

Benzoylperoxide vindt toepassing in de bestrijding van (jeugd)puistjes. Het is sinds 1980 in Nederland zonder recept verkrijgbaar bij de apotheek als een gel onder verschillende merknamen. Het werkt in op de bovenste huidlaag, waar het de overmatige groei van nieuwe huidcellen afremt. Ook bestrijdt het de bacterie die acne veroorzaakt. Het is een van de meest gebruikte middelen bij de bestrijding van acne, en medici hebben er veel ervaring mee. Het kan textiel bleken.

Benzoylperoxide wordt gebruikt als initiator bij het maken van polymeren op basis van alkenen. De binding tussen de twee zuurstofatomen is vrij zwak: het molecuul splitst op deze positie makkelijk. De ontstane moleculaire gedeelten zijn vrije radicalen die vervolgens de polymerisatie op gang brengen.


</doc>
<doc id="607055" url="https://nl.wikipedia.org/wiki?curid=607055" title="Benny Hinn">
Benny Hinn

Tofik Benedictus (Benny) Hinn (Jaffa (Israël), 3 december 1952) is een Canadees voorganger uit de pinksterbeweging, gebedsgenezer en televisie-evangelist.
Hij presenteert op tv het programma "This is your Day".

Hinn, van geboorte een christelijke Palestijn, is opgegroeid binnen de Grieks-orthodoxe Kerk. Op jonge leeftijd emigreerde hij met zijn ouders naar Toronto, Canada. Tijdens zijn middelbareschooltijd maakte hij kennis met de charismatische beweging. In december 1973 bezocht hij in Pittsburgh een genezingsdienst van evangeliste Kathryn Kuhlman, iets wat grote indruk op hem maakte. Volgens Hinn heeft zij een grote invloed op zijn leven gehad, al heeft hij haar nooit persoonlijk ontmoet.

In deze tijd begon Hinn zelf ook te spreken en won snel aan bekendheid. Een van zijn belangrijkste kenmerken is het zogeheten 'vallen in de Geest', een verschijnsel dat ook bij Kuhlman veelvuldig plaatsvond. Inmiddels is Hinn vooral bekend van zijn wereldwijde massale evangelisatie- en genezingsbijeenkomsten die ‘crusades’ (campagnes) worden genoemd. In zijn dagelijkse televisieprogramma komen de hoogtepunten voorbij van mensen die op wonderbaarlijke wijze zouden zijn genezen.

In 1983 startte Hinn een eigen kerk in Florida, het Orlando Christian Center. Vandaag de dag heeft deze kerk meer dan tienduizend leden. In 1999 droeg Hinn deze kerk over aan Clint Brown.

Hinn predikt de Woord van Geloof-leer. Hij stelt bijvoorbeeld dat alle christenen kunnen worden genezen van ziektes en dat iedereen financiële voorspoed kan krijgen. Deze leer is ook binnen de pinksterbeweging zeer controversieel.

Hinn is een van de meer omstreden predikers binnen de Pinksterbeweging: een deel draagt hem op handen, een ander deel is terughoudender tot uiterst kritisch. Enkele verwijten aan hem zijn:

Hij was sinds 1979 getrouwd met Suzanne Harthern en woont in Dana Point, Californië. Samen hebben zij vier kinderen. Op 1 februari 2010 diende zij de aanvraag voor een scheiding in vanwege "onverenigbare verschillen". Ze hertrouwden op 3 maart 2013..




</doc>
<doc id="607180" url="https://nl.wikipedia.org/wiki?curid=607180" title="International Classification of Diseases for Oncology">
International Classification of Diseases for Oncology

De International Classification of Diseases for Oncology (ICD-O) is een op oncologie toegespitste uitbreiding van de International Statistical Classification of Diseases and Related Health Problems.

Momenteel is de derde versie van de ICD-O in gebruik (ICD-O-3), die is afgeleid van de ICD-10.

De ICD-O-classificatie gebruikt voor de indeling twee assen: morfologie en topografie. De topografie is afgeleid van de ICD-10 C-sectie en beschrijft de (primaire) lokalisatie van de tumor. De morfologie betreft de aard van de tumor op basis van histologische of cytologische diagnose. 
Het vijfde cijfer van de morfologiecode geeft de mate van maligniteit aan: 
Voorbeeld: een plaveiselcelcarcinoom gelokaliseerd in de long wordt gecodeerd als: C34.9 M8070/3.

De ICD-O wordt gebruikt door de Nederlandse en Belgische kankeregistraties..



</doc>
<doc id="607355" url="https://nl.wikipedia.org/wiki?curid=607355" title="Rotatorenmanchet">
Rotatorenmanchet

De rotatorenmanchet bestaat uit:
Ze behoren tot de spieren van de schoudergordel. De functie van deze spieren is het op spanning houden van het van zichzelf slappe kapsel van het schoudergewricht, en luxaties te voorkomen.

Een zeer frequente aandoening aan de rotatorenmanchet is het impingementsyndroom, waarbij ofwel de pees, ofwel de pees-spierovergang van de musculus supraspinatus ontstoken is. Dit gedeelte van de spier loopt door een nauwe tunnel, gevormd door het acromion (schouderdak) van de scapula (schouderblad) en het caput humerus (kop van de bovenarm). Als het ontstoken gedeelte van de spier door deze tunnel loopt, dan zorgt dit voor een pijnlijke reactie. Abductie van de arm is dan pijnlijk in het gebied tussen de 60 en de 120 graden ten opzichte van het lichaam.


</doc>
<doc id="607424" url="https://nl.wikipedia.org/wiki?curid=607424" title="Mefloquine">
Mefloquine

Mefloquine is een antimalariamiddel dat als profylaxe en als behandeling van malaria gebruikt wordt. Mefloquine wordt veelal onder de merknaam Lariam® in de handel gebracht. Het werd in de jaren 1970 ontwikkeld als een synthetisch alternatief voor kinine. Mefloquine wordt ingezet waar chloroquine-resistente "Plasmodium falciparum" aangetroffen worden. Waar Mefloquine wordt ingezet treedt na enige tijd resistentie op waardoor de effectiviteit als antimalariamiddel afneemt dan wel teniet wordt gedaan. Mefloquine is het voorkeursmiddel voor chloroquine-resistente "Plasmodium vivax".

Om effectief te zijn moet Mefloquine een week voor aankomst in een malaria-risico-gebied gebruikt worden, en na het verlaten daarvan nog gedurende vier weken. Vanwege het serieuze risico op psychische bijwerkingen (zoals depressie), wordt geadviseerd om reeds drie weken van tevoren mefloquine te gebruiken opdat eventuele hinderlijke bijwerkingen bijtijds opgemerkt worden, en zo nodig op een andere middel overgeschakeld kan worden.

Hoewel de psychische bijwerkingen overbekend zijn, gaf de FDA op 29 juli 2013 alsnog een nieuwe waarschuwing uit wegens psychiatrische en neurologische bijwerkingen. Na het stoppen van het geneesmiddel kunnen die bijwerkingen nog jaren blijven bestaan.



</doc>
<doc id="607444" url="https://nl.wikipedia.org/wiki?curid=607444" title="Riftdalkoortsvirus">
Riftdalkoortsvirus

Het Riftdalkoortsvirus is de veroorzaker van de vectorziekte riftdalkoorts dat bij een groot aantal verschillende soorten kan voorkomen. De ziekte en het virus zijn vernoemd naar het Riftdal, een andere benaming voor de Grote Slenk in Oost-Afrika in Oost-Afrika.

Het Riftdalkoortsvirus is een (-)ssRNA-virus, een zogeheten "Phlebovirus" één van de vijf soorten uit de familie van de Bunyaviridae.

Eigenschappen:


</doc>
<doc id="607634" url="https://nl.wikipedia.org/wiki?curid=607634" title="Langerhanscel">
Langerhanscel

Langerhanscellen (of: cellen van Langerhans) zijn dendritische (vertakte) cellen in de huid, die een belangrijke rol spelen bij het immuunsysteem. Bij een binnendringing van de huid nemen de langerhanscellen antigenen van de binnendringers op en reizen naar een lymfeknoop waar ze de antigenen aanbieden aan nog ongespecialiseerde T1-cellen.

Langerhanscellen zijn in 1868 door Paul Langerhans ontdekt en hebben de naam van hun ontdekker gekregen.

In 1976 wezen studies van Silberberg al op een verband met allergische reacties.

Langerhanscellen dienen niet verward te worden met de eilandjes van Langerhans, die een rol spelen in de productie van insuline.

Norikatsu Mizumoto en Akira Takashima schrijven in 2004 over de functies van de voor langerhanscellen unieke CD1a en langerine, een eiwit dat door langerhanscellen wordt aangemaakt.

Langerine kan besmetting met Hiv voorkomen, zo bleek in 2007 uit onderzoek. Het eiwit zou het virus vangen en vernietigen nog voor het andere cellen kan infecteren. Bij slechte werking van langerine zouden de langerhanscellen infectie juist versnellen.



</doc>
<doc id="607892" url="https://nl.wikipedia.org/wiki?curid=607892" title="Kruk (hulpmiddel)">
Kruk (hulpmiddel)

Krukken zijn geneeskundige hulpmiddelen die gebruikt worden als iemand gewond is aan zijn been of benen, of als zijn benen geen gewicht mogen of kunnen dragen.

Er bestaan verschillende soorten krukken. De meest voorkomende krukken hebben een steun voor de onderarm, deze heten een elleboogkruk. Met deze krukken is het tijdens het lopen bijna niet mogelijk iets in de handen te houden. Er zijn ook krukken die tot onder de oksels komen, of krukken waarbij het gewonde been bij de knie kan rusten op de kruk. Deze laatste soort geeft ook meer vrijheid aan de handen. Het nadeel ervan is grotere druk op de zenuwvlecht in de oksel tijdens het lopen.

Er zijn verschillende manieren om te stappen met krukken. Bij de klassieke krukken met onderarmsteun worden de krukken eerst naar voor geplaatst. Wanneer één van de beide benen absoluut niet mag worden belast, beweegt men daarna beide benen naast elkaar naar voren. Het gewicht komt dan op de gezonde voet. Wanneer het gewonde been al enigszins mag worden belast, beweegt men dat been samen met de krukken naar voren. De persoon verlegt zijn gewicht naar de krukken en zet zijn gezonde voet dan naar voren. Dan lijkt het al veel meer op gewoon lopen.

In de iconografie is een kruk het symbool van ouderdom of van de kreupelen. Ook wel als zinnebeeld van degenen die voor hen zorgen. Een kruk is het attribuut van Vadertje Tijd en Saturnus. De manke god Vulcanus wordt soms afgebeeld met een kruk. In de christelijke kunst is een kruk het attribuut van Antonius de Grote, Johannes Gualbertus en Romualdus.



</doc>
<doc id="608219" url="https://nl.wikipedia.org/wiki?curid=608219" title="Nationale Wijnweek">
Nationale Wijnweek

De Nationale Wijnweek is een jaarlijks terugkerend evenement dat wijn onder de aandacht brengt van het Nederlandse publiek.

Op het programma staan lezingen en proeverijen. Ook komt er tijdens de Week een speciaal magazine uit met veel achtergrondinformatie over de geschiedenis, de productie en consumptie van wijn.

De Nationale Wijnweek vindt plaats in de eerste week van oktober en wordt voorafgegaan door de "Open dag Nederlandse Wijngaardeniers".

De Open dag Nederlandse Wijngaardeniers is een jaarlijks terugkerend Nederlands evenement waarbij tientallen wijngaardeniers geïnteresseerde liefhebbers van wijn in hun wijngaard ontvangen.

Wijnbouw beperkt zich niet tot warme zonnige landen. Ook in Nederland wordt wijn gemaakt, al in de Romeinse tijd. Na de middeleeuwen maakte wijnbouw plaats voor andere vormen van agrarische bedrijvigheid. In de jaren zeventig van de vorige eeuw keerde de wijnbouw langzaam maar zeker terug in Nederland. Er zijn aan het begin van de eenentwintigste eeuw enkele tientallen wijngaarden, waaronder heel kleine wijngaarden, tot wijndomeinen die vele hectares groot zijn. 




</doc>
<doc id="608361" url="https://nl.wikipedia.org/wiki?curid=608361" title="Wijntoerisme">
Wijntoerisme

Wijntoerisme is het proeven, consumeren of aanschaffen van wijn, vaak bij de bron. Wijntoerisme kan bezoeken aan wijnboeren, proeverijen of restaurants bevatten. Er bestaan voor wijntoerisme zelfs speciale wijnfestivals. Veel regio's die bekendstaan om hun wijn verdienen veel geld aan het wijntoerisme. Flinders University in Australië heeft zelfs een speciale studie over wijntoerisme.


</doc>
<doc id="608415" url="https://nl.wikipedia.org/wiki?curid=608415" title="Medical Subject Headings">
Medical Subject Headings

Medical Subject Headings (MeSH) is een Engelstalige thesaurus voor de onderwerpsontsluiting van medische publicaties. De thesaurus bevat een groot aantal termen ("descriptoren") op het gebied van de geneeskunde, zoals namen van ziekten, lichaamsdelen, ziekteverwekkers, medicijnen en stoffen, behandelvormen. Ook zijn er termen uit verwante vakgebieden zoals diergeneeskunde, biologie en psychologie, evenals termen voor andere onderwerpen die soms in medische publicaties aan bod komen, zoals geschiedenis en kunst.

MeSH is een uitgave van de National Library of Medicine (NLM), de belangrijkste medische bibliotheek van de Verenigde Staten, en wordt jaarlijks bijgewerkt door een afdeling van de NLM. De MeSH-termen worden door de NLM gebruikt voor de catalogus van de eigen collectie en voor ClinicalTrials.gov, een register van lopend en afgesloten onderzoek. De bekendste toepassing van MeSH is waarschijnlijk in MEDLINE/PubMed, de grootste databank met samenvattingen van medische publicaties ter wereld.

Daarnaast gebruiken ook verschillende andere organisaties MeSH of een bewerking daarvan, zoals de Cochrane Collaboration en de Wereldgezondheidsorganisatie (WHO). Er zijn ook vertalingen in andere talen dan Engels, zoals Arabisch, Frans en Duits.

MeSH werd in 1954 voor het eerst uitgegeven, en was op zijn beurt gebaseerd op "Quarterly Cumulative Index Medicus Subject Headings" uit 1940. De huidige (2006) terminologielijst bevat een kleine 24000 ingangen, waar er dat in 1960 nog 4400 waren.

De MeSH-termen zijn gerangschikt in boomstructuren – zie ook het overzicht van hoofdgroepen verderop in dit artikel. Bij elke descriptor staat in de thesaurus de plaats in de hiërarchische structuur vermeld, met onderliggende en bovenliggende termen. Een zoekactie op een MeSH-term in bijvoorbeeld PubMed levert automatisch ook de publicaties met onderliggende termen op, zo krijgt men met een zoekactie op "mouth" (mond) ook publicaties die specifiek over tong, lippen of gebit gaan – tenzij men deze optie expliciet uitschakelt.

Sommige termen staan op meer dan één plaats in de hiërarchie: ze hebben dan meer dan één bovenliggende term. Deze 'poly-hiërarchische' opzet is een verschil met sommige andere thesauri en met pure classificaties zoals de NLM-classificatie. De term "Eye infections" (ooginfecties) is bijvoorbeeld zowel een onderliggende term van "Infections" (infecties) als van "Eye diseases" (oogziekten). De term "Sjögren’s Syndrome" (syndroom van Sjögren) is zelfs via zes verschillende routes in de boomstructuur te vinden (onder andere bij oogziekten en autoimmuunziekten).

Aan veel MeSH-descriptoren zijn synoniemen gekoppeld. Wie op deze alternatieve ingangen zoekt, wordt automatisch doorgesluisd naar de voorkeursterm, de "descriptor". In de beschrijving van de term (het "MeSH-record") worden de synoniemen opgesomd. Ook geeft de thesaurus bij elke descriptor een definitie met uitleg over de toepassing van de term.

Een speciale voorziening van MeSH zijn de "qualifiers" of "subheadings" (letterlijk ‘onderkopjes’, niet te verwarren met "subject headings"). Dit zijn termen die speciaal bedoeld zijn om aan te geven welk aspect van een ander onderwerp van toepassing is. Zo kan iemand met de descriptor "Aspirin" in combinatie met de subheading "adverse effects" de publicaties selecteren over de bijwerkingen van aspirine (acetylsalicylzuur) – en dan niet de publicaties over het gebruik van aspirine om bijwerkingen van andere medicijnen tegen te gaan. Descriptor en subheading worden aan elkaar gekoppeld met een schuine streep, bijvoorbeeld "Aspirin/adverse effects".

Als aanvulling op de descriptoren is er een groot aantal "Supplementary Concept Records" (SCR’s, letterlijk ‘records voor aanvullende begrippen’). Dit betreft vooral namen voor de vele stoffen die in de biomedische wetenschappen worden onderzocht. Met termen voor "Pharmacological Actions" kan men gelijktijdig op alle stoffen zoeken waarbij volgens de MeSH-database een bepaalde farmacologische werking is aangetoond. De SCR’s worden vaker aangevuld dan de reguliere descriptoren (wekelijks tegenover jaarlijks), maar deze records bevatten minder aanvullende informatie zoals toelichtingen en koppelingen. Ze maken formeel geen deel uit van de MeSH-boomstructuur maar zijn elk gekoppeld aan een descriptor, meestal voor de groep waartoe de betreffende stof behoort.

De top-level categorieën hebben een eigen beginletter in MeSH, dit zijn:



</doc>
<doc id="608446" url="https://nl.wikipedia.org/wiki?curid=608446" title="Emetofobie">
Emetofobie

Emetofobie is de wetenschappelijke term voor braakfobie. Het is een extreme en irrationele angst voor overgeven. Het is wereldwijd de zevende meest voorkomende fobie. Minstens 115.000 Nederlanders en Belgen lijden eraan. Sommige emetofoben voelen zich constant misselijk, vaak hebben ze ook maag- en darmproblemen.

Zowel het overgeven zelf als braaksel worden als zodanig eng beschouwd dat een "emetofoob" al het mogelijke doet om de confrontatie ermee te vermijden. Dit kan zich manifesteren door bijvoorbeeld geen alcohol te drinken of bepaalde als risicovol beschouwde voeding niet te eten. In sommige gevallen zal ook het contact met de omgeving aangepast worden om confrontatie met braaksel te vermijden. De persoon in kwestie zal bijvoorbeeld geen feestjes met dronken mensen bezoeken, zal geen boot- of treinreis maken, zal niet in achtbanen willen stappen, of zal steeds TV kijken met de afstandsbediening in de hand zodat een braakscène onmiddellijk kan worden weggedrukt.

Een emetofobie kan op verschillende manieren vorm krijgen:

De fobie kan ontstaan als overgeven wordt gekoppeld aan angst, maar de diepere oorzaak is niet bekend.

Ongeveer 90% van de personen met emetofobie is vrouwelijk. Het fenomeen komt vooral voor bij mid-twintigers. Volgens het boek "Misselijk van angst" van Margaret Massop blijkt de gemiddelde emetofoob opvallend genoeg reeds zeven jaar niet meer te hebben gebraakt.



</doc>
<doc id="608570" url="https://nl.wikipedia.org/wiki?curid=608570" title="Albert Sabin">
Albert Sabin

Albert Bruce Sabin (26 augustus, 1906 - 3 maart, 1993) was een beroemde Amerikaanse medicus, die vooral bekend is geworden door de ontwikkeling van een oraal medicijn tegen polio.

Sabin is in Białystok, Rusland (nu Polen), geboren en emigreerde in 1921 naar de Verenigde Staten. Hij behaalde zijn medische graad aan de New York University in 1931. Hij was verbonden aan het Lister Institute of Preventive Medicine in Engeland en de Rockefeller Institute for Medical Research (nu Rockefeller University). In 1939 ging hij naar Cincinnati Children's Hospital in Cincinnati, Ohio, waar hij hoofd van de researchafdeling werd. 

Hij ontwikkelde een oraal medicijn, het Sabinvaccin, tegen polio dat vanaf 1956 grootschalig werd toegepast, waardoor deze ernstige ziekte vrijwel verdwenen is in de Westerse wereld.


</doc>
<doc id="608587" url="https://nl.wikipedia.org/wiki?curid=608587" title="Wegkwijnziekte">
Wegkwijnziekte

Wegkwijnziekte of PMWS als afkorting van het Engelse "Post-weaning Multisystemic Wasting Syndrome" is een ziekte bij biggen die voor het eerst is waargenomen 1991 in West Canada. In 1996 werd een mogelijke ziekteverwekker gevonden, het gaat om het "porcinecircovirus" type 2 (PCV2). Hoe de wegkwijnziekte precies wordt veroorzaakt is niet bekend. Naast de aanwezigheid van PCV2 is er nog een trigger nodig, zoals een secundaire infectie of stress. Het is namelijk zo, in alle gevallen van wegkwijnziekte is PCV2 aangetroffen, maar niet alle bedrijven waar PCV2 is aangetroffen hebben last van wegkwijnziekte. Het vermoeden is dan ook dat wegkwijnziekte een multifactoren ziekte is. Dit houdt in dat er meerdere factoren nodig zijn voordat de ziekte tot uiting komt.

Alleen jonge biggen met de leeftijd van vijf tot veertien weken vertonen ziekeverschijnselen. Maar de meeste gevallen komen voor bij biggen in de leeftijd zes tot acht weken. Oudere dieren vertonen geen ziekteverschijnselen. Wel kan het zo zijn dat bij oudere dieren op bedrijven waar wegkwijnziekte heerst er een verhoogde uitval is.

De symptomen zijn:


De eerste gevallen van wegkwijnziekte zijn vastgesteld in West Canada van waar wegkwijnziekte over de hele wereld is verspreid. Als een bedrijf besmet is met wegkwijnziekte kan er zich een piek op doen na zes tot twaalf maanden. Daarna neemt de ziekte geleidelijk af.


</doc>
<doc id="608646" url="https://nl.wikipedia.org/wiki?curid=608646" title="Charles Louis Alphonse Laveran">
Charles Louis Alphonse Laveran

Charles Louis Alphonse Laveran (Parijs, 18 juni 1845 – aldaar, 18 mei 1922) was een Frans medicus. Hem werd in 1907 de Nobelprijs voor de Fysiologie of Geneeskunde toegekend voor zijn ontdekking dat malaria door protozoa veroorzaakt wordt.

Laveran werd geboren in Parijs als tweede kind en enige zoon van Louis Thèodore Laveran en Maria-Louise Anselme Guénard dela Tour Laveran. Toen hij vijf was ging hij samen me zijn ouders naar Algerije waar zijn vader werd gestationeerd. Hij werd er onderwezen door zijn vader en in 1856 keerde de familie Laveran terug naar Parijs. Net als zijn vader streefde hij naar een carrière als legerarts. Hij studeerde aan het Collège Saint Barbe, Lyceè Louis-le-Grand in Parijs en aan de Universiteit van Straatsburg (1863-1867) om daarna te werken als Frans legergeneesheer. In 1870, kort na het uitbreken van de Frans-Duitse Oorlog werd hij naar het front bij Metz gezonden als ambulance-officier.

Hij nam deel aan de veldslagen van Gravelotte en Saint-Privat en de belegering van Metz. Na de capulatie van Metz keerde hij terug naar Frankrijk. Hij was verbonden aan het Militair ziekenhuis te Lille en het St. Martin Hospital te Parijs. Na zijn militaire carrière werd hij in 1874 docent Militaire Ziekten en Epidiemen aan het École du Val-de-Grâce Militair Hospital, vanaf 1884 hoogleraar militaire gezondheidsleer en de interne geneeskunde aldaar. Van 1896 tot 1922 was hij als wetenschapper verbonden aan het beroemde Pasteur-instituut in Parijs.

Laveran ontdekte op 6 november 1880, toen hij werkzaam was in het Constantine ziekenhuis in Algiers, dat een protozoa de oorzaak is van malaria is. Hij kwam tot deze ontdekking nadat hij een bloedmonster van een net overleden patiënt had onderzocht en in dat bloed beweeglijke, op amoeben lijkende, gepigmenteerde lichaampjes en op zweepdraden lijkende vormsels ontdekte, die hij spoedig als parasieten herkende: de oorzaak van de malaria, de eencellige "Plasmodium", was gevonden. Dit bewijs dat niet moerasdampen maar parasieten de oorzaak van malaria waren, werd aanvankelijk sterk bestreden.

Ook onderzocht hij trypanosomen en in het bijzonder de parasiet die slaapziekte veroorzaakt. Voor dit onderzoek en het onderzoek naar ziektes veroorzaakt door protozoa werd hem in 1907 de Nobelprijs voor de Fysiologie of Geneeskunde toegekend. Alphonse Laveran overleed na een kort ziekbed op 18 mei 1922 en werd begraven op het Cimetière du Montparnasse in Parijs. Zijn huwelijk met Sophie Marie Pidancet in 1885 bleef kinderloos.



</doc>
<doc id="608671" url="https://nl.wikipedia.org/wiki?curid=608671" title="Kurk (smaak)">
Kurk (smaak)

Wijn kan een afwijkende smaak hebben die wordt veroorzaakt door besmetting met een schimmel of bacterie die 2,4,6-trichlooranisol (TCA) vormt. 

Dit wordt onterecht 'Kurk' genoemd.

De besmette wijn krijgt door de TCA bacterie namelijk de geur van een muffe of vochtige kelder en smaakt daardoor slecht. Deze TCA bacterie kan via een slechte kurk van buiten de fles doordringen tot de wijn terwijl deze opgeslagen ligt. De schattingen van het percentage wijnflessen met de muffe kelderlucht loopt uiteen van 1% tot 15%.

Als er kurk in het glas drijft, betekent dat nog niet dat de wijn besmet is, zoals wel wordt gedacht. Dit is meestal het gevolg van een te droge kurk of een slecht geopende fles. Dit beïnvloedt de smaak niet. Een beetje schimmel aan de bovenkant van de kurk is ook niets om zich zorgen over te maken.

De natuurkurk wordt veelal gezien als de boosdoener voor het probleem van de bedorven smaak in wijn, maar dit is onterecht. Dit heeft veel wijnmakers ertoe gebracht om meer stoppers te gebruiken gemaakt uit kunststof, geperste kurk of zelfs schroefdoppen. Wat vaak vergeten wordt, is dat de problemen met wijn andere oorzaken heeft dan de natuurkurk. Oxidatie, zwaveldioxide, een reducerende geur, vluchtige zuurheid, 2,4,6-TCA en microbiologisch bederf. Van al deze problemen kan de consument zeggen: deze wijn heeft TCA. Het is dus mogelijk dat flessen zonder natuurkurk, toch naar TCA smaken. Dit heeft onder andere te maken met een verkeerde methode van schoonmaken in de wijnbottelarij zelf. Het is gebleken dat de chlooroplossingen die gebruikt werden om kurken te steriliseren vaak de boosdoener waren. Sinds 1996 is het gebruik van chlooroplossingen echter verboden ingevolge de "Code of Practice". Als alternatief is het gebruik van waterstofperoxide toegestaan.

Vanaf 1995 is de kurkindustrie bezig zowel preventieve als curatieve maatregelen te treffen om de nevenproductie van 2,4,6-TCA de kop in te drukken. Door het gebruik van plastic stoppers en schroefdoppen is echter vast komen te staan dat TCA of keldersmaak meerdere oorzaken kan hebben. Schoonmaakmiddelen op basis van chloorproducten, gewasbeschermingsmiddelen gebruikt bij de behandeling van kurkbomen en kartonnen verpakkingen gebleekt met chloorverbindingen zijn maar enkele voorbeelden van bronnen van chloor welke ontstaan kunnen geven aan 2,4,6-TCA.



</doc>
<doc id="608692" url="https://nl.wikipedia.org/wiki?curid=608692" title="Ilja Iljitsj Metsjnikov">
Ilja Iljitsj Metsjnikov

Ilja Iljitsj Metsjnikov (Russisch: Илья Ильич Мечников), ook bekend als Eli Metchnikoff, (Ivanivka bij Charkov, Oekraïne, 16 mei 1845 – Parijs, 16 juli 1916) was een Russisch microbioloog die het meest bekend is voor zijn werk naar het immuunsysteem. Metsjnikov kreeg in 1908, samen met Paul Ehrlich, de Nobelprijs voor de Fysiologie of Geneeskunde voor zijn werk aan fagocytose.

De theorie van Metsjnikov dat bacteriën in gefermenteerde melkproducten het leven zouden verlengen heeft aan de basis gelegen voor het wetenschappelijk onderzoek rondom probiotica.

Hij ging naar de Universiteit van Charkov om natuurwetenschap te studeren, en maakte het vierjarig curriculum in twee jaar af. Hierna ging hij naar Duitsland om zeefauna te bestuderen op Helgoland en daarna aan de universiteiten van Gießen, Göttingen en München. In 1867 keerde hij terug naar Rusland als docent aan de nieuwe universiteit van Odessa, gevolgd door een aanstelling aan de universiteit van Sint-Petersburg. In 1870 ging hij terug naar Odessa om titulair hoogleraar zoölogie en vergelijkende anatomie te worden.

Zijn eerste vrouw Ludmilla Feodorovitch leed aan tuberculose waaraan ze in 1873 overleed. Haar dood, samen met andere problemen, deden hem een onsuccesvolle zelfmoordpoging doen met een grote dosis opium. Hij trouwde opnieuw in 1875, en zijn tweede vrouw kreeg in 1880 tyfus, wat leidde tot een tweede zelfmoordpoging. Hij werd er erg ziek van.
Hij raakte geïnteresseerd in de studie van microben en speciaal het immuunsysteem. In 1882 nam hij ontslag in Odessa en zette een eigen laboratorium op in Messina om vergelijkende embryologie te bestuderen, waar hij fagocytose ontdekte na experimenten met de larven van zeesterren. Zijn theorieën waren radicaal: Witte bloedcellen konden schadelijke lichaampjes als bacteriën verslinden en vernietigen. De ‘gesofisticeerde’ microbejagers in het westen — Pasteur, Behring, etc. — bespotten de Rus en zijn theorie.

Metsjnikov keerde in 1886 naar Odessa terug als directeur van het eerste russische bacteriologisch instituut dat opgezet was om vaccins tegen tuberculose cholera en hondsdolheid te ontwikkelen en verspreiden. Na wat moeilijkheden ging hij in 1888 weg en vertrok naar Parijs om Pasteurs advies te vragen. Pasteur gaf hem een aanstelling aan het Pasteur-instituut, waar hij de rest van zijn leven bleef. Aan dat instituut zette hij het onderzoek naar fagocytose voort. In 1904 werd hij daar adjunct-directeur.

Later in het gelijk gesteld, leverde Metsjnikovs werk aan fagocyten hem in 1908 de Nobelprijs voor de Fysiologie of Geneeskunde op. Inmiddels zijn Metsjnikovs ideeën een basisprincipe van de immunologie.

Metsjnikov en Émile Roux waren de eersten die ontdekten dat de wonden van syfilispatiënten de Treponema pallidum bacterie bevatten en dat de ziekte overgedragen kan worden op apen. Ze onderzochten de effecten van een calomelhoudende zalf ter behandeling van syfilis.

Rond 1900 ging Metsjnikov ervan uit dat de complexe microbiële flora in het colon een slechte invloed had op de gastheer. Bij anaerobe afbraak van proteïnen in het colon zouden rottingsbacteriën toxische stoffen produceren. Hij veronderstelde dat diverse ziekten zoals atherosclerose, dementie en zelfs veroudering in zijn algemeenheid, veroorzaakt werden door deze "autointoxicatie". Metsjnikov poneerde als eerste de term "dysbiose" om de overgroei van pathogene darmbacteriën te beschrijven.

Metsjnikov ontdekte dat het regelmatig gebruik van melkzuurbacteriën in gefermenteerde zuivelproducten, zoals yoghurt, geassocieerd was met gezondheid en ouderdom in Bulgaarse plattelandgemeenschappen. Hij schreef dit, geïnspireerd door het werk van de Japanse wetenschapper Minoru Shirota, toe aan de "Bacillus bulgaricus", die ontdekt werd door de Bulgaarse arts Stamen Grigorov. Zuurvorming door melkzuurbacteriën zou de groei van de rottingsbacteriën tegengaan.

De wetenschappelijke onderbouwing voor het gebruik van melkzuurbacteriën beschreef Metsjnikov in het boek "Essais optimistes" uit 1907 en in een publicatie uit 1908.

Overtuigd van zijn theorie gebruikte Metsjnikov dagelijks gefermenteerde zuivelproducten tot hij in 1916 op 71-jarige leeftijd overleed.

Na zijn dood heeft het lang geduurd voordat zijn theorie omtrent melkzuurbacteriën wetenschappelijk serieus werd genomen. In de periode rondom de beide Wereldoorlogen deden slechts enkele wetenschappers, vooral Russische onderzoekers, wetenschappelijk onderzoek naar het therapeutisch gebruik van micro-organismen. In de jaren 60 van de twintigste eeuw ontstond hernieuwde belangstelling en werd het begrip "probioticum" geïntroduceerd als benaming voor micro-organismen met een verondersteld gezondheidsbevorderend effect.

Tot Metsjnikov's bekendste publicaties behoren "L'immunité dans les maladies infectieuses" (1907), "Études sur la nature humaine" (1903) en "Essais optimistes" (1907).

De universteit van Odessa draagt sinds 1945 zijn naam.




</doc>
<doc id="608718" url="https://nl.wikipedia.org/wiki?curid=608718" title="Emil Theodor Kocher">
Emil Theodor Kocher

Emil Theodor Kocher (Bern, 25 augustus 1841 – aldaar, 27 juli 1917) was een Zwitsers arts die in 1909 de Nobelprijs voor de Fysiologie of Geneeskunde kreeg voor "zijn werk in de fysiologie, pathologie en chirurgie van de schildklier".

Kocher studeerde in Zürich, Berlijn, Londen en Wenen, en promoveerde in 1865 in Bern. In 1872 volgde hij Georg Albert Lucke op als gewoon hoogleraar chirurgie en directeur van de chirurgische kliniek van de Universiteit van Bern. Hij publiceerde werken over verschillende onderwerpen buiten de schildklier zoals hemostase, antiseptische behandeling, heelkundige infectieziekten, over schotwonden en acute osteomyelitis, de theorie van beknelde hernia en buikchirurgie. Zijn nieuwe ideeën over de schildklier waren in eerste instantie controversieel, maar zijn succesvolle behandeling van krop met een geleidelijk afnemende mortaliteit gaf hem erkenning. Het prijzengeld van de Nobelprijs stelde hem in staat het Kocher Instituut in Bern op te richten.

Een aantal instrumenten en chirurgische technieken zijn naar Kocher genoemd, en ook het Kocher-Debre-Semelaigne syndroom.



</doc>
<doc id="608744" url="https://nl.wikipedia.org/wiki?curid=608744" title="Allvar Gullstrand">
Allvar Gullstrand

Allvar Gullstrand (Landskrona, 5 juni 1862 – Stockholm, 28 juli 1930) was een Zweeds oogarts.

Gullstrand was de zoon van de arts Pehr Alfred Gullstrand (1825-1892) en Sofia Mathilda Korsell. Hij studeerde aan de universiteiten van Uppsala en Stockholm alwaar hij in 1890 afstudeerde met een medische graad in de oogheelkunde. Hij was professor (1894-1927) successievelijk in oogheelkunde en optica aan de Universiteit van Uppsala. Hij paste wiskundige methoden toe op de studie van optische beelden en de straalbreking van licht in het oog. Hiervoor ontving hij in 1911 de Nobelprijs voor de Fysiologie of Geneeskunde.

Gullstrand is bekend om zijn onderzoek naar de aanpassing en astigmatisme van het oog, voor het verbeteren van de oftalmoscoop en corrigerende lenzen voor patiënten waarbij grijze staar was verwijderd.

Hoewel Gullstrand geen formele opleiding in de natuurkunde had gevolgd werd benoemd tot lid van het Nobel Comité voor de Fysica. Achter de schermen zorgde zijn verzet ervoor dat Albert Einstein nooit de Nobelprijs kreeg toegewezen voor zijn relativiteitstheorie. De reden was dat hij deze theorie niet begreep, twijfelde aan de nauwkeurigheid ervan en de theorie afdeed als "van kleine betekenis". Voor zijn werk aan het foto-elektrisch effect kreeg Einstein in 1921 alsnog de Nobelprijs.



</doc>
<doc id="608796" url="https://nl.wikipedia.org/wiki?curid=608796" title="Robert Bárány">
Robert Bárány

Robert Bárány (Wenen, 22 april 1876 – Uppsala, 8 april 1936) was een Oostenrijks medicus van Hongaars-joodse afkomst. Voor zijn werk aan de fysiologie en pathologie van de half-cirkelvormige kanalen van het oor kreeg hij in 1914 de Nobelprijs voor de Fysiologie of Geneeskunde.

De in Wenen geboren Bárány was de zoon en oudste van zes kinderen van Ignaz Bárány en Maria Hock Bárány. Dankzij zijn moeder, de dochter van de Praagse wetenschapper Simon Hock, ontwikkelde hij een voorliefde voor de wetenschap. Zijn interesse voor de geneeskunde ontstond toen hij als kind tuberculose opliep. Hij studeerde vanaf 1894 geneeskunde aan de Universiteit van Wenen, en promoveerde in 1900. Voor twee jaar studeerde hij interne geneeskunde, neurologie en psychiatrie aan klinieken in Frankfurt, Heidelberg en Freiburg. Aansluitend keerde hij terug naar Wenen waar hij in 1903 arts werd in een oorkliniek.

Als arts in Wenen spoot Bárány vloeistof in het binnenoor van een patiënt om duizeligheid op te heffen. De patiënt voelde vertigo en nystagmus (onvrijwillige oogbeweging) toen Bárány te koude vloeistof inspoot. Hierop verwarmde hij de vloeistof en de patiënt voelde nystagmus in de andere richting. Bárány dacht dat de endolymfe zonk als het koud was en opsteeg bij warmte, en dat zodoende de richting van de stroom van het endolymfe het proprioceptieve signaal aan het vestibulair orgaan gaf. Hij vervolgde deze observatie met een serie experimenten op wat hij calorische reactie noemde. Het onderzoek dat uit deze waarnemingen kwam maakte chirurgische behandeling van ziekten van het vestibulair orgaan mogelijk. Bárány onderzocht ook andere aspecten van evenwichtscontrole, met inbegripo de functie van de kleine hersenen (cerebellum).

Hij diende in de Eerste Wereldoorlog in het Oostenrijkse leger en werd door de Russen gevangengenomen. Toen hem in 1914 de Nobelprijs werd toegekend was hij Russisch krijgsgevange. Na onderhandelingen gevoerd door prins Karel van Zweden en het Rode Kruis werd hij in 1916 vrijgelaten. Hij kon de Nobel-ceremonie in 1916 meemaken, waar hij zijn prijs kreeg. Naar aanleiding van de controverse over hem rondom de toekenning van de Nobelprijs liet hij in 1917 Oostenrijk achter zich en was tot zijn dood in 1936 hoogleraar aan de Universiteit van Uppsala.

In 1925 ontwikkelde Bárány een chirugische techniek voor de behandeling van chronische bijholteontsteking. Voor dit werk werd hij onderscheiden met de Jubilee-medaille van de Zweedse Sociteit van Medicijnen in 1925. Tussen zijn talrijke andere prijzen waren de Belgische Academie van Wetenschappenprijs, de ERB medaille van de Duitse Neurologische Sociteit en de Guyotprijs van de Universiteit van Gottingen.

Bárány was gehuwd met Ida Felicitas Berger, uit het huwelijk werd drie kinderen geboren die allen arst of medisch wetenschapper werden. Hun oudste zoon, Ernst, werd hoogleraar farmologie in Uppsala, hun tweede zoon, Franz, hoogleraar interne geneeskunde in Stockholm en dochter Ingrid werd psychiatrist in Cambridge, Massachusetts.




</doc>
<doc id="608824" url="https://nl.wikipedia.org/wiki?curid=608824" title="August Krogh">
August Krogh

Schack August Steenberg Krogh (Grenaa, 15 november 1874 – Kopenhagen, 13 september 1949) was een Deense arts en dierkundige. Hij deed een aantal fundamentele ontdekkingen op verschillende gebieden van de fysiologie.

In 1920 werd Krogh de Nobelprijs voor de Fysiologie of Geneeskunde toegekend voor de ontdekking van het regelmechanisme van de haarvaten in skeletspieren. Krogh was de eerste in het beschrijven van de aanpassing van bloedverspreiding naar behoefte in spieren en andere organen door het openen en sluiten van de arteriolen en haarvaten.

Krogh werd geboren in de Deense kustplaats Grenaa als zoon van de scheepsbouwer Viggo Krogh en Marie Drechmann. In zijn jeugd raakte hij geïnteresseerd in de natuurwetenschappen, aangespoord door zijn leraar en vriend William Sörensen die hem adviseerde verder te gaan in fysiologie. In 1893 begon Krogh aan de Universiteit van Kopenhagen aan een studie geneeskunde, maar richtte zich al snel op de zoölogie. In 1897 was hij werkzaam in het laboratorium van Medische Fysiologie van Christian Bohr. Na zijn examen werd hij diens assistent. Hij promoveerde in 1903 aan de Universiteit van Kopenhagen.

Een docentschap in zoöfysiologie aan de Universiteit van Kopenhagen werd in 1908 speciaal voor hem gecreëerd en die acht jaar later werd omgezet in een leerstoel. Deze positie bezette hij tot aan zijn pensionering in 1945.

Krogh was een pionier in vergelijkende studies op dieren. Hij schreef zijn proefschrift over de ademhaling door de huid en longen bij de kikker: "Respiratory Exchange of Animals", 1915. Later bestudeerde Krogh water- en elektroliethomeostase van waterdieren en schreef hij de boeken "Osmotic Regulation" (1939) en "Comparative Physiology of Respiratory Mechanisms" (1941). Hierenboven publiceerde Krogh meer dan 200 artikelen in internationale tijdschriften. Hij maakte wetenschappelijke instrumenten waarvan verschillende aanzienlijk praktisch nut hadden, bijv. de spirometer en het apparaat om de grondstofwisselingswerkzaamheid te meten.

Veel van zijn werk deed hij samen met zijn vrouw Birte Marie (Marie) Krogh (1874-1943), zelf een bekend wetenschapper. In 1921 werd ze gediagnosticeerd met Type-2 diabetes, een ziekte die in die tijd alleen behandeld kon worden door het volgen van een speciaal dieet – vaak met weinig effect. Ze reisden naar Toronto en ontmoetten daar John Macleod, die met zijn collega Frederick Banting succesvol het hormoon insuline had geïsoleerd. Met toestemming van Macleod bracht Krogh insuline naar Denemarken en zette een insuline-productiefaciliteit op. Binnen maanden behoorde Marie Krogh tot de duizenden Deense diabetici die insuline gebruikten. Samen met Hagedorn leverde Krogh een belangrijke bijdrage aan het opzetten van een Deense insuline-productie door ethanol-extractie van het hormoon uit het pancreas van varkens.


</doc>
<doc id="608831" url="https://nl.wikipedia.org/wiki?curid=608831" title="Archibald Hill">
Archibald Hill

Archibald Vivian Hill (Bristol, 26 september 1886 – Cambridge, 3 juni 1977) was een Engels fysioloog en een van de stichters van de verschillende disciplines van biofysica en operations research. Hij deelde in 1922 de Nobelprijs voor de Fysiologie of Geneeskunde met Otto Fritz Meyerhof voor zijn verklaring van de productie van arbeid in spieren.

Hij studeerde op het "Trinity College" van de Universiteit van Cambridge voordat hij zich op fysiologie toelegde. Zijn vroege werk omvatte wat we nu kennen als Michaelis-Menten kinetica en het gebruik van de Hill-coëfficiënt. Hij maakte veel exacte metingen van de fysica van zenuwen en spieren is wordt samen met Hermann Helmholtz gezien als een van de grondleggers van de biofysica.

In 1913 trad hij in het huwelijk met Margaret Keynes, dochter van de econoom John Neville Keynes en zuster van de econoom John Maynard Keynes.

Bij de uitbraak van de Eerste Wereldoorlog In 1914 ging hij in het leger en werkte hij in een team van wetenschappers aan ballistieke en operations research onderwerpen. In dit team zaten veel prominente natuurkundigen zoals Ralph Fowler, Douglas Hartree en Arthur Milne.

In 1919 ging hij terug naar Cambridge. In 1920 verkreeg hij de leerstoel in de fysiologie in Manchester. Gelijktijdig met de Duitser Otto Fritz Meyerhof verhelderde hij het proces hoe spieren kracht produceren. De twee deelden in 1922 de Nobelprijs voor Fysiologie of Geneeskunde.

In 1923 volgde hij Ernest Starling op als professor in de fysiologie aan het University College London, aan welke instelling hij tot zijn emeritaat in 1951 verbonden bleef. Hij bleef een actief onderzoeker tot 1966.

De Tweede Wereldoorlog was het begin van uitgebreide openbare functies. Al in 1935 werkte hij met Patrick Blackett en Henry Tizard bij het comité dat de grondslag legde voor radar. Hij was onafhankelijk Member of Parliament (1940-1945), een functie die het hem mogelijk maakte actief medewetenschappers te verdedigen die door het regime van Adolf Hitler vervolgd werden. In 1948 kreeg hij de Copley Medal.




</doc>
<doc id="608928" url="https://nl.wikipedia.org/wiki?curid=608928" title="Otto Fritz Meyerhof">
Otto Fritz Meyerhof

Otto Fritz Meyerhof (Hannover, 12 april 1884 – Philadelphia (Pennsylvania), 6 oktober 1951) was een Duits, sedert 1946 Amerikaans medicus en biochemicus.

Meyerhof werd geboren in Hannover als zoon van de joodse handelaar Felix Meyerhof en diens echtgenote Bettina May Meyerhof. Kort na zijn geboorte verhuisde het gezin naar Berlijn waar hij opgroeide en hij het Wilhelms Gymnasium bezocht. Hij studeerde in Berlijn geneeskunde, en deed dat later in Straatsburg en Heidelberg, en promoveerde in 1909, met een proefschrift getiteld ""Contributions to the psychological Theory of mental illness"".

In 1912 verhuisde hij naar de Christian-Albrechts-Universität van Kiel, waar hij in 1918 buitengewoon hoogleraar in de fysiologie werd. In 1922 kreeg hij de Nobelprijs voor de Fysiologie of Geneeskunde, samen met Archibald Hill, voor zijn werk aan spiermetabolisme en de rol van de koolhydraten bij de energie-omzetting (bijdragend tot het schema van de glycolyse, dat ook wel Embden-Meyerhof-schema wordt genoemd). Ook ontdekte hij de vaste relatie tussen het opnemen van zuurstof en het metabolisme van melkzuur in spieren.

Van 1929 tot 1938 was Meyerhof directeur van het Kaiser Wilhelm-Institut für Physiologie te Heidelberg. Op de vlucht voor het nazi-regime in Duitsland emigreerde hij in 1938 naar Parijs ("directeur de recherche" aan het Centre National) en in 1940 naar de Verenigde Staten waar hij gasthoogleraar werd aan de Universiteit van Pennsylvania in Philadelphia. 

Meyerhof overleed Philadelphia op de leeftijd van 67 aan een hartaanval. Hij was gehuwd met Hedwig Schallenberg, uit het huwelijk werden twee zonen en een dochter geboren. Zijn zoon Walter Meyerhof (1922-2006), hoogleraar aan de Stanford-universiteit, behoorde tot de groep uitgesproken wetenschappers die koude kernfusie in de jaren 1980 naar het rijk der fabelen verwees.


</doc>
<doc id="608944" url="https://nl.wikipedia.org/wiki?curid=608944" title="John Macleod">
John Macleod

John James Rickard Macleod (Clunie, Perth and Kinross, 6 september 1876 – Aberdeen (Schotland), 16 maart 1935) was een Schots medicus, fysioloog, en ontvanger van de Nobelprijs voor de Fysiologie of Geneeskunde.

Macleod werd geboren in de Schotse plaats Clunie, nabij Dunkeld, als zoon van de predikant Robert Macleod. Kort na zijn geboorte verhuisde het gezin naar Aberdeen waar hij ook naar school ging. In 1898 kreeg hij zijn medische graad van de Universiteit van Aberdeen en ging een jaar werken aan de Universiteit van Leipzig. In 1899 werd hij benoemd tot demonstrator fysiologie aan de London Hospital Medical School en in 1902 werd hij lector Biochemie aan die school. In 1903 werd hij hoogleraar Fysiologie aan de Western Reserve Universiteit in Cleveland, Ohio. In 1918 werd hij gekozen tot Professor of Physiology aan de Universiteit van Toronto, Canada.

Macleods belangrijkste werk was dat over koolhydraatmetabolisme en zijn werk met Frederick Banting en Charles Best met de ontdekking van insuline om diabetes te behandelen. Hiervoor kregen Banting en Macleod in 1923 samen de Nobelprijs. In 1928 keerde Macleod terug naar Schotland om voorzitter te worden van de faculteit fysiologie aan de Universiteit van Aberdeen. Hier zette hij zijn werk naar koolhydraatmetabolisme voort. Hij overleed op 58-jarige leeftijd.

Hij schreef elf boeken, waaronder "Recent Advances in Physiology" (1905); "Diabetes: its Pathological Physiology" (1925); en "Carbohydrate Metabolism and Insulin" (1926).


</doc>
<doc id="608973" url="https://nl.wikipedia.org/wiki?curid=608973" title="Johannes Andreas Grib Fibiger">
Johannes Andreas Grib Fibiger

Johannes Andreas Grib Fibiger (Silkeborg, 23 april 1867 – Kopenhagen, 30 januari 1928) was een Deense wetenschapper die in 1926 de Nobelprijs voor de Fysiologie of Geneeskunde kreeg. Fibiger claimde dat hij een organisme had gevonden dat hij "Spiroptera carcinoma" noemde dat kanker in muizen en ratten zou veroorzaken. Later bleek dit specifieke organisme niet de belangrijkste oorzaak van de tumoren te zijn. Hierom beschouwen sommigen Fibigers Nobelprijs als onverdiend, anderen geven Fibiger de eer dat hij liet zien dat externe stimuli kanker kunnen veroorzaken.

Fibiger was de zoon van de praktiserende huisarts Christian Emanuel August Fibiger en Christine Dorothea Michelle Elfride Müller, een schrijfster. Hij studeerde geneeskunde aan de Universiteit van Kopenhagen, waar hij in 1883 zijn bachelordiploma verkreeg en hij zich kwalificeerde als arts in 1890. Hij studeerde onder Robert Koch en Emil Adolf von Behring in Berlijn. Terwijl hij als legerarts werkzaam was in het Blegdams Hospitaal van 1894 tot 1897 voltooide hij in 1895 zijn promotie. Daarna was hij meer dan dertig jaar als hoogleraar pathologie verbonden aan de Universiteit van Kopenhagen.

Fibiger trad in 1894 in het huwelijk met zijn nicht Mathilde Fibiger (1863-1954), die onderwijzeres was; uit dit huwelijk werd een dochter, Asta Betty, geboren. Hij overleed op zestigjarige leeftijd na een kortziek bed in Kopenhagen.

Bij onderzoek naar tuberculose in labratten, vond Fibiger tumoren in sommige van zijn ratten. Hij ontdekte dat deze tumoren samenhingen met parasitische nematode wormen die in kakkerlaken leefden die de ratten hadden gegeten. Hij dacht dat deze organismen de oorzaak van de kanker waren geweest. De ratten leden echter aan vitamine A tekort en dit was de belangrijkste reden voor de tumoren. De parasieten hadden alleen de weefselirritatie veroorzaakt die de beschadigde cellen tot kanker aanzette; elke weefselirritatie had de tumoren doen veroorzaken. Hoewel de link tussen de parasiet en kanker later relatief onbelangrijk bleek, was het idee dat weefselschade een oorzaak van kanker was een belangrijke vooruitgang in het kankeronderzoek.



</doc>
<doc id="609050" url="https://nl.wikipedia.org/wiki?curid=609050" title="Julius Wagner-Jauregg">
Julius Wagner-Jauregg

Julius Wagner-Jauregg (Wels, 7 maart 1857 – Wenen, 27 september 1940) was een Oostenrijks medicus en psychiater. In 1927 ontving hij de Nobelprijs voor de Geneeskunde voor zijn "malaria-therapie".

Julius Warner werd geboren in Wels als oudste zoon van Adolf Johann Wagner en Ludovika Jauernigg Ranzoni. De familienaam werd veranderd in Warner von Jauregg toen zijn vader, een bureaucraat, door de Oostenrijkse-Hongaarse monargie werd verheven in de adelstand, echter na de val van de monargie in 1918 werd het "von" weggelaten.

Hij studeerde geneeskunde aan de Universiteit van Wenen van 1874 tot 1880, waar ook Salomon Stricker studeerde, in het instituut voor algemene en experimentele Pathologie, en werd in 1880 arts. Van 1883 tot 1887 werkte hij met Maximilian Leidesdorf in de Psychiatrische Kliniek, hoewel zijn opleiding niet over de pathologie van het zenuwstelsel ging. In 1889 volgde hij de beroemde Richard von Krafft-Ebing op bij de Neuro-Psychiatrische Kliniek van de Universiteit van Graz, en begon onderzoek naar krop, cretinisme en jodium. In 1893 werd hij buitengewoon hoogleraar in de Psychiatrie en Zenuwziekten, en directeur van de Kliniek voor Psychiatrie en Zenuwziekten in Wenen als opvolger van Theodor Meynert. Tien jaar later, in 1902, ging hij naar de psychiatrische kliniek van het algemeen ziekenhuis, in 1911 keerde hij terug naar de vorige post.

Tijdens de Eerste Wereldoorlog zag Warner-Jauregg talrijke soldaten die hun spraak waren kwijtgeraakt als gevolg van shellshock en behandelde hun met de radicale werkwijze van elektroconvulsietherapie. Ondanks enkele successen met deze patiënten stond het elektrificeren van de hersenen gelijk aan marteling en als gevolg daarvan werd hij beschuldigd van mishandeling van zijn patiënten. Zijn goede vriend Sigmund Freud werd gevraagd te getuigen en hij becritiseerde Warner-Jaureggs methodes maar gaf wel aan dat hij zijn patiënten niet opzettelijk had gemarteld.

Later was hij lid van Hitlers nazipartij en steunde hij gedwongen sterilisatie bij mensen met geestesziektes en "criminele" genen.

Het belangrijkste werk dat Wagner-Jauregg in zijn leven deed was het behandelen van psychische aandoeningen door middel van koorts. In 1887 onderzocht hij het effect van koortsige ziekten op psychosen, gebruik makend van erysipelas en tuberculine (in 1890 ontdekt door Robert Koch). Omdat deze behandelmethoden niet goed werkten, probeerde hij in 1917 inenting met de malariaparasiet, wat erg succesvol bleek bij dementia paralytica, veroorzaakt door neurosyfilis. Deze ontdekking leverde hem de Nobelprijs voor de Fysiologie of Geneeskunde op in 1927. Zijn belangrijkste publicatie was een boek getiteld "Verhütung und Behandlung der progressiven Paralyse durch Impfmalaria" (1931).

In 1928 trok Wagner-Jauregg zich terug maar hij bleef gezond en actief tot zijn dood in 1940 op 83-jarige leeftijd. Kort voor zijn overlijden leidde de ontdekking van penicilline tot een veel betere behandeling van syfilis, wat zijn beroemdste werk overbodig maakte.


</doc>
<doc id="609126" url="https://nl.wikipedia.org/wiki?curid=609126" title="Charles Nicolle">
Charles Nicolle

Charles Jules Henry Nicolle (Rouen, 21 september 1866 – Tunis, 28 februari 1936) was een Frans bacterioloog die in 1928 de Nobelprijs voor de Fysiologie of Geneeskunde kreeg voor zijn identificatie van luizen als de overbrenger van vlektyfus.

Nicolle leerde al vroeg biologie van zijn vader Eugène Nicolle die arts was in een ziekenhuis in Rouen. Hij studeerde in 1893 af aan het Pasteur Instituut. Hierna keerde hij terug naar Rouen, als lid van de medische faculteit en later als directeur van het bacteriologisch lab.

In 1903 werd Nicolle directeur van het Pasteur Instituut, waar hij zijn werk naar luizen en tyfus deed. Toen hij overleed was hij nog steeds directeur van het instituut.

Nicolles belangrijkste wapenfeiten in de bacteriologie waren:

Nicolles ontdekking vloeide voort uit de ontdekking dat, hoewel tyfuspatiënten andere patiënten binnen en buiten het ziekenhuis konden besmetten, ze niet langer besmettelijk waren nadat ze een bad en schone kleren hadden gekregen. Toen hij zich dit realiseerde meende hij dat hoogstwaarschijnlijk de luizen de vector waren voor de epidemische tyfus.

In juni 1909 testte Nicolle zijn theorie door een chimpansee met tyfus te infecteren, de luizen ervanaf te halen en deze op een gezonde chimpansee te zetten. Binnen 10 dagen had de tweede chimpansee ook tyfus. Na zijn experiment herhaald te hebben was hij er zeker van: luizen waren de drager.

Verder onderzoek toonde aan dat de belangrijkste overdrachtsmethode niet luizenbeten waren maar uitwerpselen: luizen die waren geïnfecteerd met het virus werden rood en stierven na een paar weken, maar ondertussen scheidden ze een grote hoeveelheid microben met het 'virus' uit. Als hiervan een kleine hoeveelheid op de huid of oog wordt gewreven, treedt infectie op.

Nicolle dacht dat hij een simpel vaccin kon maken door de luizen te pletten en ze te mengen met bloedserum van herstelde patiënten. Hij probeerde het eerste vaccin uit op zichzelf. Toen hij gezond bleef probeerde hij het ook op een paar kinderen (omdat zij een beter immuunsysteem hebben), die tyfus kregen maar herstelden.

Hij slaagde er niet in om een praktisch vaccin te ontwikkelen. De volgende stap zou pas in 1930 door Rudolf Weigl gezet worden.



</doc>
<doc id="609140" url="https://nl.wikipedia.org/wiki?curid=609140" title="Karl Landsteiner">
Karl Landsteiner

Karl Landsteiner (Wenen, 14 juni 1868 – New York, 26 juni 1943) was een Oostenrijks, later Amerikaans, arts en patholoog. In 1901 constateerde hij dat bloed is in te delen in bloedgroepen.

Karl Landsteiner werd geboren als enig kind van de joodse journalist Leopold Landsteiner (1818-1875) en de dertigjarige Fanny Hess (1837-1908). Hij studeerde vanaf 1885 medicijnen aan de Universiteit van Wenen en behaalde in 1891 zijn medische graad. Hij bezat ook veel kennis van scheikunde, waarbij onder anderen Hermann Emil Fischer zijn leermeester was. Landsteiner was vanaf 1896 assistent van Max von Gruber, werkte als patholoog op het Pathologisch-anatomisch Instituut in Wenen en daarna van 1908 tot 1919 in het Wilhelminen-ziekenhuis.

Landsteiner bekeerde zich van het Jodendom naar het Katholicisme in 1890. In 1916 trouwde hij met Leopoldine Helene Wlasto, een Grieks-Orthodoxe die zich bekeerde tot het Katholicisme van haar man. Samen kregen ze een zoon, Ernst Karl, die net als zijn vader ook arts werd.

In 1911 werd hij hoogleraar pathologie aan de Universiteit van Wenen. Na de Eerste Wereldoorlog vertrok hij – wegens de steeds slechter wordende levensomstandigheden in Wenen – naar Nederland, waar hij als patholoog van 1919 tot 1922 werkzaam was in het St. Joannes de Deo Ziekenhuis in Den Haag. In 1922 verbond hij zich aan het Rockefeller Instituut voor medisch onderzoek in New York, waar hij tot het eind van zijn leven bleef (zelfs na zijn pensioen in 1939.) Hij werd genaturaliseerd tot burger van de Verenigde Staten. 

Karl Landsteiner overleed aan een hartaanval terwijl hij in het lab aan het werk was. In 1946, drie jaar na zijn overlijden, werd Landsteiner postuum onderscheiden met de Lasker Award. Het Nederlandse Rode Kruis eerde hem met de Karl Landsteiner-penning voor bloeddonoren.

Hij is bekend geworden vanwege de ontwikkeling in 1901 van het moderne systeem van bloedgroepen door de identificatie van de aanwezigheid van agglutinines in het bloed. Dit deed hij door de manier te onderzoeken waarop bloed reageerde als het werd gemengd. Soms ontstond er een samenklontering van rode bloedcellen en bij andere combinaties gebeurde dit niet. Hierbij kon hij onderscheid maken in drie bloedgroepen: A, B en C. Later werd C hernoemd in O (letter) en werd door een assistent nog een vierde bloedgroep ontdekt: AB. Zijn ontdekking maakte bloedtransfusies tussen mensen mogelijk, waarbij een patiënt bloed krijgt toegediend van iemand met dezelfde bloedgroep. Hiervoor kreeg hij in 1930 de Nobelprijs voor de Fysiologie of Geneeskunde.

Samen met de Oostenrijkse bioloog Erwin Popper (1875-1955) ontdekte hij het besmettelijke karakter van het poliovirus (Poliomyelitis) en wist hij het virus met de Franse medisch bacterioloog Constantin Levaditi (1874–1953) te isoleren. Met de oorspronkelijk Russische, sinds 1917 Amerikaanse arts-immunoloog Philip Levine (1900-1987) ontdekte hij in 1927 het MN- en het P-bloedgroepensysteem. Voordat Levine en Stetson hun ontdekking in 1939 van het resussysteem hadden gepubliceerd, identificeerden Landsteiner en Alexander Wiener in 1937 reeds de resusfactor (bij de mens).



</doc>
<doc id="609181" url="https://nl.wikipedia.org/wiki?curid=609181" title="Otto Heinrich Warburg">
Otto Heinrich Warburg

Otto Heinrich Warburg (Freiburg im Breisgau, 8 oktober 1883 – Berlijn, 1 augustus 1970) was een Duits fysioloog en medicus. Hij onderzocht het metabolisme van tumoren en de dissimilatie, met name bij kankercellen. Voor zijn ontdekking en de werking van (Warburgs) geel enzym, kreeg hij in 1931 de Nobelprijs voor de Fysiologie of Geneeskunde. 

Otto Warburg werd geboren in Freiburg als zoon van de natuurkundige Emil Warburg, president van het Physikalisch Reichsanstalt, en Elizabeth Gaertner. Hij studeerde scheikunde onder Emil Fischer aan de Universiteit van Berlijn en promoveerde er in 1906 op een proefschrift over polypeptiden. Aansluitende studeerde hij geneeskunde onder Von Krehl aan de Universiteit van Heidelberg waar hij in 1911 met een proefschrift over oxidatieprocessen zijn tweede promotie behaalde. Tijdens de Eerste Wereldoorlog diende hij in het Pruisische paardenregiment.

In 1918 werd Warburg benoemd tot hoogleraar aan het Kaiser Wilhelm Institute (nu Max Planck Instituut) voor biologie te Berlin-Dahlem. Sedert 1931 was hij directeur van het Kaiser Wilhelm Institute voor celfysiologie, die dankzij een donatie van de Rockefeller Foundation aan het instituut het jaar ervoor was gesticht. Deze positie behield hij tot aan zijn overlijden. 

Ondanks zijn joodse achtergrond (zijn vader Emil was joods) ontliep Warburg en zijn gezin vervolging tijdens de Tweede Wereldoorlog door zijn onderzoek naar kanker en omdat hij bescherming genoot van hogerhand. Adolf Hitler had zijn moeder verloren aan kanker en vreesde dat hij het ook kreeg.

Daarnaast was hij editor van en publiceerde veel in "The Metabolism of Tumours" (tr. 1931) en schreef "New Methods of Cell Physiology" (1962). In zijn gehele 65-jarige carrière schreef hij 500 wetenschappelijke artikelen.

Zijn vele onderzoekingen en ontdekkingen, vaak verkregen met geheel nieuwe methoden en apparaten (bijv. de warburgmanometer), betroffen onder andere celademhaling, gisting, fotosynthese en een theorie over het ontstaan van kanker. Warburg veronderstelde in zijn Warburg-hypothese dat het fundamentele verschil tussen normale en kankercellen de ratio van glycolyse tot dissimilatie was.

Hij schreef ook "The Prime Cause and Prevention of Cancer" dat hij presenteerde op een bijeenkomst van Nobelprijswinnaars op 30 juni 1966 in Lindau. In deze lezing presenteerde Warburg bewijs dat anaerobiosis een allereerste oorzaak van het ontstaan van kankercellen is. Recenter onderzoek lijkt echter aan te geven dat Warburgs bevindingen het "gevolg" zijn van de mutaties van de kankercel en niet de "oorzaak" van de "ongecontroleerde groei" bij kanker.



</doc>
<doc id="609370" url="https://nl.wikipedia.org/wiki?curid=609370" title="Edgar Douglas Adrian">
Edgar Douglas Adrian

Edgar Douglas Adrian, 1st Baron Adrian (Londen, 30 november 1889 – Cambridge, 4 augustus 1977) was een Engelse elektrofysioloog en kreeg in 1932 de Nobelprijs voor de Fysiologie of Geneeskunde, samen met Charles Scott Sherrington voor hun werk over de functie van neuronen.

Adrian was de zoon van Alfred Douglas Adrian (1845-1922) en Flora Lavinia Barton (1858-1935). Hij ging naar Westminster School en studeerde natuurwetenschap aan het Trinity College in Cambridge. Voor het grootste deel van zijn leven bleef hij in Cambridge.
Na arts te zijn geworden in 1915, deed hij klinisch werk in het St Bartholomew's Hospital in Londen tijden de Eerste Wereldoorlog, en behandelde soldaten met zenuwbeschadigingen en zenuwziekten zoals shell-shock. Adrain ging in 1919 terug naar Cambridge en begon in 1925 met zijn onderzoeken naar zenuwimpulsen in de menselijke zintuigen.

Voortbordurend op eerdere onderzoeken van Keith Lucas gebruikte hij een capillaire elektromotor en een kathodestraalbuis om de signalen van het zenuwstelsel te versterken en kon de elektrische ontlading van enkelvoudige zenuwvezels onder fysische prikkels waaarnemen. Een onopzettelijke ontdekking in 1928 bewees de aanwezigheid van elektriciteit in zenuwcellen. Adrain zei,
Een doorbraak, gepubliceerd in 1928, beschreef dat geprikkeldheid van de huid onder een constante prikkeling in eerste instantie hoog is, maar geleidelijk in de tijd vermindert, hoewel de gevoelsinput door de zenuwen vanaf het contactpunt constant in sterkte zijn, maar door de tijd in frequentie verminderen, met als resultaat dat de gewaarwording in de hersenen vermindert.

Toen hij deze resultaten uitbreidde naar pijn deed hij ontdekkingen over de ontvangst van zulke signalen in de hersenen en ruimtelijke verdeling van de gevoelsgebieden van de hersenschors ("cortex cerebri") bij verschillende dieren. Deze conclusies leidden tot het idee van een gevoelskaart, de homunculus genoemd, in de somatosensibele schors.

Later maakte Adrian gebruik van elektro-encefalografie om de elektrische activiteit van de menselijke hersenen te bestuderen. Zijn werk aan de afwijkingen van het bergerritme maakte de weg vrij voor vervolgonderzoek in epilepsie en andere hersenproblemen. Hij bestudeerde in het laatste deel van zijn carrière de reukzin.

In 1942 kreeg hij de Order of Merit en in 1946 de Copley Medal. In 1955 kreeg Adrian van koningin Elizabeth de titel Baron Adrian, van Cambridge in het County Cambridge.





</doc>
<doc id="609420" url="https://nl.wikipedia.org/wiki?curid=609420" title="Thomas Hunt Morgan">
Thomas Hunt Morgan

Thomas Hunt Morgan (Lexington, 25 september 1866 – Pasadena (Californië), 4 december 1945) was een Amerikaans geneticus en embryoloog.

Na de herontdekking van wetten van Mendel in 1900 begon Morgan met het bestuderen van mutaties in de fruitvlieg "Drosophila melanogaster". In zijn beroemde vliegenkamer aan de Columbia-universiteit kon Morgan demonstreren dat genen op chromosomen liggen en de mechanische basis zijn voor de erfelijkheid. Deze ontdekkingen vormden de basis van de genetica. Toen hij in 1933 de Nobelprijs voor de Fysiologie of Geneeskunde kreeg was dit de eerste keer dat de prijs werd uitgereikt voor genetica.

Tijdens zijn carrière schreef Morgan 22 boeken en 370 artikelen. Als resultaat van zijn werk werd de fruitvlieg "Drosophila melanogaster" een belangrijk model-organisme in de tegenwoordige genetica. De afdeling biologie die hij oprichtte aan het California Institute of Technology bracht zeven Nobelprijswinnaars voort.

Morgan werd geboren als zoon van Charlton Hunt Morgan, een fabrikant, en Ellen Key, de kleindochter van Francis Scott Key die het Amerikaans volkslied heeft gecomponeerd.

Op zijn 16e jaar ging Morgan naar het "State College of Kentucky" (Universiteit van Kentucky) om wetenschap te studeren, vooral biologie. Voor zijn doctoraalstudie ging hij naar de Johns Hopkins-universiteit, omdat Hopkins een van de weinige universiteiten was die biologie aanbood. Na twee jaar experimenteel werk met William Keith Brooks en een paar publicaties kon Morgan in 1888 afstuderen aan het State College of Kentucky. Het College bood Morgan een hoogleraarschap maar hij koos ervoor om bij het John Hopkins te blijven en kreeg een relatief hoge beurs.

Morgan sloot zijn experimentele werk af in Woods Hole, Massachusetts bij het Marine Biological Laboratory. Hij bestudeerde de embryologie van zeespinnen om hun fylogenetische relatie met andere arthropoden te bepalen. Hij concludeerde dat ze embryologisch meer verwant waren met spinnen dan met crustacea. Hier kon Morgan in 1880 op promoveren en hij kreeg ook de Bruce Fellowship voor onderzoek. Met deze beurs kon hij naar Jamaica, de Bahama's en naar Europa reizen om verder onderzoek te doen.

In 1891 werd Morgan aangesteld als hulphoogleraar aan Johns Hopkins' meisjesschool Bryn Mawr om Edmund Wilson te vervangen. Hij gaf vijf dagen in de week biologieles, twee lezingen per dag. Hij introduceerde vaak eigen onderzoek in zijn lezingen en, hoewel hij een enthousiast leraar was, lag zijn echte interesse in het laboratorium. In de eerste jaren bij Bryn Mawr deed hij onderzoek naar balanus, wormen en kikkers.

In 1894 kreeg hij een jaar vrij om onderzoek te doen in de laboratoria van het Stazione Zoologica in Napels. Daar werkte hij met de Duitse bioloog Hans Driesch wiens onderzoek in de experimentele studie van ontwikkeling zijn interesse wekte. Er was toen veel debat over de vraag hoe het embryo gevormd werd. De ene groep dacht dat er cellen waren die voorbestemd (voorgevormd) waren om kikker te worden; een andere groep dacht dat de ontwikkeling het resultaat was van genetische factoren waar interacties tussen het protoplasma en de kern van het ei én de omgeving de ontwikkeling konden beïnvloeden. Morgan geloofde het laatste en toonde succesvol aan dat een dochtercel van een fundulus embryo zich kon ontwikkelen tot een hele vis, daarbij de experimenten van Driesch bevestigend. Hij toonde ook aan dat zee-egel-eieren geprikkeld konden worden tot deling zonder bevruchting door er magnesiumchloride aan toe te voegen, werk dat voortgezet werd door Jacques Loeb die bekend werd door het maken van kikkers zonder vader volgens deze methode.

Morgan ging in 1895 terug naar Bryn Mawr en werd hoogleraar. Hij schreef zijn eerste boek "The Development of the Frog's Egg" dat in 1897 werd gepubliceerd. Hij begon een serie studies naar het vermogen van verschillende organismen tot regeneratie. Hij bekeek de mogelijkheden van enting en regeneratie bij kikkervisjes, vissen en wormen en publiceerde dit in 1901 als "Regeneration".

In 1903 werd hem door Edmund Beecher Wilson het eerste hoogleraarschap in de experimentele zoölogie aangeboden in de Verenigde Staten bij de Columbia-universiteit.

In 1900 hadden drie wetenschappers, Carl Correns, Erich von Tschermak en Hugo de Vries het werk van Gregor Mendel opnieuw ontdekt. De Vries was verdergegaan door voor te stellen dat nieuwe soorten ontstonden door mutatie. Morgan was sceptisch over Gregor Mendel's erfelijkheidswetten, die opgerakeld waren door de opkomende evolutietheorieën van Darwin en Lamarck. Morgan wees beide theorieën af, en probeerde Hugo de Vries' mutatietheorie met zijn "Drosophila" experimenten te bewijzen.
In navolging van C. W. Woodworth en William E. Castle begon Morgan te werken aan de "Drosophila melanogaster". Met Fernandus Payne muteerde hij "Drosophila" met röntgenstralen en begon kruisingsexperimenten, maar had twee jaar geen duidelijk succes. Castle had het ook moeilijk met het identificeren van mutaties in de fruitvlieg, niet ongewoon, gegeven de kleine afmeting van het vliegje. Uiteindelijk merkte Morgan in 1901 een wit-ogige mannelijke mutant op tussen de rood-ogige veldstam. Hij kruiste deze wit-ogige vlieg met een rood-ogig vrouwtje. Hun afstammelingen hadden allemaal rode ogen, wat aannemelijk maakte dat de soort met de witte ogen recessief was. Morgan noemde het daarom het gen "wit". Bij het doorfokken van de mutanten merkte hij op dat alleen de mannetjes witte ogen hadden. Hij ontdekte ook een variëteit met paarse ogen die een verschillend soort erfelijkheid vertoonde. Hij schreef een paper dat in 1911 verscheen in "Science" waarin hij concludeerde dat (1) sommige eigenschappen geslachtsgebonden zijn, (2) de eigenschap waarschijnlijk op een geslachtschromosoom ligt, en (3) andere genen waarschijnlijk ook op chromosomen liggen.

Morgan en zijn studenten werden steeds succesvoller in het vinden van gemuteerde vliegjes en telden de mutatiekarakterisiteken van duizenden fruitvliegen en bestudeerden hun overerfelijkheid. De observatie van een kleine-vleugelmutatie die ook op het geslachtschromosoom lag, maar onafhankelijk was van de witte-oogmutatie, leidde Morgan tot het idee van genetische koppeling of genetic linkage. Morgan stelde voor dat de hoeveelheid overkruising of crossing-over tussen gelinkte genen verschilt en dat de crossover frequentie de afstand tussen genen op het chromosoom zou kunnen aangeven.Hij steunde hierbij op de ontdekking van de Belgische Professor Frans Alfons Janssens van de Katholieke Universiteit Leuven die het verschijnsel reeds in 1909 had beschreven en het chiasmatypie had genoemd. Later stelde de Engelse geneticus J.B.S. Haldane voor om die eenheid de morgan te noemen. Morgans student Alfred Sturtevant ontwikkelde de eerste genetische kaart in 1913.

In 1915 schreven Morgan, Sturtevant, Calvin Bridges en H. J. Muller het boek "The Mechanism of Mendelian Inheritance". Geneticus Curt Stern noemde het "the fundamental textbook of the new genetics" en C. H. Waddington vond dat "Morgan's theory of the chromosome represents a great leap of imagination comparable with Galileo or Newton". Na de publicatie van het boek werd Morgans reputatie gezien als die van een twintigste-eeuwse Mendel. Hij werd gekozen tot lid van de National Academy of Sciences en buitenlands lid van de Royal Society. In 1924 ontving Morgan de Darwin Medal. Zijn "Fly Room" in Columbia werd wereldberoemd en hij kreeg gemakkelijk toegang tot fondsen. In 1927 na 25 jaar in Columbia, en bijna aan zijn pensioen, kreeg hij het aanbod van George Ellery Hale een biologieopleiding in Californië op te zetten.

Morgan verhuisde in 1928 naar Californië om hoofd te worden van de afdeling biologie aan het California Institute of Technology. Hij wilde de opleiding onderscheiden van die van Johns Hopkins and Columbia, met onderzoek gericht op genetica en evolutie; experimentele embryologie; fysiologie; biofysica en biochemie. Hij was ook behulpzaam bij de oprichting van het Marine Laboratory in Corona del Mar. Hij wilde de beste mensen bij Caltech, en nam Bridges, Sturtevant, Jack Shultz en Albert Tyler over van Columbia en stelde Theodosius Dobzhansky aan als international research fellow. Er kwamen meer wetenschappers werken, onder wie George Beadle, Boris Ephrussi, Edward L. Tatum, Linus Pauling, Sidney W. Fox en de Nederlanders Frits Warmolt Went en Arie Jan Haagen-Smit.

In overeenstemming met zijn reputatie bekleedde Morgan veel prestigieuze posities bij Amerikaanse wetenschappelijke organisaties. Van 1927 to 1931 was hij voorzitter van de National Academy of Sciences; in 1930 was hij voorzitter van de American Association for the Advancement of Science; en in 1932 zat hij het Sixth International Congress of Genetics in Ithaca (New York) voor. In 1933 kreeg Morgan de Nobelprijs voor de Fysiologie of Geneeskunde; hij was in 1919 en 1930 voor hetzelfde werk ook al genomineerd. Als erkenning van het groepskarakter van zijn ontdekkingen gaf hij het prijzengeld aan Bridges, Sturtevant's en zijn eigen kinderen. Morgan ging niet naar de uitreiking in 1933, maar ging wel in 1934. De herontdekking in 1933 van de gigantische polytene chromosomen in de speekselklier van "Drosophila" kan zijn besluit beïnvloed hebben. Tot dan waren de resultaten afhankelijk van fenotypische resultaten, en de zichtbare polytene chromosomen maakte het hun mogelijk hun resultaten op fysieke basis te toetsen. Morgan's Nobeltoespraak was getiteld "The Contribution of Genetics to Physiology and Medicine". In 1924 kreeg hij de Darwin Medal. In 1939 kreeg hij de Copley Medal van de Royal Society.

Hij kreeg twee contractverlengingen bij Caltech, met trok zich in 1942 terug. George Beadle kwam naar Caltech terug om Morgan in 1946 als voorzitter van de afdeling op te volgen. Hoewel hij met pensioen was, hield Morgan kantoor bij de afdeling en bleef actief in het lab. Na zijn pensioen hield hij zich bezig met vragen over seksedifferentiatie, regeneratie en embryologie. Morgan had zijn hele leven last gehad van een chronische ontsteking van het duodenum, in 1945 kreeg hij een zware aanval en overleed aan een gescheurde slagader.

Morgan liet een belangrijke erfenis in de genetica na. Sommige van Morgan's students van Columbia en Caltech wonnen hun eigen Nobelprijzen, zoals George Wells Beadle, Edward B. Lewis en Hermann Joseph Muller. Nobelprijswinnaar Eric Kandel schreef over Morgan, "Much as Darwin's insights into the evolution of animal species first gave coherence to nineteenth-century biology as a descriptive science, Morgan's findings about genes and their location on chromosomes helped transform biology into an experimental science."

The Thomas Hunt Morgan School of Biological Sciences aan de University of Kentucky is naar Morgan genoemd. Als eerbetoon aan Morgan reikt de Genetics Society of America jaarlijks de Thomas Hunt Morgan Medal uit aan een van haar leden die een belangrijke bijdrage aan het gebied van de genetica heeft geleverd.

De jonge Thomas Hunt Morgan kwam Hugo de Vries in Amsterdam opzoeken, net als vele andere Amerikaanse biologen. Verscheidene malen logeerde de Vries bij Morgan, die het mutatieconcept aandachtig in zich opnam. Het werk "Evolution and Adaptation" verscheen in Nederlandse vertaling als "Ontwikkeling en Aanpassing" (1906) met een voorwoord van Prof. Hugo de Vries.



</doc>
<doc id="609588" url="https://nl.wikipedia.org/wiki?curid=609588" title="Lili Elbe">
Lili Elbe

Lili Elbe, geboren als Einar Wegener, (Vejle, 28 december 1882 – Dresden, 13 september 1931) was een Deense kunstschilder(es) en is, voor zover bekend, de eerste die een transseksuele chirurgische operatie onderging.

Aan de Kopenhaagse kunstacademie ontmoette toenmalige Einar Wegener Gerda Gottlieb. Ze zijn omstreeks 1906 getrouwd en zij nam de naam van haar echtgenoot aan. Beiden werkten als illustrator. Einar specialiseerde zich in landschapsschilderijen, Gerda illustreerde boeken en modetijdschriften. Het lijkt erop, dat Einar een voorkeur voor vrouwenkleding bij zichzelf ontdekte tijdens het vele model staan voor de tekeningen van Gerda.

Het is aannemelijk dat hij/zij interseksueel was: een arts in Dresden zei rudimentaire eierstokken te hebben opgemerkt. Bloedtests toonden grote hoeveelheden vrouwelijke hormonen aan, ten koste van de hoeveelheid mannelijke hormonen. Mogelijk was er sprake van het syndroom van Klinefelter. 

Gedurende de jaren twintig begon Wegener zich als een vrouw te kleden, nam zo deel aan het openbare leven, ontving thuis gasten en noemde zich "Lili Elbe". Blijkbaar werd Lili als vrouw geaccepteerd, ze kreeg zelfs een huwelijksaanzoek. Alleen intieme vrienden wisten dat ze transseksueel was. Aan anderen werd ze door Gerda geïntroduceerd als de zuster van Einar.

In 1930 vertrok Lili naar Duitsland voor de chirurgische ingreep, die in die tijd nog experimenteel was. Elbe onderging een uitgebreid psychologisch onderzoek door de seksuoloog Magnus Hirschfeld in Berlijn. De eerste operatie, de verwijdering van de mannelijke genitaliën, werd verricht door dr. Warnekros in de "Frauenklinik" te Dresden. De tweede operatie was bedoeld om eierstokken te transplanteren. Die werden echter tijdens de vierde operatie verwijderd omdat er ernstige complicaties waren ontstaan.

Haar zaak was inmiddels een sensatie geworden, zowel in Denemarken als in Duitsland. In oktober 1930 verklaarde koning Christiaan X van Denemarken haar huwelijk nietig. Ze kreeg een nieuw paspoort waarin haar nieuwe naam en nieuwe geslacht vermeld werden. Gerda hertrouwde met een gezamenlijke vriend, en Lili aanvaardde het aanzoek van een andere vriend – zodra ze in staat zou zijn om "moeder te worden".

Lili Elbe stopte met schilderen. Ze overleed in 1931, vermoedelijk wegens een longembolie na haar vijfde en laatste operatie – een ook tegenwoordig gekend risico bij transseksuele operaties. Sommigen geloven dat ze haar dood in scène heeft gezet om elders anoniem een nieuw leven te beginnen.




</doc>
<doc id="609792" url="https://nl.wikipedia.org/wiki?curid=609792" title="Max Hamburger">
Max Hamburger

Meijer (Max) Hamburger (Amsterdam, 10 februari 1920 – Maastricht, 2 juli 2012) was een Nederlandse psychiater van Joodse afkomst. Hij was verzetsstrijder tijdens de Tweede Wereldoorlog en hij was een getuigend overlevende van de concentratiekampen Auschwitz en Buchenwald.

Max Hamburger werd geboren in Amsterdam als tweede zoon van de diamantair en honkballer Hartog Hamburger en Julia Waterman, die costumière was. Zijn moeder werd weduwe, maar kon door het pensioen van haar man en haar eigen werk Max na zijn middelbareschooltijd door laten studeren. Hamburger ging medicijnen studeren aan de Universiteit van Amsterdam, mede ingegeven door het feit dat zijn oudere broer als tiener aan kanker was overleden, wat een grote invloed had gehad op het gezin. In oktober 1943 werden hij en zijn moeder opgepakt en vanuit Kamp Westerbork op transport gesteld naar Auschwitz.

Hamburger was gearresteerd omdat de verzetsgroep waar hij deel van uitmaakte verraden was. Hij werd op 8 februari 1944 op transport gezet naar Auschwitz. Zijn moeder volgde een maand later: zij werd na aankomst onmiddellijk, op 6 maart 1944 in een gaskamer in Auschwitz om het leven gebracht. Zelf overleefde Max als arts in opleiding een tijdlang als medisch assistent die de gevangenen op luizen moest controleren. Aan het eind van de oorlog werd hij overgeplaatst naar verschillende kampen om uiteindelijk in Buchenwald te belanden. Hij was de dood zeer nabij toen hij daar op 10 april 1945 werd bevrijd door een Amerikaans leger onder leiding van generaal Patton.

Onmiddellijk na de bevrijding werd van hem, toen hij nog maar 28 kilo woog, een bekende foto gemaakt door een Amerikaanse militair die in vele tijdschriften heeft gestaan (zie hiernaast). Op deze foto staat ook Eli Wiesel afgebeeld waarmee hij tot lang na de oorlog contact zou houden. Terug in Nederland kreeg hij ook het nieuws dat de ouders van zijn voor de oorlog overleden vader al in 1943 waren omgekomen in het vernietigingskamp Sobibór en hij zijn gehele familie was kwijtgeraakt. Ernstig verzwakt door tuberculose bracht hij na de oorlog jaren in ziekenhuizen en een sanatorium door. Vanaf het ziekbed voltooide hij zijn studie medicijnen en werd psychiater, gespecialiseerd in het behandelen van oorlogstrauma's. In 1999 maakte het televisieprogramma Netwerk een aangrijpende documentaire over zijn bezoek met zijn twee dochters uit zijn tweede huwelijk aan het kamp Auschwitz, waar ook de gedenk-kei van zijn moeder opgezocht werd.

Max Hamburger kreeg vier kinderen uit zijn eerste huwelijk, twee uit zijn tweede en twee uit zijn derde huwelijk. Hij sprak tot zeer hoge leeftijd nog in scholen, kerken en universiteiten in binnen- en buitenland over zijn ervaringen.


</doc>
<doc id="609958" url="https://nl.wikipedia.org/wiki?curid=609958" title="Plasmodium vivax">
Plasmodium vivax

Plasmodium vivax is een eencellige die de oorzaak is van de meest voorkomende en wijd verspreide vorm van goedaardige, maar steeds terugkerende malaria. Het is een van de vijf soorten "Plasmodium" die malaria bij de mens veroorzaken. "P. vivax" wordt verspreid door de vrouwtjes van de "Anopheles" muskiet. 

De incubatietijd van "P. vivax" in de mens bedraagt 12-17 dagen. Een infectie met "P. vivax" resulteert zelden in een ernstige vorm van malaria, een zeldzame complicatie is een miltruptuur, wat tot de dood kan leiden. Wel is bekend dat "P. vivax" een fase heeft waarin het latent aanwezig kan zijn, de zogenaamde "hypnozoïet" in de levercel. Hierdoor kan een aanval van malaria soms jaren na besmetting nog optreden.


</doc>
<doc id="610386" url="https://nl.wikipedia.org/wiki?curid=610386" title="George Whipple">
George Whipple

George Hoyt Whipple (Ashland (New Hampshire), 28 augustus 1878 – Rochester (New York), 1 februari 1976) was een Amerikaans patholoog, biomedisch onderzoeker en docent. Whipple deelde in 1934 de Nobelprijs voor de Fysiologie of Geneeskunde met George Minot en William Murphy "voor hun ontdekkingen over levertherapie bij bloedarmoede (anemie)."

Whipple werd geboren in Ashland, New Hampshire, als zoon van Francis Anne Hoyt Whipple en Ashley Cooper Whipple. Zijn vader overleed aan buiktyfus twee jaar na zijn geboorte waarna hij en zijn zus Ashley door zijn moeder en grootmoeders werden grootgebracht. Op zijn veertiende ging hij naar Phillips Academy in Andover, Massachusetts. Hij studeerde aan de Yale-universiteit en aan de Johns Hopkins-universiteit waar hij in 1905 afstudeerde.

Hierna werkte hij bij pathologie bij Hopkins tot hij naar Panama ging als patholoog bij het Ancon Hospital in 1907-08. Whipple kwam terug naar Baltimore en klom daar op tot assistent-hoogleraar. In 1914 werd Whipple benoemd tot hoogleraar onderzoeksgeneeskunde en directeur van de Hooper Foundation for Medical Research aan de University of California Medical School.

Op verzoek van Abraham Flexner, die baanbrekend werk had gedaan op het gebied van medische scholing, en de voorzitter van de University of Rochester Rush Rhees, stemde Whipple in 1921 toe om Dean van de nieuw opgerichte en nog te bouwen medische opleiding in Rochester, New York te worden. Whipple bleef Dean tot 1954 en bleef ook de rest van zijn leven in Rochester. 

Whipple's belangrijkste onderzoek was naar anemie en de fysiologie en pathologie van de lever. In 1925 toonde hij aan dat ijzer een essentiële rol speelt bij bloedarmoede bij honden, die hij opwekte door bij de honden bloed af te nemen. Hij was de eerste in 1907 die ziekte van Whipple beschreef (naar hem genoemd) en gaf richtingen naar de oorzaak (bacteriën). 

Hij was gehuwd met Katherine Ball Waring, samen kregen ze een zoon (George Hoyt Jr.) en een dochter (Barbara). Hij overleed in 1976 op 97-jarige leeftijd.


</doc>
<doc id="610390" url="https://nl.wikipedia.org/wiki?curid=610390" title="George Minot">
George Minot

George Richards Minot (Boston (Massachusetts), 2 december 1885 – aldaar, 25 februari 1950) was een Amerikaans hematoloog en arts. Hij kreeg in 1934 de Nobelprijs voor de Fysiologie of Geneeskunde samen met William Murphy en George Whipple voor hun studie naar bloedarmoede (anemie). 

George Minot was de oudste van de drie zonen van James Jackson Minot (1853-1938) en Elizabeth Whitney Minot (1860-1903). De Minots waren een oude, invloedrijke familie van Boston. Zijn vader was arts, net als enkele andere familieleden. Als kind had George een zwakke gezondheid waardoor hij een groot deel van zijn kinderjaren in bed moest doorbrengen maar groeide sterker naarmate hij ouder werd. In 1904 ging hij naar Harvard College en studeerde vier jaar later af. Vervolgens stroomde hij door naar de Harvard Medical School, waar hij in 1912 zijn mastergraad behaalde.

Na zijn studie werd hij docent geneeskunde aan de Johns Hopkins-universiteit (1913-15) voordat hij als docent terugkeerde naar Harvard. Van 1928 tot 1947 was hij hoogleraar medicijnen aan de Harvard Medical School. Minot was gehuwd met Marian Linzee Weld (1890-1979), die zijn buurmeisje was tijdens zijn jeugd. Samen kregen ze twee dochters (Marian Linze en Elizabeth Whitney) en een zoon (Charles Sedgwick) die net als zijn vader ook arts werd.

Nadat de Amerikaanse patholoog George Whipple ontdekt had dat honden die aan pernicieuze anemie leden, door hen rauwe lever te voeren konden genezen, beschreven George Minot en William Murphy in 1926 een ook bij mensen werkzame ""antipernicieuze factor"" in rauwe lever, die bij honden en mensen de tot dan toe dodelijke pernicieuze anemie kon genezen. Pas in 1948 werd de eigenlijke werkzame stof geïsoleerd: vitamine B12.


</doc>
<doc id="610394" url="https://nl.wikipedia.org/wiki?curid=610394" title="William Murphy">
William Murphy

William Parry Murphy (Stoughton (Wisconsin) 6 februari 1892 – Brookline (Massachusetts), 9 oktober 1987) was een Amerikaans medicus die in 1934 de Nobelprijs voor de Fysiologie of Geneeskunde kreeg samen met George Minot en George Whipple voor hun werk in en behandeling van macrocytische bloedarmoede (anemie).

Francis Murphy was de zoon van de congregationale dominee Thomas Francis Murphy en diens echtgenote Rose Anna Parry. Hij genoot onderwijs in Wisconsin en Oregon en behaalde zijn bachelordiploma in 1914 aan de Universiteit van Oregon. Hij doceerde twee jaar wis- en natuurkunde aan een middelbare school voordat hij de Universiteit van Oregon Medical School in Portland betrad. Hier was hij ook werkzaam als laboratoriumassistent op de pathologieafdeling. Ook studeerde hij in Chicago en de Harvard Medical School in Boston, waar hij in 1922 met een mastergraad afstudeerde. Later (1935) was hij assistent-arts aan het Peter Bent Brigham Hospital en docent medicijnen aan de Harvard Medical School (1924-1958).

Murphy huwde in 1919 Pearl Harriet Adams, een afstammeling van de Amerikaanse president John Adams en was de eerste vrouwelijke tandarts in Massachusetts. Samen kregen ze een zoon en een dochter. Hun dochter Priscilla had een grote voorliefde voor de luchtvaart en overleed op haar zestiende toen ze met een vliegtuig dat ze zelf bestuurde neerstortte. Hun zoon William P. Murphy Jr. ging later aan de slag als onderzoeker/ontwikkelaar in de geneeskunde.

In 1924 tapte Murphy honden bloed af om ze bloedarmoede te laten krijgen, en voedde ze met verschillende stoffen en mat hun verbetering. Hij ontdekte dat het eten van grote hoeveelheden lever de aandoening leek te verhelpen. Minot en Whipple probeerden hierop het helende bestanddeel chemisch te isoleren en slaagden er uiteindelijk in een ""antipernicieuze factor"" te isoleren. Pas in 1948 werd de eigenlijke werkzame stof geïsoleerd: vitamine B12.


</doc>
<doc id="610400" url="https://nl.wikipedia.org/wiki?curid=610400" title="Hans Spemann">
Hans Spemann

Hans Spemann (Stuttgart, 27 juni 1869 – Freiburg im Breisgau, 12 september 1941) was een Duitse embryoloog die in 1935 de Nobelprijs voor de Fysiologie of Geneeskunde kreeg voor de ontdekking van het effect van wat we nu embryonische inductie noemen, de invloed die verschillende delen van het embryo uitoefenen op de ontwikkeling van groepen cellen in specifieke weefsel en organen. Hij is ook de ontdekker van het klonen - somatic cell nuclear transfer (SCNT)

Spemann werd geboren in Stuttgart als zoon van de uitgever Johann Wilhelm Spemann en Lisinka Hoffman Spemann. Na het afronden van de middelbare school in 1888 en het voltooien van zijn dienstplicht (1889-1990) studeerde hij medicijnen aan de Universiteit van Heidelberg en de Universiteit van München. Na een docentschap zoölogie aan de Universiteit van Würzburg (1894-1908), waar hij in 1895 promoveerde, was hij achtereenvolgens hoogleraar in de dierkunde te Rostock (1908-1914), leider van de afdeling ontwikkelingsmechanica van het Kaiser Wilhelm-instituut te Berlin-Dahlem (1914-1919) en van 1919 tot 1935 hoogleraar zoölogie aan de Universiteit van Freiburg.

Spemann onderzocht de samenhang van de causale factoren in de embryonale ontwikkeling. Zijn geniale wijze van vraagstelling en de vernuftige microchirurgische techniek die hij toepaste, onder meer op de oogaanleg van het amfibie-embryo, maakte hem tot pionier van een nieuw studiegebied, dat van de ontwikkelingsfysiologie. Voor zijn ontdekking van het organisatoreffect in de embryonale ontwikkeling werd hem in 1935 de Nobelprijs toegekend.

Spemann overleed op 72-jarige leeftijd in Freiburg. Hij was gehuwd met Clara Binder; uit het huwelijk werden drie zonen en een dochter geboren.


</doc>
<doc id="610401" url="https://nl.wikipedia.org/wiki?curid=610401" title="Henry Hallett Dale">
Henry Hallett Dale

Henry Hallett Dale OM OBE FRS (Londen, 9 juni 1875 – Cambridge, 23 juli 1968) was een Engels neurowetenschapper. Voor zijn studie naar acetylcholine als betrokkene bij de chemische overdracht van zenuwprikkels deelde hij in 1936 de Nobelprijs voor de Fysiologie of Geneeskunde met Otto Loewi.

Dale was de tweede zoon van zeven kinderen van Charles James Dale (1842-1901), een zakenman in Londen, en Frances Ann Hallett. Na de Tollington Park College ging hij naar The Leys School in Cambridge en begon in 1894 op Trinity College bij de Universiteit van Cambridge werkend onder de fysioloog John Newport Langley.

In 1900 verliet Dale Cambridge om werkervaring op te doen aan het St. Bartholomew's Hospital in Londen. Hij ontving zijn Bachelor of Arts in 1903 en doctersbul in 1909. Gedurende deze periode deed van 1902 tot 1094 onderzoek bij University College London, samen met Ernest Starling en William Bayliss. Een paar maanden in 1903 had hij ook les van Paul Ehrlich in Frankfurt am Main. Dale werd in 1909 arts. Werkend aan het University College London ontmoette en bevriendde hij Loewi. 

In 1932 werd Dale geridderd en in 1937 kreeg hij de Copley Medal van de Royal Society, het Britse wetenschappelijke genootschap waarvan hij secretaris (1925-35) en president (1940-45) van was geweest. In 1944 werd hij onderscheiden met de Orde van Verdienste ("Order of Merit").

Hij huwde zijn nicht Ellen Harriette Hallett, samen kregen ze en zoon en twee dochters. Zijn oudste dochter, Alison Sarah, zou later in het huwelijk treden met Nobellaureaat Alexander Todd. Dale overleed op 93-jarige leeftijd.

In 1910 isoleerde Dale samen met George Barger als eersten histamine uit moederkoorn ("Claviceps purpurea"), een schimmel die op planten groeit. Histamine speelt een rol bij immuunreacties, het zorgt ervoor dat haarvaten wijder worden zodat witte bloedcellen er gemakkelijker doorheen kunnen om binnendringers te bestrijden. Dale concludeerde dat deze stikstofhoudende stof een rol speelt bij het ontstaan van allergische en anafylactische reacties.

Hoewel Dale en zijn collega's acetylcholine al in 1914 identificeerden als een mogelijke neurotransmitter toonde Loewi de betekenis ervan voor het zenuwstelsel aan.

In de jaren 1940 was Dale verwikkeld in het debat over het karakter van de signalen in de synaps. Dale en anderen geloofden dat de signalering chemisch was, terwijl John Eccles en anderen geloofden dat zij elektrisch was. Later bleek dat de meeste signalering chemisch is, maar dat er sommigen zijn die elektrisch zijn.

Dale verzon ook de indeling van neuronen naar wat voor neurotransmitter ze gebruiken. Zodoende worden neuronen die noradrenaline gebruiken noradrenergisch genoemd, neuronen die GABA maken GABAergitisch, etc. Deze indeling is gerelateerd aan "Dale's principe" (soms foutief "Dale's Wet" genoemd). Dit principle stelt dat elk neuron maar één soort neurotransmitter afscheidt. Dale's principe is gefalsificeerd; veel neuronen scheiden neuropeptides naast aminozurens of amines af (Bear, et al. 2001).




</doc>
<doc id="610517" url="https://nl.wikipedia.org/wiki?curid=610517" title="Linalool">
Linalool

Linalool is een acyclisch monoterpeen-alcohol en heeft een aangename, naar rozenhout ruikende, geur. Linalool heeft twee optische isomeren, R-(+)-linalool of licareol en S-(-)-linalool of coriandrol.

Beide isomeren van linalool komen in tal van planten voor, met name in de etherische olie van rozenhout, ho-blad en ho-hout. In mindere mate wordt het bijvoorbeeld aangetroffen in koriander en lavendel. Ook de esters van linalool, zoals linalylacetaat, komen in diverse etherische oliën voor.

Uitgangsstof voor de productie van linalool is methylheptenon. Deze stof laat men reageren met ethyn tot dehydralinalool. Dit reageert vervolgens met waterstofgas tot linalool.

Linalool wordt met name gebruikt als grondstof voor de productie van vitamine E.

Daarnaast is linalool een veel gebruikte geur- en smaakstof.



</doc>
<doc id="610600" url="https://nl.wikipedia.org/wiki?curid=610600" title="Pestengasthuis">
Pestengasthuis

Pestengasthuis is de naam van een voormalig gasthuis dat oorspronkelijk aan de buitenkant van de stadsmuur van Zwolle stond.

Na de bouw, die rond 1450 plaatshad, werden hier mensen opgevangen die leden aan de pest. Hieraan heeft het gasthuis zijn naam te danken. Doordat de stadsmuur van Zwolle door groei van de stad werd verplaatst, ligt het gasthuis tegenwoordig binnen de stadsmuur.

Nadat de pestepidemie voorbij was, heeft het huis dienstgedaan als hospitaal voor soldaten en als gildehuis voor het weversgilde. Het pleintje voor het gebouw draagt nog steeds de naam "Weversgildeplein".

Na nog diverse andere functies te hebben gehad, is in het Pestengasthuis vandaag de dag een restaurant gevestigd. Ook valt het pand sinds 1996 onder monumentenzorg.



</doc>
<doc id="610931" url="https://nl.wikipedia.org/wiki?curid=610931" title="Otto Loewi">
Otto Loewi

Otto Loewi (Frankfurt, 3 juni 1873 – New York, 25 december 1961) was een Duits-Amerikaans farmacoloog. Zijn ontdekking van acetylcholine droeg bij aan het verbeteren van de therapie en leverde hem in 1936 samen met Sir Henry Hallett Dale de Nobelprijs voor de Fysiologie of Geneeskunde op.

Loewi werd als zoon van de joodse wijnhandelaar Jacob Loewi en Anna Wollstätter in Frankfurt geboren. Na Städtisches Gymnasium aldaar studeerde hij in Straatsburg (toen deel van Duitsland) in 1896 af. Na het zien van een reeks overlijdens aan ongeneselijke ziekten zoals tuberculose en longontsteking besloot hij het klinisch werk op te geven en zich te richten op farmacologische onderzoek.

Vanaf 1898 bracht hij veel tijd in Oostenrijk door, waar hij het metabolisme bestudeerde. Loewi onderzocht hoe vitale organen reageerden op chemische en elektrische stimulatie. Hij stelde ook hun afhankelijkheid van adrenaline vast. Zodoende leerde hij hoe de actiepotentiaal wordt overgedragen door chemische stoffen. De eerste neurotransmitter die hij identificeerde was acetylcholine, waarvan hij vond dat deze stof niet alleen werkzaam was in het zenuwstelsel maar ook een rol speelde bij de spiersamentrekking.

Bij de uitbraak van de Tweede Wereldoorlog vluchtte Loewi samen met zijn gezin uit Oostenrijk en verhuisde via Brussel en Leeds in 1940 naar de Verenigde Staten, waar hij onderzoekshoogleraar aan de New York-universiteit werd. Hij bleef daar de rest van zijn leven.

Voor Loewi's experimenten was het niet duidelijk of de signalisatie over de synaps bioelektrisch of chemisch was. Hij was in staat aan te tonen dat zenuwprikkels plaatsvonden door middel van chemische stoffen, de neurotransmitters. Loewi's beroemde experiment, gepubliceerd in 1921, beantwoordde deze vraag grotendeels. Volgens Loewi kwam het idee voor het experiment in zijn slaap op. Hij ontleedde uit kikkers twee kloppende harten: een met de Nervus vagus die de hartslag controleert er nog aan vast, het andere zonder. Beide harten werden in een zoutoplossing geplaatst (Ringer's solution). Door de Nervus vagus elektrisch te stimuleren kon Loewi het eerste hart langzamer laten kloppen. Hierna nam Loewi wat van de zoutoplossing van het eerste hart en diende dit het tweede hart toe. De toediening van de vloeistof deed ook het tweede hart langzamer kloppen, en bewees dat een chemische stof uitgescheiden door de Nervus vagus de hartslag controleerde. Hij noemde deze onbekende stof "Vagusstoff". Later bleek dit acetylcholine te zijn (Kandel, et al 2000).

Loewi's onderzoeken “On an augmentation of adrenaline release by cocaine” en “On the connection between digitalis and the action of calcium” werden decennia later nog bestudeerd.

Hij verhelderde ook twee mechanismen van hoog therapeutisch belang: de blokkade en vermeerdering van zenuwactiviteit door medicijnen.




</doc>
<doc id="611152" url="https://nl.wikipedia.org/wiki?curid=611152" title="Jacob Gelt Dekker">
Jacob Gelt Dekker

Jacob Gelt Dekker (Oterleek, 22 april 1948) is een Nederlandse zakenman die op Curaçao delen van Otrabanda heeft laten restaureren. 
Dekker werd geboren als zoon van een Amsterdammer die trouwde met de dochter van de boer bij wie hij tijdens de Tweede Wereldoorlog was ondergedoken. Dekker volgde van 1961 tot 1967 de middelbare school in Alkmaar, studeerde tandheelkunde in Amsterdam, en raakte bevriend met Gerard Spong. Dekker studeerde in 1973 af als tandarts en begon een particuliere praktijk. In 1978 werd schildklierkanker bij hem vastgesteld en in 2001 een melanoom. In 1981 stopte hij als tandarts. Hij volgde een Executive MBA-opleiding aan de Erasmus Universiteit Rotterdam en aan de University of Rochester.

Intussen was hij in het vastgoed actief geworden. In 1980 richtte hij de Nederlandse fitnessketen "Splash" op en begon de One Hour Super Photo fotoserviceketen, die hij later aan Kodak verkocht. In 1981 nam hij Holland Car Leasing over (een franchise van Budget Rent a Car), bouwde die met zakenpartner John Padget uit tot een keten van autoverhuurbedrijven in Nederland, België, Luxemburg en Finland, en verkocht deze in 1995 aan Union Bank of Switzerland.Dekker stond aanvankelijk genoteerd met een vermogen van 230 miljoen euro in het blad Quote bij de top 500 rijkste Nederlanders, maar werd daar in 2010 uit verwijderd omdat hij zijn vermogen aanzienlijk had overdreven.

Vanaf begin 2000 huurde en kocht Dekker op Curaçao een aantal door de Stichting Monumentenzorg en anderen gerestaureerde panden in het historische stadsdeel Otrabanda van Willemstad. Hij liet aangrenzende panden restaureren en vestigde hier het Kura Hulanda Museum, met ruim 10 collecties waaronder een collectie betreffende de trans-Atlantische slavenhandel.
In 2001 volgde na de overname van het Hotel Porto Paseo, het vijfsterrenhotel Kura Hulanda. Op Westpunt nam Dekker het Kadushi Cliff Ressort over dat werd omgezet in Kura Holanda Lodge, een resort met 100 luxe bungalows. Tevens opende hij met de Bellevue Investment Group (BIG) het "Desert Green House", een proefboerderij voor fruitteelt in gekoelde cellen. Nadat deze onderneming failliet was verklaard werd het project in 2009 overgenomen door Kura Hulanda. In November 2013 werd ook Gelt Dekker's hotel Kura Hulanda failliet verklaard.

Dekker was van 2005 tot 2007 erevoorzitter van de honorary board van ChildRight. Hij legde deze functie neer omdat hij vond dat het bestuur onvoldoende verantwoording aflegde.Hij is lid van de raad van advies van Star Children Nepal sinds 2007, voorzitter van Stichting EARTH voor geoneutrino-onderzoek sinds 2004, lid van de raad van advies MOWIC sinds 2005 en is betrokken bij diverse andere non-profitprojecten. In 2009 was hij lid van de raad van advies van TEDxAmsterdam.

Als columnist publiceerde Dekker ruim 350 columns over politiek, economie, godsdienst en filosofie in het "Algemeen Dagblad", het "Antilliaans Dagblad" en "Luchtvaartnieuws" (sinds 2003). Dekker besprak als presentator van een tv-praatprogramma met Stanley Brown in "Jacob & Stanley" en met Chacho de Castro in "Dialogo" een groot aantal eilandproblemen. Dekker meende dat de voormalige Nederlandse Antillen bij Nederland hadden moeten blijven als autonome landen of gemeentes, en zo deel moesten worden van de Europese Unie via de regeling voor ultraperifere gebieden. In zijn column in de Caraïbische editie van het Algemeen Dagblad hekelde Dekker de door cocaïnebelangen beheerste samenleving op Curaçao. Een controversiële column in Luchtvaartnieuws, waarin hij misdaad, corruptie en slecht onderwijs als belemmering voor de groei van de economie omschreef, wekte felle reacties op bij Curaçaose politici en de bevolking. Charles Cooper, destijds gedeputeerde van infrastructuur, maakte Dekker in de pers voor persona non grata uit. Dekker is columnist voor "Sprout" (2009), en de BNR Nieuwsradio-programma's "Dwarse Denkers" en "Enonomic Forum" (sinds 2007).

Dekker publiceerde zijn columns in september 2007 in boekvorm, onder de titel "Persona non Grata". Tevens lanceerde hij enkele calypso's onder de titels: "Persona Non Grata" en "Jacob Go Home. Jacob Is Home", gecomponeerd en uitgebracht door de Curaçaoënaar Edsel Julien.

In 2002 werd Dekker onderscheiden met de Wendel Girigori Change Award. In 2003 ontving hij de Gouden Medaille in de Orde van de Leeuw van Zion van Ethiopië. In 2006 ontving Dekker in Washington D.C. de Ambassadeur Terry Dornbush Award van de Netherlands-America Foundation. Bij Koninklijk Besluit van 21 februari 2006 werd Dekker benoemd tot Officier in de Orde van Oranje-Nassau. De Verenigde Naties eerden Dekker in oktober 2007 met de titel 'Friend of the United Nations', en benoemden hem tevens tot ambassadeur van F.U.N. In 2008 onderscheidde de Internationale Lions Stichting Dekker met de "Melvin Jones Fellow Award" vanwege humanitaire diensten (Lions International Foundation for dedicated Humanitarian Services). In april 2009 werd aan hem de Silver Medal of the FIDALMAR toegekend tijdens een ceremonie op de "Esmeralda", een tallship dat als trainingsschip voor de Chileense marine dienstdoet.


Dekker woont afwisselend op Curaçao (Westpunt), in New York City, Key West, en Amsterdam. Hij is ongehuwd.


</doc>
<doc id="611196" url="https://nl.wikipedia.org/wiki?curid=611196" title="Henrik Dam">
Henrik Dam

Carl Peter Henrik Dam (Kopenhagen, 21 februari 1895 – aldaar, 17 april 1976) was een Deens biochemicus en fysioloog.

Samen met Edward Adelbert Doisy ontving Dam in 1943 de Nobelprijs voor de Fysiologie of Geneeskunde voor hun werk in de ontdekking en structuuropheldering van vitamine K en de rol hiervan in de menselijke fysiologie. 

Henrik Dam werd geboren in Kopenhagen als zoon van de apotheker Emil Dam en de onderwijzeres Emilie Peterson. Na het behalen van zijn diploma scheikunde in 1920 aan het "Den Polytekniske Læreanstalt" (Polytechnisch College) werd hij benoemd tot docent aan de school voor landbouw en diergeneeskunde., en in 1923, docent biochemie aan het Psychologisch Laboratorium van de Universiteit van Kopenhagen. Het jaar erop trad hij in huwelijk met Inger Olsen.

In 1925 studeerde Dam microchemie aan de Universiteit van Graz onder Fritz Pregl. Hij werd in 1928 universitair docent aan het Instituut van Biochemie, een jaar later werd hij er universitair hoofddocent – een positie die hij behield tot 1941. Hij promoveerde in 1934 met het voltooien van zijn proefschrift: "Nogle Undersøglser over Sterinernes Biologiske Betydning" (Enig onderzoek over de biologische belangrijkheid van sterines).

In 1941, toen hij door Canada en de Verenigde Staten reisde op een uitgebreide lezingentoer, werd zijn thuisland Denemarken binnengevallen door Nazi-Duitsland zodat Dam noodgedwongen zijn toevlucht tot de Verenigde Staten moest zoeken. Aanvankelijk was hij werkzaam bij het "Woods Hole Oceanographic Institution", vervolgens aan de Universiteit van Rochester en ten slotte bij het Rockefeller Institute for Medical Research tot aan het eind van de Tweede Wereldoorlog.

Na de oorlog keerde hij terug naar Denemarken waar hij de leerstoel biochemie innam aan de "Danmarks tekniske Højskole" (Technische Hogeschool Denemarken, tegenwoordig Technische Universiteit van Denemarken) – deze positie had hij reeds in 1941 gekregen toen hij in de Verenigde Staten verbleef en twee jaar voordat hij de Nobelprijs kreeg. In 1950 verkreeg hij de leerstoel Biochemie en Voeding.

Dams sleutelexperiment betrof het voeden van kippen met een cholesterol-vrij dieet. De kippen begonnen na een paar weken oncontroleerbaar te bloeden. Dam isoleerde de bloedsubstantie nodig voor de stolling en noemde deze – op dat ogenblik nog onbekende voedingsstof – "coagulatie vitamine" of "Koagulations Vitamin" in het Deens, wat afgekort werd tot vitamine K.


</doc>
<doc id="611198" url="https://nl.wikipedia.org/wiki?curid=611198" title="Edward Adelbert Doisy">
Edward Adelbert Doisy

Edward Adelbert Doisy (Hume (Illinois), 3 november 1893 – Saint Louis (Missouri), 23 oktober 1986) was een Amerikaans biochemicus die in 1943 met Henrik Dam de Nobelprijs voor de Fysiologie of Geneeskunde kreeg voor hun ontdekking van vitamine K en haar chemische structuur.

De in Hume geboren Edward Doisy was de zoon van Edward Perez Doisy (1867-1955) en Ada Alley Doisy (1870-1942). Hij verkreeg zijn opleiding aan de Universiteit van Illinois te Urbana-Champaign waar hij in 1914 zijn bachelor en in 1916 zijn mastergraad behaalde. De Eerste Wereldoorlog onderbrak zijn opleiding voor twee jaar, gedurende waarin hij diende in het leger Na de oorlog hij naar de Harvard-universiteit waar hij in 1920 promoveerde.

In 1919 accepteerde hij een positie bij de Faculteit Biochemie aan de Washington-universiteit in Saint Louis, waar hij opklom tot universitair hoofddocent. Later diende hij als hoogleraar en voorzitter van die faculteit tot aan zijn pensionering in 1965.

Doisy huwde Alice Ackert op 20 juli 1918, ze kregen samen vier kinderen: Edward Adelbert, Robert, Philip en Richard. Zijn tweede huwelijkm na het overlijden van zijn echtgenote, was met Margoret McCormick op 19 juli 1965.

Twaalf jaar lang, van 1922 tot 1934, werkte Doisy samen met de Amerikaans fysioloog Edgar Allen om het eierstoksysteem bij raten en muizen te bestuderen. Gedurende deze periode slaagde hij er in 1929 in om tegelijk met, maar onafhankelijk van de Duitser Adolf Butenandt, oestron (het eerste oestrogeen op deze wijze bereid) in zuivere kristallijne vorm te isoleren uit urine van zwangere vrouwen. Later isoleerde hij nog twee andere, gerelateerde stoffen: oestriol en oestradiol.

Eind jaren 1930 zette Doisy het onderzoek van Henrik Dam naar vitamine K voort en ontdekte dat deze in verschillende vormen bestaat, namelijk vitamine K1 (fylloquinon) en vitamine K2 (menaquinon). Naast het ophelderen van de chemische structuur ervan slaagde Doisy er ook in om de vitamine synthetisch aan te maken (vitamine K3). Gesynthetiseerde vitamine K kon relatief goedkoop in grote hoeveelheden geproduceerd worden voor de behandeling van bloedingen, vooral bij pasgeborenen en andere personen met een gemis aan natuurlijke weerstand.



</doc>
<doc id="611204" url="https://nl.wikipedia.org/wiki?curid=611204" title="Joseph Erlanger">
Joseph Erlanger

Joseph Erlanger (San Francisco, 5 januari 1874 – Saint Louis, 5 december 1965) was een Amerikaans fysioloog. Hij won in 1944 de Nobelprijs voor de Fysiologie of Geneeskunde voor de ontdekking van verschillende typen zenuwbanen.

Erlanger werd geboren in San Francisco als zoon van Herman en Sarah Erlanger, beide immigranten uit het zuiden van Duitsland. Na de San Francisco Boys High School studeerde hij scheikunde aan de Universiteit van Californië - Berkeley waar hij in 1895 zijn bachelordiploma behaalde. Aansluitend ging hij naar de Johns Hopkins-universiteit om medicijnen te studeren. In 1899 behaalde hij er zijn mastergraad. Na een jaar training in het Johns Hopkins-ziekenhuis was hij van 1900 tot 1906 docent aan de faculteit fysiologie.

In 1906 werd hij hoogleraar fysiologie aan de pas opgerichte Hospital School van de Universiteit van Wisconsin, waar Gasser een van zijn leerlingen was. In 1911 werd hij benoemd tot hoogleraar fysiologie aan de Washington-universiteit in Saint Louis, waar hij de rest van zijn carrière aanbleef. Een jaar na zijn pensionering overleed hij aan de gevolgen van hartfalen. Erlanger was gehuwd met Aimée Hirstel, samen kregen ze twee dochters (Margaret en Ruth) en een zoon (Herman).

Samenwerkend met Gasser deed Erlanger onderzoek naar de elektrofysiologie van het zenuwstelsel. Hierbij ontwikkelden ze een kathodestraalbuis-oscilloscoop waarmee ze actiepotentialen in zenuwen konden bestuderen. Op basis van snelheid deelden Erlanger en Gasser zenuwvezels van zoogdieren in drie klassen in, namelijk type A (20-100 m/s), type B (10 m/s) en type C (1 m/s) en type A nog eens in vier onderklassen A-alfa (A-α), A-beta (A-β), A-gamma (A-γ) en A-delta (A-δ). Het was voor dit werk dat Erlanger en Gasser gezamenlijk in 1944 met de Nobelprijs werden onderscheiden.


</doc>
<doc id="611208" url="https://nl.wikipedia.org/wiki?curid=611208" title="Herbert Spencer Gasser">
Herbert Spencer Gasser

Herbert Spencer Gasser (Platteville (Wisconsin), 5 juli 1888 – New York, 11 mei 1963) was een Amerikaans fysioloog die in 1944 de Nobelprijs voor de Fysiologie of Geneeskunde kreeg voor zijn werk met de actiepotentiaal in zenuwweefsel.

Gasser was de zoon van de arts Herman Gasser en diens echtgenote Jane Elisabeth Griswold. Na de State Normal School ging hij naar de Universiteit van Wisconsin waar hij in 1910 zijn Bachelor of Arts (B.A.) en een jaar later zijn Master of Science (M.S.) behaalde. Hier studeerde hij onder Erlanger met wie hij later intensief zou samenwerken. Vervolgens ging hij naar de Johns Hopkins-universiteit waar hij in 1915 zijn Doctor of Medicine (M.D.) kreeg.

Na een jaar (1915-1916) aan de Universiteit van Winconsin ging hij naar de Washington-universiteit in Saint Louis waar hij verenigd werd met Erlanger. In 1921 werd hij er hoogleraar farmacologie. Van 1923 tot 1925 verkreeg hij vrijaf om in Europa tre studeren en samen te werken met Archibald Hill en Henry Hallett Dale in Londen, met Walter Straub in München en met Louis Lapicque in Parijs. In 1931 werd hij benoemd tot hoogleraar fysiologie en hoofd van de faculteit geneeskunde aan de Cornell-universiteit. Van 1935 tot 1953 was hij directeur van het Rockefeller Instituut for Medical Research in New York. De altijd ongehuwd gebleven Gasser overleed op 74-jarige leeftijd.

Nauw samenwerkend met zijn leermeester Erlanger deed Gasser onderzoek naar de elektrofysiologie van het zenuwstelsel. Hierbij ontwikkelden ze een kathodestraalbuis-oscilloscoop waarmee ze actiepotentialen in zenuwen konden bestuderen. Op basis van snelheid deelden Erlanger en Gasser zenuwvezels van zoogdieren in drie klassen in, namelijk type A (20-100 m/s), type B (10 m/s) en type C (1 m/s) en type A nog eens in vier onderklassen A-alfa (A-α), A-beta (A-β), A-gamma (A-γ) en A-delta (A-δ). Het was voor dit werk dat Gasser en Erlanger gezamenlijk in 1944 met de Nobelprijs werden onderscheiden. Hun werk leidde tot vorderingen in onze kennis van het mechanisme van pijn en van reflexbeweging en was de inspiratiebron van een grote groep neurofysiologen.



</doc>
<doc id="611211" url="https://nl.wikipedia.org/wiki?curid=611211" title="Ernst Boris Chain">
Ernst Boris Chain

Ernst Boris Chain (Berlijn, 19 juni 1906 – Castlebar, 12 augustus 1979) was een Joods-Duits-Britse biochemicus die in 1945 samen met Alexander Fleming en Howard Florey de Nobelprijs voor de Fysiologie of Geneeskunde kreeg voor zijn werk aan penicilline.

Chain werd geboren in Berlijn als zoon van de chemicus Michael Chain en Margarete Eisner Chain. Zijn vader overleed in 1919 toen Ernst in zijn tienerjaren was. Hij verkreeg zijn graad in de scheikunde in 1930 aan de Friedrich Wilhelm Universiteit in Berlijn. Na het aan de macht komen van de nazi's wist Chain dat hij, omdat hij Joods was, niet langer veilig zou zijn in Duitsland. Hij verliet daarom Duitsland in 1933 en vertrok naar Engeland. Zijn moeder kon Duitsland niet ontvluchten en overleed in een Duits concentratiekamp.

Hij begon aan fosfolipiden te werken aan de Universiteit van Cambridge onder leiding van Frederick Gowland Hopkins. In 1935 werd hij lector pathologie bij de Universiteit van Oxford. Hier werkte hij aan onderwerpen als slangen gif, tumor metabolisme, lysosomen en biochemische technieken.

In 1939 ging hij met Howard Florey samen onderzoek doen naar natuurlijke antibacteriële middelen die door microörganismen gemaakt worden. Dit leidde Florey en hem terug naar het werk van Alexander Fleming, die negen jaar eerder al penicilline had beschreven. Chain en Florey ontdekten de therapeutische werking en chemische structuur. Chain isoleerde en concentreerde penicilline. Hij bedacht ook de structuur, die middels röntgenkristallografie door Dorothy Hodgkin werd bevestigd.

In 1948 huwde Chain Anna Beloff, een medebiochemicus die hem in de daaropvolgende jaren assisteerde bij zijn onderzoek. Zij was aan oxford gepromoveerd en had begin jaren veertig in Harvard gewerkt. Het echtpaar had twee zonen, Benjamin en Daniel, en een dochter, Judith.

Na zijn pensioen verhuisde hij naar West-Ierland. Toen hij terminaal in het ziekenhuis lag in Castlebar, County Mayo, was hij naar zeggen erg onder de indruk van de toewijding van net afgestudeerde arts die hem behandelde en zei: "Future of medicine is safe in your hands". Deze woorden leken profetisch – de arts in kwestie was Ashoka Jahnavi-Prasad, die natriumvalproaat als een veiliger alternatief voor lithium bij de bipolaire stoornis introduceerde.



</doc>
<doc id="611551" url="https://nl.wikipedia.org/wiki?curid=611551" title="Hermann Joseph Muller">
Hermann Joseph Muller

Hermann Joseph Muller (New York, 21 december 1890 – Indianapolis, 5 april 1967) was een Amerikaans geneticus.

Muller werd geboren in New York als zoon van Hermann sr en Franscis Lyons Muller. Hij bezocht de Columbia-universiteit, kreeg daar zijn B.A. in 1910 en zijn Ph.D. in 1916. Hij was leerling van Thomas Hunt Morgan en gaf les aan het Rice Institute in Texas van 1915 tot 1918, in Columbia van 1918 tot 1920, en aan de Universiteit van Texas in Austin van 1920 tot 1932. Hierna verhuisde hij naar Duitsland en later naar Moskou (in 1934?), waar hij geneticus was aan het Instituut voor Genetica, hij bleef daar tot 1937. Hierna verhuisde hij naar Edinburgh.

Terug in de Verenigde Staten werkte hij als hoogleraar aan het Amherst College van 1940-1945. In 1945 werd hij hoogleraar zoölogie aan de Universiteit van Indiana.

Hij baarde opzien met de publicaties van zijn onderzoek (vooral bij de bananenvlieg) over mutaties onder invloed van röntgenstraling (1928) en radioactiviteit (1930). Zijn methode om spontane mutaties te herkennen leidde tot een techniek om kunstmatig mutaties op te wekken door middel van röntgenstralen. Voor deze ontdekking kreeg hij in 1946 de Nobelprijs voor de Fysiologie of Geneeskunde. In 1955 was hij een van de elf die het Russell–Einsteinmanifest tekenden. In 1958 ontving hij de Darwin-Wallace Medal van de Linnean Society of London.

Hij formuleerde als eerste de gen-hypothese, die ervan uitgaat dat bij het ontstaan van het leven op aarde eerst de moleculen met erfelijke informatie gevormd zijn.

Later hield hij zich bezig met onderzoek van de invloed van ioniserende straling van kunstmatige atomen (radionucliden) op de menselijke genen, wat hem leidde tot de overtuiging dat het moderne atoomonderzoek binnen afzienbare tijd tot ziekte en dood van de gehele mensheid zou leiden, mede door de grote hoeveelheden radioactief afval.

Muller was een voorstander van de eugenetica en lanceerde het voorstel tot oprichting van spermabanken.





</doc>
<doc id="611576" url="https://nl.wikipedia.org/wiki?curid=611576" title="Afrikaanse-paardenpestvirus">
Afrikaanse-paardenpestvirus

Het Afrikaanse-paardenpestvirus of AHSV (wetenschappelijke naam: "African horse sickness virus") veroorzaakt de paardenziekte Afrikaanse paardenpest. Het virus wordt verspreid via een vector. Het Afrikaanse-paardenpestvirus is een endotheliotroop van de familie Reoviridae, geslacht Orbivirus. Van het Afrikaanse-paardenpestvirus zijn negen verschillende serotypen op dit moment bekend.

Eigenschappen: 

In Nederland is het werk met het "Afrikaanse-paardenpestvirus" ingedeeld in pathogeniteitsklasse 2. De indeling in pathogeniteitsklasse 2 is gedaan vanwege het ontbreken van vectoren in Nederland die noodzakelijke zijn voor verspreiding en omdat mensen het AHSV niet kunnen overdragen op dieren. In Duitsland, Engeland, België en Zwitserland valt het werk met het "Afrikaanse-paardenpestvirus" onder pathogeniteitsklasse 3 en in Italië valt het werk met het "Afrikaanse-paardenpestvirus" in pathogeniteitsklasse 4.


</doc>
<doc id="611787" url="https://nl.wikipedia.org/wiki?curid=611787" title="Urine-incontinentie">
Urine-incontinentie

Urine-incontinentie is een urologische aandoening waarbij de beheersing over de blaas verloren is. De aandoening kan optreden doordat de kringspier niet goed functioneert, of doordat er geen gevoel bestaat dat de drang waarneemt tot urineren. Urine-incontinentie is een relatief veelvoorkomende aandoening.

Urine-incontinentie komt in West-Europa regelmatig voor. Een marktonderzoeksbureau rekende voor dat aan het begin van de 21ste eeuw in Nederland naar schatting zo'n 1 miljoen mensen klachten hebben die te maken hebben met een "overactieve blaas". Wanneer de blaas niet meer goed functioneert, kan dat meerdere oorzaken hebben. De oorzaak kan de blaas zelf zijn, de bekkenbodem, of de zenuwen die niet goed doorgeven wanneer de blaas vol of leeg is. Bij mannen kunnen ook prostaatklachten een rol spelen.

In de geneeskunde worden meestal de volgende soorten urine-incontinentie onderscheiden:

Twee overige typen zijn:

In de praktijk is er aan de klachten vaak wel het een en ander te doen. Vrouwen kunnen met behulp van een internet vragenlijst een diagnose met persoonlijke leefstijl-en behandeladviezen verkrijgen en incontinentiezelfzorg uitvoeren. Dit kan met of zonder ondersteuning van een continentieverpleegkundige. Bij onvoldoende effect kunnen andere behandelingen worden ingezet. Medicijnen kunnen er in een aantal gevallen voor zorgen dat de klachten verminderen of zelfs helemaal verdwijnen. Ook kunnen blaastrainingen soms helpen om de klachten te laten afnemen. Bij urineverlies bij vrouwen tijdens sporten of dansen, wordt ook aangeraden een grote tampon in te brengen. De tampon ondersteunt de blaas vanuit de vagina, hierdoor verkleint de kans op urineverlies. Sommige mensen hebben echter incontinentiemateriaal nodig om de urine op te vangen.

Bij urge-incontinentie en overloopincontinentie zonder obstructie van de blaas kan sacrale neuromodulatie een behandeloptie zijn als er geen baat wordt gevonden bij de standaardbehandelingen zoals medicijnen en blaastrainingen.
SNM is een minimaal invasieve ingreep waarbij elektroden worden geplaatst in de lage rug en worden verbonden met een pulsgenerator. Het zenuwstelsel wordt zodanig gemoduleerd dat de functie en coördinatie worden beïnvloed en de urge-incontinentie en overloopincontinentie afnemen of verdwijnen. De ingreep biedt echter geen garantie op succes, bij een op de vier patiënten wordt geen succesvol resultaat geboekt.

Om mensen tegemoet te komen die aan incontinentie lijden, adviseerde de Gezondheidsraad in 2001 aan de regering om meer openbare toiletten in Nederland te plaatsen.

Het trainen van de bekkenbodemspieren na de bevalling voorkomt bij vrouwen incontinentieklachten. Bij postnatale gymnastiekcursussen wordt uitgebreid aandacht besteed aan het trainen van de bekkenbodemspieren. Ook langere tijd na de bevalling kan het trainen van de bekkenbodemspieren onder begeleiding van een fysiotherapeut de klachten doen verminderen of laten verdwijnen.


</doc>
<doc id="611788" url="https://nl.wikipedia.org/wiki?curid=611788" title="Ontlastingincontinentie">
Ontlastingincontinentie

Ontlastingincontinentie is een aandoening waarbij de controle over de sluitspier van de anus zodanig verminderd is dat er geen beheersing over "het laten lopen" van ontlasting meer is. De oorzaak van ontlasting-incontinentie kan liggen in de beschadiging van de sluitspier, spastische darmen, of in obstipatie. Dit laatste kan leiden tot irritatie van de darmwand, met een dunne ontlasting tot gevolg. Een hulpmiddel bij ontlasting-incontinentie kan de anaaltampon zijn.

Bij ontlastingincontinentie kan sacrale neuromodulatie een behandeloptie zijn als er geen baat wordt gevonden bij de standaardbehandelingen zoals medicijnen en bekkenfysiotherapie. SNM is een minimaal invasieve ingreep waarbij elektroden worden geplaatst in de lage rug en worden verbonden met een pulsgenerator. Het zenuwstelsel wordt zodanig gemoduleerd dat de functie en coördinatie worden beïnvloed en de incontinentie herstelt of afneemt. De ingreep biedt echter geen garantie op succes, bij een op de vier patiënten wordt geen succesvol resultaat geboekt.


</doc>
<doc id="611954" url="https://nl.wikipedia.org/wiki?curid=611954" title="Ziekte van Hodgkin">
Ziekte van Hodgkin

De ziekte van Hodgkin is een lymfoproliferatieve aandoening die behoort tot de maligne lymfomen. Een hodgkinlymfoom kan klinisch beschreven worden als een zich van lymfeknoop naar lymfeknoop verspreidende kanker. Pathologisch wordt hodgkinlymfoom gekarakteriseerd door aanwezigheid van de meerkernige reed-sternbergcellen en onder andere eosinofilie, het voorkomen van eosinofiele granulocyten in de omgeving. Hodgkin ontstaat in meer dan 98% van de gevallen uit B-lymfocyten. De ziekte moet worden onderscheiden van het non-hodgkinlymfoom dat een ander beloop heeft. De ziekte van Hodgkin komt vooral voor bij mannen in de leeftijdsgroep van 15 tot 40 jaar. De ziekte is vernoemd naar de Britse arts Thomas Hodgkin (1798 - 1866).

De meest toegepaste behandelingen bij het hodgkinlymfoom zijn:

Patiënten met het hodgkinlymfoom worden nagenoeg allemaal behandeld met chemotherapie. Na de chemotherapie
volgt vaak bestraling op de plaatsen waar de ziekte aanwezig is.

In 2006 is gestart met een experimentele behandeling met een zwaardere chemotherapie die niet gevolgd wordt door bestraling. Deze behandeling geeft zulke goede resultaten dat het sinds 2009 de meest gekozen behandeloptie is.

Een behandeling wordt vastgesteld op grond van:

Hodgkinlymfoom was een van de eerste kankers die genezen werd door bestraling en later bij de eerste die genezen werd door combinatie chemotherapie. De genezingsgraad is ongeveer 93%, waarmee het een van de best te genezen kankersoorten is.



</doc>
<doc id="612208" url="https://nl.wikipedia.org/wiki?curid=612208" title="Galenusprijs">
Galenusprijs

De Galenusprijs is een reeks jaarlijkse internationale prijzen voor researchgerichte farmaceutische bedrijven die een innoverend geneesmiddel lanceren, en voor jonge onderzoekers voor het verrichten van belangrijk klinisch of fundamenteel farmacologisch onderzoek.

In 1970 creëerde de Franse apotheker Roland Mehl de onderscheiding als een eerbetoon aan de "innovatieve farmacotherapeutische research" om de maatschappelijke waardering van geneesmiddelenonderzoek te waarderen. Mehl, die als individu weinig mogelijkheden had om zijn idee waar te maken, zocht steun bij de uitgever van de Franse artsenkrant 'Le Quotidien du Médecin', die sponsor en organisator van de prijs zou worden.

Galenus zelf was een succesvolle Griekse arts, die zich baseerde op de humoresleer.

Tot België in 1982 meedeed, was de Galenusprijs een louter Frans concept. Sponsor voor België werd de halfwekelijkse Artsenkrant. Andere landen volgden. Op dit ogenblik bestaat er in een twaalftal landen binnen en buiten Europa de ‘nationale’ Galenusprijs. Nederland doet mee sinds 1992, met Patient Care als sponsor. Een jury van experten (farmacologen, internisten, microbiologen, ambtenaren van volksgezondheid) beoordelen de dossiers..

Bij het evalueren van de dossiers voor de Galenus Geneesmiddelenprijs houdt de jury rekening met de nieuwigheid van het geneesmiddel en het maatschappelijk belang ervan. De winnaar ontvangt een vergulde medaille met de beeltenis van Galenus, met daarrond de woorden 'vrij onderzoek', 'vrijheid van therapiekeuze', enz. De medaille is een ontwerp van de Franse kunstenaar Albert de Jaeger (1908-1992, winnaar van de Grand Prix de Rome 1935). De winnaar van een ‘nationale’ Galenus Geneesmiddelenprijs dingen sinds 1996 automatisch mee voor de tweejaarlijkse Internationale Galenusprijs. 

Naast de Galenus Geneesmiddelenprijs bestaat in elk van de betrokken landen ook een Galenus Researchprijs. Deze gaat naar een onderzoeker jonger dan 40 jaar die baanbrekend werk heeft geleverd op het gebied van de klinische, experimentele of toegepaste farmacologie. Aan de prijs is naast een oorkonde een geldbedrag verbonden, schommelend rond de €6000. Er bestaat geen Internationale Galenus Researchprijs.

Rond de Galenusprijs bestaat controverse. Critici menen dat de prijs louter een beloning is die de industrie zichzelf toekent. De sponsors, een aantal Europese medische uitgeverijen, zijn immers voor hun inkomsten rechtstreeks afhankelijk van diezelfde industrie en bewijzen in hun berichtgeving voortdurend lippendienst aan de farmaceuten. Toch is die beoordeling niet terecht, aangezien de organisatoren op geen enkele manier invloed kunnen uitoefenen op het oordeel van de onafhankelijke jury. (bron?)



</doc>
<doc id="612299" url="https://nl.wikipedia.org/wiki?curid=612299" title="Gele-koortsvirus">
Gele-koortsvirus

Het Gele-koortsvirus is een arbovirus dat de veroorzaker is van gele koorts, een besmettelijke tropische infectieziekte die door muggen uit de geslachten "Aedes" (vooral "A. aegypti") en "Haemagogus" wordt verspreid.


</doc>
<doc id="612537" url="https://nl.wikipedia.org/wiki?curid=612537" title="Demodicose">
Demodicose

Demodicose is een besmetting met de haarfollikelmijt ("Demodex folliculorum"), de mijt die bij mensen in haarzakjes en talgklieren kan worden aangetroffen, vooral in het gezicht (wenkbrauwen en rond de neus). 
Demodicose geeft over het algemeen geen klachten. Soms treedt wat roodheid en irritatie op. De mijt wandelt 's nachts wel eens over het gelaat.

Demodicose kan worden vastgesteld door wat talgkliertjes uit te knijpen en het resulterende talg af te schrapen en onder een microscoop te bekijken op voorkomen van de haarfollikelmijt.

De prevalentie van demodicose neemt toe met de leeftijd.

Demodicose komt veel vaker voor bij honden en hondachtigen dan bij de mens. De daarbij betrokken mijt is "Demodex canis". Deze vorm van demodicose bij honden en hondachtigen wordt puppyschurft genoemd.


</doc>
<doc id="612734" url="https://nl.wikipedia.org/wiki?curid=612734" title="Sulfamidochrysoïdine">
Sulfamidochrysoïdine

Sulfamidochrysoïdine (merknaam Prontosil) was het eerste commercieel beschikbare antibioticum (chemotherapeuticum); het werd ontwikkeld en op de markt gebracht door het Duitse farmacieconcern Bayer. De ontdekking van Prontosil was een mijlpaal in de geneeskunde. De verbinding die gemaakt was door de chemici Josef Klarer en Fritz Mietzsch was door Gerhard Domagk getest en effectief bevonden tegen een aantal bacteriële infecties bij muizen. Domagk kreeg daarvoor in 1939 de Nobelprijs voor de geneeskunde. Prontosil was het resultaat van vijf jaar onderzoek en het testen van duizenden verbindingen. De beslissende proeven waren al uitgevoerd in 1932 maar de resultaten werden pas na toekenning van het patent in 1935 aan I.G. Farben gepubliceerd.

Niet lang daarna werd in het Pasteurinstituut ontdekt dat sulfamidochrysoïdine, een nagenoeg onoplosbare roodgekleurde stof, in het lichaam wordt afgebroken tot sulfanilamide, een veel eenvoudiger kleurloze stof ("biotransformatie"). Omdat sulfanilamide patentvrij beschikbaar was, eenvoudig te produceren en zich makkelijk liet verbinden aan andere moleculen, kwamen er al spoedig talloze sulfanilamide-achtige antibiotica ("sulfapreparaten") in de handel. Prontosil werd daarmee niet de kaskraker waarop Bayer gehoopt had. Desondanks bleef Prontosil tot rond 1960 op de markt.


</doc>
<doc id="612796" url="https://nl.wikipedia.org/wiki?curid=612796" title="Panopticum (architectuur)">
Panopticum (architectuur)

Het Panopticum (Latijn: "alziend", of panopticon Grieks: "alziend") is een boek en een architectonisch principe beschreven door de Engelse Verlichtingsfilosoof Jeremy Bentham in 1791. Het panopticon maakt het mogelijk groepen te controleren, te disciplineren, te bewaken, bestuderen, vergelijken en te verbeteren. Het gebouw bestaat uit een toren met daarrond ringen van cellen. Die hebben twee ramen: één naar buiten en één naar de toren toe. Eén opzichter in de toren volstaat om alle bewoners te bewaken, te kennen en te beheersen. Het panopticum dient volgens Bentham veel doelen: als gevangenis, als school, als werkplaats of hospitaal. Tegenwoordig wordt het panopticon vooral geassocieerd met een gevangenis in het algemeen of een koepelgevangenis in het bijzonder.

Het panopticon hoort bij een geordende maatschappij die alles zichtbaar maakt en beheerst. Het doet denken aan George Orwell en zijn 1984. Het model functioneert in instellingen die mensen vormen en socialiseren. Volgens Bentham is het nuttig 'voor regeerders om voor hoogst belangrijke doeleinden te gebruiken' of een middel 'om alles wat met een zeker aantal mensen samenhangt, hun totale levensomstandigheden, te kennen en te beheersen.'

Principes die het panopticon toepast:

Gaat het om gevangenen dan is er geen gevaar voor ontsnappingen, gaat het om scholieren dan is er geen gevaar voor spieken, gaat het om arbeiders dan kan geklets vermeden worden, zieken kunnen elkaar niet besmetten en psychiatrische patiënten kunnen elkaar niet aansteken.

De 'machtsmachine' verschuift de macht van de sterkste naar de slimste. Bentham beschrijft hoe in het panopticum macht en kennis samengaan. Experimenten in dit 'laboratorium van de macht' zorgen voor kennisproductie. Volgens Bentham bestaan de effecten 'uit het extra vermogen dat het kan geven aan elke institutie waar men het op toepast.' Het is te integreren in elke maatschappelijke functie: genezen, straffen, opvoeden of produceren. Bentham droomt dat het uitgroeit tot in alles doordringend en bewakend netwerk.

In zijn boek "Discipline, toezicht en straf", vertaald uit het Franse "Surveiller et punir: Naissance de la prison" uit 1975, gebruikt Michel Foucault het panopticisme, of panoptisme als een metafoor om de disciplinering duidelijk te maken. De disciplinering is een machtstype dat zich in de 17de en de 18de eeuw manifesteert en samen met het kapitalisme opduikt. Disciplinering verloopt via onopvallende technieken zoals de bel, het rooster, de dagindeling, het koppelen van handelingen aan ruimtes, de dril, de rij, het bevel... Het maakt mensen kenbaar, kneedbaar en beheersbaar. Hierbij staat de norm of de macht van het normale centraal. De normaalverdeling brengt verschillen tussen individuen in kaart via toetsen en examens, testen of proeven. In deze toetsingstechnieken komen macht en kennis samen in de figuur van de geneesheer, de onderwijzer, de politieagent, de welzijnswerker. Foucault werkt dit uit voor de school, de gevangenis en het ziekenhuis waar macht en observatie wetenschappen zoals de pedagogie, de criminologie en de geneeskunde mogelijk maakten. Kortom, disciplines en toetsen maakten de menswetenschappen mogelijk. Panoptische instellingen verbinden tijd en ruimte via de dril en het rooster: het individu schikt zich in het regime van het instituut. De verbinding van macht en kennis komt tot uiting in de test en het examen die iedereen op een normaalverdeling plaatsen. In de negentiende eeuw begeleidt het panoptisme de industrialisatie. Nationale regeringen zijn in staat om effectief toezicht te houden op de criminelen, bedelaars en vagebonden door ze te registreren via de georganiseerde politie. Carl Friedrich Gauss (een generatie jonger dan Bentham) ontwikkelt de normaalverdeling, de Gausscurve. De wetenschap van de staat – letterlijk de statistiek – ontpopt zich tot een “instrument de surveillance et de controle, dans les diverses branches des services publiques” en maakt mensen en groepen klasseer-, observeer- en berekenbaar. Die populatiecontrole onderscheidt ‘de samenleving’ van wat erbuiten valt.

Het objectiverings- en individualiseringsproces deed de menswetenschappen ontstaan zoals de pedagogie, criminologie, andragogie, sociologie en psychologie. Het individu dat deze disciplines beschrijven, meten en vergelijken, is een individu dat men kan normaliseren, controleren, corrigeren en dresseren. Het moderne individu is effect en object van macht én wetenschap. Vooral de zwakkere groepen zijn geliefd: vrouwen, kinderen, zieken, waanzinnigen, gevangenen, zwervers en arbeiders. Foucault benadrukt dat macht en wetenschap samen gaan. Te vaak wordt macht als iets negatiefs beschreven: macht zou 'buitensluiten, onderdrukken, censureren, versluieren, enz.' De kennis zou zich hier verre van houden en juist alleen maar gedijen in belangeloosheid. Beide voorstellingen zijn onjuist, stelt Foucault. De macht is niet negatief maar productief en 'positief', zij produceert iets werkelijks. In dit concrete geval produceert zij kennisterreinen en waarheidsrituelen. Het moderne individu en de menswetenschappen ontstaan samen.

De ideeën van Bentham dringen in de loop van de negentiende eeuw door bij diverse visionairen die zijn plannen aanpassen. 









</doc>
<doc id="612871" url="https://nl.wikipedia.org/wiki?curid=612871" title="Haemophilus ducreyi">
Haemophilus ducreyi

Haemophilus ducreyi is een gram-negatieve streptobacil die verantwoordelijk is voor de seksueel overdraagbare aandoening weke sjanker ofwel ulcus molle. 


</doc>
<doc id="612899" url="https://nl.wikipedia.org/wiki?curid=612899" title="Eflornithine">
Eflornithine

Eflornithine (α-difluoromethylornithine of DFMO) is een geneesmiddel met verschillende toepassingen. Het werd oorspronkelijk ontwikkeld als kankerbestrijdingsmiddel. Hoewel er geen significante effecten op kanker geconstateerd konden worden bleek het middel zeer effectief te zijn tegen slaapziekte. Aangezien slaapziekte vrijwel uitsluitend voorkomt in arme landen, was het niet meer rendabel en werd het uit productie genomen. Pas op het moment dat bleek dat ook hirsutisme (ongewenste gezichtsbeharing) daarmee te 'behandelen' viel kwam het weer in productie en konden ook slaapziektepatiënten weer goedkoop behandeld worden.



</doc>
<doc id="613472" url="https://nl.wikipedia.org/wiki?curid=613472" title="Geneesmiddelenrepertorium">
Geneesmiddelenrepertorium

In het geneesmiddelenrepertorium staan alle door het College ter Beoordeling van Geneesmiddelen (CBG) geregistreerde informatieteksten (IB1-teksten) van in de handel zijnde geneesmiddelen. 



</doc>
<doc id="613539" url="https://nl.wikipedia.org/wiki?curid=613539" title="Pseudokroep">
Pseudokroep

Pseudokroep (laryngitis subglottica of valse kroep) is een virale ontsteking van de bovenste luchtwegen, in de buurt van de stembanden. Meestal wordt deze infectie door een verkoudheid voorafgegaan.

De ziekte komt erg veel voor met name in de herfst en de winter, en bij kinderen vanaf ongeveer 1 tot 6 jaar, in zeldzame gevallen ook bij oudere kinderen en jongvolwassenen. De incidentie is ongeveer 30 per 1000 kinderen per jaar, met een piekincidentie in het tweede en derde levensjaar. Meestal treden de eerste symptomen van de ziekte 's avonds of 's nachts op.

Door de ontsteking zwellen de slijmvliezen rondom de stembanden op. Daardoor wordt het inademen moeilijker en kan benauwdheid optreden. Het ademen gaat vaak gepaard met een gierend geluid (= inspiratoire stridor). Het stemgeluid is meestal hees. Ook kan een stevige blafhoest voorkomen. De lichaamstemperatuur is normaal, of hooguit 38 graden.

De ziekte kan wel twee weken aanhouden, vaak is het kind echter na 2 tot 3 dagen weer geheel de oude. De voor de ouders zo beangstigende gierende ademhaling is vaak binnen enkele uren alweer verdwenen. Een aanval van pseudokroep kan één keer voorkomen, of een aantal avonden achter elkaar.

De symptomen lijken op die van epiglottitis, hierbij treden echter doorgaans ook hoge koorts en kwijlen op. Bij het stellen van een diagnose zal een arts meestal epiglottitis willen uitsluiten, aangezien dit wél onmiddellijk ingrijpen vereist.

Een verwante maar ernstiger aandoening is laryngotracheobronchitis, waarvan men spreekt wanneer naast de larynx ook het slijmvlies van de trachea en bronchiën is aangedaan.

De beste behandeling is rustig afwachten en niets doen. Opwinding en huilen verergeren de ademhalingsmoeilijkheden. Eventueel kan iets te drinken worden gegeven dat de keel verzacht, bijvoorbeeld thee met honing (voor kinderen ouder dan een jaar). Warme, heldere dranken kunnen het slijm in de luchtwegen wat oplossen, wat de klachten enigszins verlicht. Ook wordt wel aangeraden te stomen, bijvoorbeeld door met het kind in de badkamer te gaan zitten en de hete douche te laten stromen. Het idee dat de zwelling in de keel wordt verminderd door vochtige lucht is door recent onderzoek niet bevestigd, de vochtige lucht kan echter wel de hoestprikkel verminderen. In ernstige gevallen kan een arts een steroïde geven, via een vernevelingsapparaat. Dit medicijn doet de zwelling van de larynx (het deel van de keel dat opgezwollen is) verminderen en zorgt er zo voor dat de luchtwegen wat meer openstaan. Bij levensbedreigende ademnood kan intubatie of tracheotomie noodzakelijk zijn.



</doc>
<doc id="613743" url="https://nl.wikipedia.org/wiki?curid=613743" title="Capsule (doseringsvorm)">
Capsule (doseringsvorm)

Een capsule is een omhulsel, veelal van gelatine, waarin een medicijn of voedingssupplement afgepast is voor gebruik door de patiënt. Er zijn harde en zachte capsules. In de eerste worden veelal poeders afgemeten, in de tweede vooral niet-waterige oplossingen (bijvoorbeeld visolie of vitamine A, D of E in olie). In aanwezigheid van water wordt de gelatine zacht en zo komt de inhoud van de capsule vrij.

In apotheken kunnen harde capsules worden bereid. Zachte capsules vereisen omvangrijke apparatuur en kunnen daardoor alleen door wat grotere producenten van medicijnen of voedingssupplementen gemaakt worden.

Capsules zijn populair, omdat het vullen ervan vrij gemakkelijk is en omdat de meeste patiënten de capsules gemakkelijk kunnen doorslikken. Bij slikproblemen is het vaak mogelijk de capsule te openen en deze op een lepel vla of jam in te nemen (altijd eerst navragen bij arts of apotheker!). Capsules zijn gemakkelijk te vervoeren en te bewaren (op kamertemperatuur).

Sinds november 2008 kunnen medicijnen onder sturing van een microprocessor uit een harde capsule met gaatjes worden vrijgemaakt in het maag-darmstelsel. Op deze wijze kunnen de medicijnen op een zeer bepaalde plek in het lichaam worden toegepast.

Ook omhulsels waarin een afgepaste hoeveelheid koffie wordt verkocht - te gebruiken in de apparaten van Nespresso en Illy - worden wel capsules genoemd.


</doc>
<doc id="613811" url="https://nl.wikipedia.org/wiki?curid=613811" title="Schildluizen">
Schildluizen

Schildluizen (Coccoidea) vormen een superfamilie van de insecten en behoren tot de Sternorrhyncha. Er bestaan naar schatting 7000 soorten schildluizen. Alle schildluizen parasiteren op planten, door het sap op te zuigen. 

Schildluizen variëren in lengte van 1 à 2 tot 5 millimeter. Veel soorten zijn zeer plat en nauwelijks waar te nemen, andere soorten imiteren vergroeiingen of onderdelen als knoppen van een plant en zijn groter maar toch moeilijker waar te nemen door hun camouflage. Vrouwtjes hebben geen vleugels en poten, omdat ze permanent aan een plant zijn vastgehecht. Ze hebben een ovaal lichaam, dat bedekt is met een wasachtig pantser. Daarentegen hebben mannetjes wel vleugels.

Andere soorten, zoals de wolluizen, produceren een was-achtige afscheiding op de rug ter bescherming tegen vijanden. Deze wol-achtige afscheiding beschermt tevens tegen koude, waardoor de wolluizen in wat koelere streken kunnen overleven. 

De voortplanting geschiedt vaak ongeslachtelijk.

Deze familie komt wereldwijd voor in tropische en subtropische gebieden op planten. Ze kunnen grote schade aanrichten in de landbouw.


De natuurlijke rode kleurstof karmijn (E-120) wordt gewonnen uit de cochenilleluis ("Dactylopius coccus"), een schildluis die leeft op schijfcactussen.


</doc>
<doc id="614064" url="https://nl.wikipedia.org/wiki?curid=614064" title="Drama (gebeurtenis)">
Drama (gebeurtenis)

Een drama of tragedie wordt gebruikt om een droevige en/of aangrijpende gebeurtenis te benoemen. Zo wordt bij een ramp (met veel slachtoffers) vaak over een 'drama' gesproken.

Een drama is niet noodzakelijk een droevig of aangrijpende gebeurtenis. Het is ook een algemene term die wordt gebruikt in de toneelkunst, waar bijvoorbeeld ook komedie onder wordt gerekend. 



</doc>
<doc id="614248" url="https://nl.wikipedia.org/wiki?curid=614248" title="IDIC-15">
IDIC-15

IDIC-15 (een afkorting van isodicentrisch chromosoom 15) is een zeldzame chromosomale afwijking waarbij de diegene die het betreft in elke lichaamscel te veel genetisch materiaal heeft. Naast de 46 chromosomen die normaal gesproken in elke lichaamscel voorkomen, hebben de lijders een klein extra chromosoom dat is ontstaan uit chromosoom 15.
Dit extra genetische materiaal, dat verschillende lengtes kan hebben, wordt als oorzaak gezien van de moeilijkheden die mensen met IDIC-15 hebben. Deze moeilijkheden zijn: een achterblijvende lichamelijke en geestelijke ontwikkeling alsmede beperkte leermogelijkheden en afwijkende gedragingen.

IDIC-15 wordt ook wel "partiële tetrasomie 15" genoemd omdat enkele deelgebieden van chromosoom 15 in de lichaamcellen te veel voorkomen. De benamingen die in de loop der tijd in verschillende onderzoeken naar deze zeldzame chromosoomafwijking zijn gebruikt, zijn veranderd maar betekenen allemaal hetzelfde: IDIC-15, partiële tetrasomie 15, "extra marker", "inverted duplication 15", "inv dup 15", "isodicentric 15".

Over het algemeen worden kinderen met IDIC-15 geboren zonder lichamelijke problemen en is hun levensverwachting net als die van andere mensen. Vaak noemen ouders zelfs het kind buitengewoon mooi zodat men bij een eerste aanblik mogelijke problemen niet ziet.
Zuiver uiterlijke verschijningsvormen kunnen zijn: iets schuin verlopende ooglidspleten, huidplooitjes bij de binnenooghoeken, diepliggende ogen, grote oren, een platte neusbrug en een hoog verhemelte. Vaak ziet men ook een smal en/of klein postuur als wel een smal, lang gezicht en ongewoon gevormde oren. Vaak is er sprake van een lage spierspanning (hypotonie); de kinderen zijn vaak laat met het rechtop houden van het hoofd, met zich op de zij draaien en rechtop zitten. Als therapie tegen hypotone spierspanning is vaak een intensieve fysiotherapeutische behandeling nodig, die met hulp van ouders goede resultaten laat zien. De gewrichten kunnen buitenproportioneel flexibel zijn. Hoewel de kinderen meestal langzaam en laat leren lopen, vaak na het tweede levensjaar, kunnen vele op latere leeftijd rennen, klimmen, springen, fietsen of zelfs aan sportactiviteiten deelnemen. Kinderen met IDIC-15 zijn bijzonder gevoelig voor nek-, neus en oorontsteking. Ook een kromme rug (scoliose) komt vaker voor. Een aandoening aan de innerlijke organen, gespleten verhemelte of een open ruggetje worden niet vaak gemeld.

IDIC-15 kan ontstaan tijdens de (ei)celontwikkeling. De chromosoomafwijking treedt spontaan op, als een ‘foutje van de natuur’. Er bestaat geen samenhang tussen levensstijl van ouders of omgevingsfactoren en het ontstaan van IDIC-15. Kinderen met IDIC-15 worden in families met alle huidskleuren, welvaartsverschillen en etnische achtergronden geboren. Met andere woorden: er is niets wat ouders voor of gedurende de zwangerschap kunnen doen om IDIC-15 te voorkomen. Niemand kan vooraf zeggen of en welke aanstaande ouders een kind met IDIC-15 ter wereld brengen.

In het algemeen treedt IDIC-15 dus ‘spontaan’ op. Dat wil zeggen dat het markerchromosoom bij beide ouders niet aanwezig is. Dit kan met behulp van een chromosomentest via bloedafname bij beide ouders worden onderzocht. Als bij de ouders geen markerchromosoom aanwezig is, dan is de kans nogmaals een baby met IDIC-15 te krijgen niet groter dan bij een ander ouderpaar.
Is de IDIC-15 door overerving ontstaan, dan bestaat ook voor andere kinderen een groter risico IDIC-15 te krijgen. Omdat de situatie in elk gezin anders is wordt geadviseerd een genenspecialist te raadplegen.

Het extra genetisch materiaal dat mensen met IDIC-15 hebben bestaat meestal uit het normale chromosomenpaar 15 plus een klein extra stukje chromosoom 15 dat de ‘marker’ wordt genoemd. De marker bestaat veelal uit twee kopieën van het bovenste stukje chromosoom (p) die in spiegelbeeld aan elkaar vastzitten. Anders gezegd: het markerchromosoom bestaat veelal uit twee identieke segmenten van de kort arm (p-arm) van het chromosoom, twee insnoeringen (=centromeer), en een deel van de lange arm (q-arm) van het chromosoom (q11-q13 in de meeste gevallen).

Deze laatstgenoemde chromosoomregio, ook wel kritische PWS/AS-regio genoemd naar het Syndroom van Prader-Willi en/of Syndroom van Angelman, is verantwoordelijk voor de symptomen van IDIC-15. Hoe langer het deel is van het extra genetische materiaal, des te zwaarder zijn de te verwachten gevolgen voor betrokkenen. 
Het is mogelijk dat de marker zo klein is dat er geen (belangrijke) erfelijke informatie op aanwezig is. De dragers van zo’n kleine marker hebben daarom nergens last van en kunnen de marker zonder problemen doorgeven aan hun kinderen. Het kan dus voorkomen dat iemand slechts een klein extra markerchromosoom in zijn lichaamscellen heeft, waarop de kritische regio niet voorkomt, het niet weet, en het dus erfelijk doorgeven kan.

Er bestaan ook andere afwijkingen van het ‘normale’ chromosomenpaar. Vaak komt het voor dat iemand meer dan één markerchromosoom 15 heeft, zodat in totaal 48 of 49 chromosomen in een cel zitten. Soms is een marker in slechts een deel van alle cellen aanwezig, we spreken dan van een mozaïek-marker.
De gekopieerde p-arm zowel als de tweevoudig voorhanden zijnde centromeer heeft geen uitwerking op de ontwikkelingsmogelijkheden van betrokken persoon. Verantwoordelijk voor de symptomen die samenhangen met IDIC-15 is de kritische PWS/AS-regio, in dit geval q11.2 tot en met q13 die op de marker twee keer voorkomt.

IDIC-15 is een zeldzame chromosoomafwijking. Men schat dat 18 op de 100.000 baby’s getroffen worden. Dit zijn zowel de kinderen met een grote IDIC-15-marker als de kinderen met een kleine marker (zonder negatieve verschijnselen). Dit betekent dat elk jaar in Duitsland 135, in Nederland 36, in de VS 720, en in Australië 45 baby’s met IDIC-15 worden geboren. Dat lijkt wellicht veel maar de realiteit leert dat IDIC-15 niet echt bekend is en dat de meeste (huis)artsen of kinderartsen nog nooit een kind met IDIC-15 hebben onderzocht.

Er is geen helder toekomstbeeld over de ontwikkeling van een kind met IDIC-15: alle mensen zijn individuen, elk met zijn eigen eigenaardigheden. Toch zijn er een aantal karakteristieken voor IDIC-15-mensen die zeer opvallend kunnen zijn. Deze karakteristieken zijn echter ook exemplarisch voor veel andere chromosoomafwijkingen. Daarom bestaat er geen eenduidig specifiek profiel die het stellen van een diagnose gemakkelijker maakt. Geen van de karakteristieken beschrijft uitsluitend de symptomen van dit syndroom. Daarbij komt dat de uiterlijke verschijning van IDIC-15-kinderen over het algemeen niet anders is dan die van andere kinderen. Omdat vaak aangenomen wordt dat genetische bepaalde syndromen tot opvallende uiterlijke verschijningen leiden kan dit vertragend werken in de diagnosestelling.

De ware oorzaak voor de problemen die voortvloeien uit IDIC-15 is tot op de dag van vandaag niet aangetoond en dus niet te genezen. Bij diverse verschijnselen kunnen een gezamenlijke aanpak van familie, dagverblijf, school en therapeuten met diverse methoden inspelen op de ontwikkeling van een kind zodat een hogere kwaliteit van leven wordt gerealiseerd. Voorwaarde hiervoor is dat familie en vrienden zich over de mogelijkheden van therapieën en ondersteuning in hun eigen woonplaats goed laten informeren. Als voorbeeld is hieronder een top-10 lijst samengesteld die ouders met kinderen gezamenlijk hebben opgesteld en die in de nieuwsbrief ‘Mirror’ (zomer 2004) van IDEAS is uitgegeven. De aanbevelingen hebben specifiek betrekking op het eerst levensjaar maar zijn ook belangrijk voor de verdere ontwikkeling.




</doc>
<doc id="614603" url="https://nl.wikipedia.org/wiki?curid=614603" title="Colitis pseudomembranacea">
Colitis pseudomembranacea

Colitis pseudomembranacea is een ontsteking ("-itis") van de dikke darm, die vaak optreedt na een behandeling met antibiotica. Er zijn aanwijzingen dat het gebruik van maagzuurremmende middelen het ontstaan van de ziekte bevordert. Colitis pseudomembranacea wordt meestal veroorzaakt door overmatige groei van "Clostridium difficile", een tot de normale darmflora behorende bacterie. "Clostridium difficile" maakt twee toxinen die het slijmvlies van de dikke darm aantasten. Met name een variant van "Clostridium difficile", type 027 is een probleem vanwege resistentie tegen antibiotica.

Bij gebruik van antibiotica wordt het evenwicht tussen de verschillende bacteriestammen (de darmflora) die zich normaliter in het darmkanaal bevinden verstoord, en kan "Clostridium difficile" de overhand krijgen met colitis pseudomembranacea tot gevolg. De symptomen zijn frequente (meer dan zeven keer per dag) lozingen van vaak naar paardenmest stinkende diarree met buikpijn al dan niet met koorts. In ernstige gevallen kan het vochtverlies zo ernstig worden dat een levensbedreigende dehydratie ontstaat waarbij bloedvergiftiging (sepsis), lage bloeddruk, toxisch megacolon en darmperforatie kunnen optreden.

Behandeling van colitis pseudomembranacea bestaat uit het staken van het gebruik van antibiotica, tenzij de antibiotica zelf een levensbedreigende infectie moeten bestrijden. Zonder verdere complicaties geneest colitis pseudomembranacea onbehandeld meestal binnen 12 dagen. In ernstige gevallen is orale toediening van metronidazol meestal effectief tegen "Clostridium difficile". Als laatste redmiddel voor levensbedreigende ziekenhuisbacterieinfecties wordt oraal toe te dienen vancomycine in reserve gehouden. Om het bacteriologisch evenwicht actiever te herstellen worden wel lactobacillus-stammen toegediend (oraal). Ook andere bacteriestammen worden wel (rectaal) gebruikt om de darmflora te herstellen.

De kans op colitis pseudomembranacea neemt toe met het stijgen van de leeftijd. Risicogroepen zijn vooral ook postoperatieve en anderszins verzwakte patiënten. Colitis pseudomembranacea is vaak een ziekenhuisinfectie (ontstaan in het ziekenhuis); de aandoening leidt tot uitscheiding van sporenvormen van de bacterie. Deze sporen zijn resistent tegen uitdroging en kunnen aan de schoenzolen worden meegenomen van kamer naar kamer. Als gevolg daarvan kan de aandoening zich verspreiden. Daarom krijgen patiënten een eigen toilet en liefst een eigen kamer.


</doc>
<doc id="614877" url="https://nl.wikipedia.org/wiki?curid=614877" title="Uveïtis">
Uveïtis

Uveïtis is een ontsteking van de uvea, een inwendig onderdeel van het oog. Ontstekingen van de uvea (deze bestaat uit de iris, het corpus ciliare en de chorioides) hebben zeer uiteenlopende oorzaken en worden samengevat onder de term uveïtis.
De incidentie van deze aandoening is ongeveer 15 per 100.000 per jaar. Bij vijftig procent van de patiënten is tevens sprake van een auto-immuunziekte zoals reumatoïde artritis waarvan de uveïtis dan deel uitmaakt. Veelal blijft de oorzaak van de uveïtis echter ook onbekend.
De patiënt kan de volgende symptomen hebben:

Bij oogheelkundig onderzoek kan men het volgende vinden:
Veel voorkomende oorzaken van uveïtis:

Deze bestaat uit het gebruik van corticosteroïden (bijvoorbeeld prednison oogdruppels) en middelen om de pupil te verwijden (bijvoorbeeld atropine oogdruppels). Voor specifieke oorzaken kunnen andere middelen worden voorgeschreven (bijvoorbeeld andere ontstekingsremmers).

Bij ratten blijkt benfothiamine, een synthetisch derivaat van vitamine b1 effectief tegen uveïtis.


</doc>
<doc id="614983" url="https://nl.wikipedia.org/wiki?curid=614983" title="Víctor González Torres">
Víctor González Torres

Víctor González Torres (Mexico-Stad, 1 juli 1947) is een Mexicaans medicus en zakenman. Hij staat ook wel bekend als Dr. Simi, naar de mascotte van zijn nationale apothekenfranchise "Farmacias Similares".

Farmacias Similares is een bedrijf dat (dure) medicijnen namaakt, en ze goedkoper dan de oorspronkelijke medicijnen verkoopt aan arme delen van de bevolking van Mexico en Centraal-Amerika. De slogan is 'hetzelfde maar dan goedkoper'. González Torres is verschillende keren aangeklaagd door andere farmaceutische firma's wegens schending van het patentrecht, maar geen van die aanklachten was succesvol.

In 2006 nam hij deel als write-inkandidaat bij de presidentsverkiezingen. Daar hij geen officiële subsidie kreeg noemde hij zichzelf 'de goedkoopste kandidaat'.


</doc>
<doc id="615712" url="https://nl.wikipedia.org/wiki?curid=615712" title="Menstruatiecup">
Menstruatiecup

Een menstruatiecup is een alternatief voor het gebruik van maandverband of tampons tijdens de menstruatie. Het concept ervan is al meer dan twintig jaar oud. Er zijn diverse varianten in de handel.
Een menstruatiecup is een zacht kunststof kelkje dat tijdens de menstruatie in de vagina wordt ingebracht om het menstruatiebloed in op te vangen.

In tegenstelling tot tampons absorbeert de menstruatiecup geen vocht. Tijdens de menstruatie wordt alleen het vrijgekomen bloed opgevangen en uit het lichaam verwijderd. De vagina blijft hierdoor beter in balans (zie: Intiemhygiëne).

Er zijn twee soorten cupjes: herbruikbare cupjes en wegwerpbare cupjes. De twee soorten verschillen in model en moeten op een andere manier ingebracht worden.

Van de herbruikbare cups bestaan meestal twee maten. De verschillende maten hebben een (klein) verschil in diameter. Voor vrouwen ouder dan 30 jaar of vrouwen bevallen van een kind wordt meestal de grootste maat geadviseerd. Een uitzondering hierop is de Naturcup. Dit merk heeft ook een kleinere maat speciaal voor tieners tot 18 jaar. De werking van de cups berust op de bekkenbodemspieren, die de cup op zijn plaats houden. Naarmate een vrouw ouder wordt verslappen deze spieren. Een bevalling versnelt dit proces.
Om het inbrengen te vergemakkelijken kan de cup op verschillende manieren worden gevouwen.

De menstruatiecup is gemaakt van rubber, siliconen of TPE en lijkt op een bekertje met daaronder meestal een steeltje of een lus. Men vouwt het dubbel en brengt het vervolgens in in de vagina. De rand van de cup vormt een licht vacuüm met de omgeving van de baarmoedermond, zodat het daar functioneert als een soort opvangruimte voor het menstruatievocht.
Als het bekertje vol zit, moet men het verwijderen. Hiertoe plaatst men meestal een vinger langs de zijkant ervan en drukt men op de rand om de zuigkracht te verbreken. Middels het steeltje of het lusje (of door de cup bij de onderkant beet te pakken) kan de cup dan uit de vagina worden genomen. Daarna wordt de inhoud in het toilet gegoten, de cup wordt afgespoeld, eventueel gedroogd en opnieuw ingebracht.
Een menstruatiecup mag maximaal 12 uur achtereen onafgebroken worden gedragen.

Het grootste voordeel van de cup is dat deze, na zorgvuldig wassen, opnieuw kan gebruikt worden en dat zo een halt wordt toegeroepen aan de steeds groter wordende afvalberg veroorzaakt door tampons en maandverbanden. Een nadeel is dat het inbrengen en verwijderen in het begin lastig kan zijn. Het gebruik van een menstruatiecup is een nieuwe gewoonte aanleren.
Herbruikbare menstruatiecups kunnen probleemloos gedragen worden tijdens zwemmen en saunabezoek, maar moeten gewoonlijk verwijderd worden voor geslachtsgemeenschap.

De Keeper is gemaakt van natuurlijk rubber en de meeste andere herbruikbare cups van siliconen. Een uitzondering is de MeLuna die gemaakt wordt van TPE (Thermoplastisch Elastomeer).

In tegenstelling tot de andere menstruatiecups is de softcup bedoeld voor eenmalig gebruik.
De softcup is een cup van een flexibel zacht kunststof, die het menstruatiebloed tijdens de menstruatie opvangt. De softcup wordt net als een tampon inwendig in de vagina gedragen. De cup wordt in de vagina achter de baarmoedermond en het schaambeen geplaatst. De plaatsing is te vergelijken met die van een pessarium.

Het kunststof (mengsel uit polyethyleen en synthetische plastics) waarvan de softcup gemaakt is bevat geen rubber of latex en zal dus geen allergische reacties oproepen.

De softcup heeft geen steeltje voor verwijdering. Verwijderen gebeurt door een (wijs)vinger achter de rand te haken en de cup voorzichtig naar beneden te trekken. Een ander verschil met de harde menstruatiecups is dat de softcup niet verwijderd hoeft te worden tijdens het vrijen. De softcup beschermt niet tegen soa en zwangerschap.

De softcup is tijdens het dragen niet zichtbaar en is daarom geschikt voor bijvoorbeeld een saunabezoek. Ook kan de softcup tijdens zwemmen en geslachtsgemeenschap gedragen worden.

De softcup moet uiterlijk binnen 12 uur verwijderd worden en vervangen.

Redenen waarom vrouwen menstruatiecups zouden kunnen verkiezen boven andere menstruatieproducten zijn:

Nadelen van menstruatiecups kunnen zijn:

Een vroege versie van de klokvormige menstruatiecup werd gepatenteerd in 1932. Latere mentruatiecups werden gepatenteerd in 1935, 1937, en 1950. Wegwerpbare menstruatiecups van het merk Tassaway werden geïntroduceerd in de jaren 60, maar dit werd geen commercieel succes. Vroege menstruatiecups werden gemaakt van rubber; tegenwoordig zijn er modellen van rubber, siliconen en thermoplastisch elastomeer verkrijgbaar.

Vanaf 1987 werd een rubber menstruatiecup, The Keeper, geproduceerd in de Verenigde Staten. Dit bleek de eerste commercieel verantwoorde cup te zijn en deze wordt dan ook nog steeds geproduceerd. In Nederland werd de Keeper geïntroduceerd door moeder en dochter Verhulst.
De eerste cup van siliconen was de in het Verenigd Koninkrijk gefabriceerde Mooncup. Tegenwoordig bestaan de meeste cups uit siliconen, vanwege de hypoallergene eigenschappen.



</doc>
<doc id="615810" url="https://nl.wikipedia.org/wiki?curid=615810" title="William Hudson">
William Hudson

William Hudson (Kendal, 1730 - Londen?, 23 mei 1793) was een botanicus en apotheker. Hij was een van de eerste Britse botanici en mycologen, die een omvangrijke publicatie over inheemse paddenstoelen heeft uitgebracht. Hij was demonstrateur en directeur van de Chelsea Physic Garden tussen 1765 en 1771.

Zijn belangrijkste publicatie, "Flora Anglica", werd in 1762 uitgebracht. Een jaar eerder, op 5 november 1761, werd hij "Fellow of the Royal Society". In 1757 werd hij adjunct-bibliothecaris bij het British Museum. Ook was hij lid van de Linnean Society of London.

Hij werkte van 1765 tot 1771 eveneens mee aan de publicatie "Praefectus Horte". Ook deelde hij de door John Ray (1627-1705) beschreven planten in volgens de classificatie van Carolus Linnaeus.




</doc>
<doc id="615812" url="https://nl.wikipedia.org/wiki?curid=615812" title="Subduraal hematoom">
Subduraal hematoom

Een subduraal hematoom is een bloeding tussen het harde hersenvlies en het spinnenwebvlies.

De hersenen worden omgeven door drie hersenvliezen (van buiten naar binnen): het harde hersenvlies ("dura mater"), het spinnenwebvlies ("arachnoides") en het zachte hersenvlies ("pia mater"). Bij een subduraal hematoom gaat het om een bloeding die ontstaat tussen het harde hersenvlies en het spinnenwebvlies. In deze ruimte lopen kleine bloedvaatjes. Deze bloedvaatjes kunnen scheuren als gevolg van een schedeltrauma. Dit leidt tot het ontstaan van een hematoom dat druk zal uitoefenen op de onderliggende hersenen. Klachten door een subduraal hematoom kunnen acuut ontstaan na een schedeltrauma, er is dan sprake van een levensbedreigende situatie. De chronische vorm geeft pas na enige dagen tot weken na het trauma klachten, afhankelijk van hoe groot de bloeduitstorting is. 

Patiënten die vaak vallen, bijvoorbeeld door epilepsie, de ziekte van Parkinson of alcoholisme en patiënten die bloedverdunnende medicatie gebruiken hebben een verhoogd risico op het krijgen van deze aandoening.

Een acute bloeding is meestal het gevolg van ernstig schedelletsel. Uit gescheurde bloedvaten stromend bloed oefent toenemend druk uit op de hersenen. De patiënt zal buiten bewustzijn raken. Ook bij acuut chirurgisch ingrijpen is prognose precair. 

De chronische vorm overkomt vaak oudere mensen. Oorzaak is meestal een flinke stoot tegen het hoofd. De verschijnselen bestaan uit toegenomen slaperigheid, bewustzijnsverandering en/of het geleidelijk of acuut ontstaan van uitvalsverschijnselen. Uitvalsverschijnselen zijn niet altijd aanwezig. De meest constante neurologische symptomatiek komt voor bij circa 80% van de patiënten en bestaat uit een wisselend gedaald bewustzijn, al dan niet samengaand met psychische veranderingen.

Met een CT-scan van de hersenen kan men de bloeding zichtbaar maken. De bloeduitstorting is te zien als een onregelmatige vlek tussen hersenen en schedeldak. De grootte en de mate van druk op de hersenen kan hierdoor worden bepaald. 

Bij stabiele kleinere hematomen die geen ernstige klachten geven of bij contra-indicaties voor een operatieve ingreep kan een afwachtende, observerende houding met herhaling van de CT-scan na enige weken de beste keus zijn. De bloeding wordt vaak spontaan door het lichaam geresorbeerd. In alle overige gevallen is een chirurgische interventie noodzakelijk door middel van een of meer boorgaten in het schedelbot. Het hematoom kan dan worden schoongespoeld. Een drain blijft nog enkele dagen aangelegd om nog aanwezige vloeistof te laten afvloeien.


</doc>
<doc id="615842" url="https://nl.wikipedia.org/wiki?curid=615842" title="Immunotherapie">
Immunotherapie

Immunotherapie is geneeskundige therapie die gericht is op het afweersysteem. Soms is het wenselijk dat de afweer gestimuleerd wordt om ziekte op te lossen, soms juist dat het afweersysteem geremd wordt.

In geval van kankerimmunotherapie is het de bedoeling dat het afweersysteem geactiveerd wordt om tumoren op te ruimen. Kankerimmunotherapie is met name goed voor het afstoten van de uitzaaiingen (metastasen) van kanker. Strikt genomen valt ook vaccinatie onder de definitie immunotherapie, maar dat wordt meestal niet zo beschreven.

Bij een orgaantransplantatie wil men afstotingsreacties juist remmen, zodat het vreemde orgaan behouden blijft. Ook bij auto-immuunziekten wil men afweerreacties remmen.


</doc>
<doc id="615846" url="https://nl.wikipedia.org/wiki?curid=615846" title="Krop (darmkanaal)">
Krop (darmkanaal)

De krop is een onderdeel van het spijsverteringsstelsel, dat voorkomt bij onder andere vogels en insecten. Een krop is een holte in de keel, waar voedsel tijdelijk wordt opgeslagen. De holte is gepositioneerd vóór de spiermaag die het voedsel kneedt, waarna het naar de darmen wordt afgevoerd.

Bij vogels dient de krop om voedsel te bewaren en het later aan de jongen te geven. Bij bijen wordt de krop gebruikt om nectar op te slaan, zodat het eenmaal in het nest weer onverteerd kan worden afgegeven.


</doc>
<doc id="616026" url="https://nl.wikipedia.org/wiki?curid=616026" title="Carl von Basedow">
Carl von Basedow

Carl Adolph von Basedow (Dessau, 28 maart 1799 – Merseburg, 11 april 1854) was een Duits arts die vooral bekend werd door zijn beschrijving van wat later wel de ziekte van Basedow of ziekte van Graves genoemd zou worden. Hij studeerde geneeskunde aan de universiteit van Halle. In 1822 vestigde von Basedow zich als huisarts en chirurg in Merseburg in Saksen-Anhalt. Hij kreeg daar later de functie van districtsarts en interesseerde zich vooral voor oogaandoeningen.

In 1840 beschreef hij dezelfde aandoening als Robert James Graves enkele jaren eerder. Von Basedow bepaalde in zijn artikel de belangrijkste symptomen van de ziekte in de zogenoemde "trias van Mersenburg": naar voren geplaatste ogen, struma en een versnelde hartslag. Hij constateerde dat de patiënt vaak vermagerd was, ondanks een toegenomen of overmatige eetlust, als gevolg van een te sterk werkende schildklier. Acht jaar daarna publiceerde Von Basedow zijn bevindingen tijdens het pathologisch onderzoek bij een patiënt met "Glotzaugen". Hij noemde hier onder andere het zwellen van de oogspieren en het vetweefsel in de oogkas. Dit veroorzaakt het uitpuilen van de ogen. 

In 1838 werd hij door de Pruisische koning in de adelstand verheven.

Von Basedows grote interesse in de pathologie werd hem uiteindelijk fataal. In 1854 sneed hij zichzelf tijdens de obductie van een patiënt met vlektyfus, waarna hij besmet raakte en op 11 april zelf aan voornoemde ziekte overleed. Graves was een jaar eerder al aan leverziekte overleden.



</doc>
<doc id="616210" url="https://nl.wikipedia.org/wiki?curid=616210" title="Fenobarbital">
Fenobarbital

Fenobarbital (merknaam Luminal) is een barbituraat. Het werd in 1904 gesynthetiseerd door Emil Fischer en in 1912 op de markt gebracht door de Duitse chemische fabriek Friedrich Bayer & Co.. Fenobarbital werd voornamelijk als kalmeringsmiddel toegepast. De arts Alfred Hauptmann ontdekte dat het ook als anti-epilepticum bruikbaar was, en het tot dan toe gebruikelijke, veel giftiger bromide kon vervangen. Tot in de jaren zestig was het een veelgebruikt geneesmiddel. Het veroorzaakt depressie van het centrale zenuwstelsel.

Doordat het middel erg lang werkt, wisselwerkingen met veel andere medicijnen heeft en zeker bij overdosering erg gevaarlijk kan zijn, wordt het bijna niet meer voorgeschreven als kalmerings- en slaapmiddel. De tegenwoordige benzodiazepinen zijn beter geschikt. Voor de behandeling van epilepsie wordt het middel nog wel toegepast. Het wordt per injectie, maar ook nog oraal toegediend. 

Verder heeft het een plaats bij palliatieve sedatie.


</doc>
<doc id="616652" url="https://nl.wikipedia.org/wiki?curid=616652" title="Workaholisme">
Workaholisme

Workaholisme is de onbedwingbare neiging om hard te werken en, als men niet werkt, veel aan het werk te denken. De persoon in kwestie hoeft niet per se problemen te hebben met zijn of haar verslaving, maar diens omgeving heeft dat vaak wel.

De term "workaholic" (of "werkverslaafde") werd volgens velen voor het eerst gebruikt door Wayne E. Oates, een Amerikaanse dominee, die de term in 1968 in een artikel in het vaktijdschrift "Pastoral Psychology" gebruikte om zijn eigen verhouding tot zijn werk te duiden. Zijn boek "Confessions of a workaholic" werd in 1971 een groot succes. Toch werd het fenomeen al eerder benoemd. Zo sprak de Franse schrijver Gustave Flaubert bijvoorbeeld al in 1852 van zijn "bezeten, geperverteerde liefde" om te werken. In zijn pamflet "Das Recht auf Faulheit" (1883) bestempelde de Duitse anarchist Paul Lafargue (de schoonzoon van Karl Marx) "Arbeitssucht" als de oorzaak van de "Erschöpfung der Individuen und ihrer Nachkommenschaft". De Hongaarse psychiater Sándor Ferenczi, een volgeling van Sigmund Freud, beschreef in 1919 de "zondagsneurose": het verschijnsel dat gezonde mensen op zondag -- destijds voor werkenden de wekelijkse rustdag -- mentale en fysieke onrust ervoeren, uit angst dat het ontbreken van hun normale, drukke routines ertoe zou leiden dat zij hun impulsen niet meer zouden kunnen onderdrukken.

Tegenwoordig wordt de term vaak gebruikt om iemand aan te duiden die veel tijd besteedt aan zijn of haar werk. Omdat er veel redenen kunnen zijn om veel tijd aan het werk te besteden (bijvoorbeeld omdat men een zelfstandig ondernemer is of omdat het toevallig druk is op het werk), is het juister deze omschrijving uit te breiden met de eis dat het harde werken een dwangmatig-compulsief karakter moet hebben (men "kan" niet anders), alsmede dat men harder werkt dan anderen in een vergelijkbare baan.

Workaholisme hangt vaak samen met een zekere neiging tot perfectionisme en neuroticisme, en heeft daarmee mogelijk een basis in de persoonlijkheid van de werkverslaafde. Werkverslaving kan samengaan met een verstoord gezinsleven (men heeft immers tijd, zin noch energie om zich met de partner of de kinderen te bemoeien), al is tot op heden niet aangetoond dat workaholics vaker bij een scheiding betrokken zijn dan anderen. Workaholisme kan een brede variëteit aan negatieve gevolgen met zich meebrengen, van lichamelijke en psychische klachten (zoals burn-out) tot Karoshi (de Japanse term voor "dood door overwerk"). Een vragenlijst om werkverslaving te meten is ontwikkeld door de Nederlandse wetenschappers Schaufeli en Taris.



</doc>
<doc id="616814" url="https://nl.wikipedia.org/wiki?curid=616814" title="Voorurine">
Voorurine

Voorurine ontstaat uit bloedplasma dat onder invloed van de bloeddruk in het kapsel van Bowman wordt geperst. Deze vloeistof bevat geen rode bloedcellen of grote eiwitten, daar deze niet door het gefenestreerde endotheel heen kunnen. Dit heeft te maken met de elektrische lading van de podocyten die zich achter het gefenestreerde (met „vensters“ (lat. fenestra)) endotheel bevinden. Deze podocyten verhinderen dat rode bloedcellen en grote eiwitten vanuit het bloed in het kapsel van Bowman worden geperst. De voorurine bevat dus bij gezonde personen geen grote eiwitten of rode bloedcellen, maar wel water met alle opgeloste stoffen die zich in het bloed bevinden.


</doc>
<doc id="616845" url="https://nl.wikipedia.org/wiki?curid=616845" title="Piet Kooiman">
Piet Kooiman

Pieter (Piet) Kooiman (Het Bildt, 27 november 1891 - Hoogeveen, 23 februari 1959) was een Nederlandse huisarts en verzetsstrijder tijdens de Tweede Wereldoorlog.

Kooiman werd in 1891 in Het Bildt geboren als zoon van de doopsgezinde predikant Jan Kooiman en Maria Geel. Hij studeerde medicijnen aan de Universiteit van Amsterdam. Kooiman vestigde zich in 1917 als huisarts te Hoogeveen. In 1931 richtte Kooiman met een aantal anderen de Vrijzinnig Democraten op. Tijdens de raadsverkiezingen behaalde deze partij een zetel. In 1935 ging de partij samen met de Liberale Staatspartij onder de naam Onafhankelijke Democratische Kieskring en werden twee zetels in de Hoogeveense gemeenteraad behaald die ingenomen werden door Kooiman en Salomo Polak. In 1939 werd er nog een zetel bijgewonnen en kwam J. Koning uit Noordscheschut er bij.

Vanaf het begin van de Duitse bezetting was Kooiman betrokken bij het verzet. Hij kwam in contact met Leendert Lafeber toen hij bij hem thuis illegaal naar de BBC kon luisteren. Hij typte de uitzendingsteksten uit op zijn grote Remington machine. De verzetsman Jan de Jonge zorgde regelmatig voor papier en carbon. Kooiman maakte doorslagen van de teksten, die door de vrouw van Lafeber en haar zoontje gedistribueerd werden in Hoogeveen. Ook zorgde hij - mede door zijn vele beroepsmatige contacten met inwoners - voor het veilig onderbrengen van Joodse onderduikers.

Op 2 januari 1928 trouwde Kooiman met de apothekersdochter Frederika Bernardina Hendrika Radijs en betrok met haar de dokterswoning aan de Bentinckslaan 18. Uit het huwelijk werden drie dochters geboren. In 1948 werd het huwelijk door scheiding ontbonden. Hij trouwde hierna met Neeltje de Groot. Kooiman overleed in februari 1959 op 67-jarige leeftijd in zijn woonplaats Hoogeveen.


</doc>
<doc id="617363" url="https://nl.wikipedia.org/wiki?curid=617363" title="FPC Oldenkotte">
FPC Oldenkotte

Forensisch psychiatrisch centrum (FPC) Oldenkotte was een kliniek waar mensen werden verpleegd die terbeschikkinggesteld (tbs) zijn. De locatie van de kliniek lag vlak bij Rekken en buurtschap Oldenkotte in het noordoosten van de Achterhoek. Oldenkotte beschikte voor de sluiting over ongeveer 12 verblijfsafdelingen, voornamelijk op de hoofdlocatie in Rekken, maar ook in een dependance in Enschede. Daarnaast runde Oldenkotte de poli- en dagkliniek De Tender in Deventer, met ook een dependance in Enschede.

Binnen de intramurale zorg was er plaats voor ongeveer 140 patiënten, zowel mannen als vrouwen. De patiënten werden in een beveiligde omgeving behandeld. Deze behandeling werd vormgegeven door onder andere sociotherapeuten, verpleegkundigen, psychologen, psychotherapeuten, psychiaters en maatschappelijk werkers. Activiteitenbegeleiders, onderwijzers en individuele trajectbegeleiders (ITB) probeerden de patiënten voor te bereiden op werk of andere zinvolle dagbesteding. Als de risicotaxaties het toelieten konden mensen weer voorzichtig worden geherintroduceerd in de maatschappij.

Op de Forensiche Poli- en Dagkliniek De Tender in Deventer komen mensen met (kans op) grensoverschrijdend, voor anderen gevaarlijk gedrag. Jaarlijks worden er ongeveer 15.000 patiëntcontacten gerealiseerd. Ze heeft ook 16 plaatsen voor dagbehandeling, bestemd voor bepaalde zedendeliquenten. De meeste patiënten van De Tender komen vrijwillig, dus zonder een maatregel van Justitie. Anderen hebben wel een maatregel opgelegd gekregen; zij zijn bijvoorbeeld verwezen door de reclassering en zijn verplicht een therapie te volgen.

Oldenkotte was van oudsher onderdeel van de Rekkense Inrichtingen en verpleegde sinds 25 april 1914 mannen die tot "tbr" (later "tbs") zijn veroordeeld. Het is daarmee één van de oudste tbs-klinieken van Nederland. In 1989 is een modern hoofdgebouw opgeleverd, waardoor de patiëntencapaciteit van enkele tientallen opliep tot boven de honderd. Begin jaren 90 werd een begin gemaakt met het ontvlechten van de Rekkense Inrichtingen, waardoor Oldenkotte als stichting sinds 2000 helemaal onafhankelijk was. Tot 2008 bestond er ook een dependance in Deventer, exclusief voor intramurale verpleging van vrouwen met tbs. Oldenkotte heeft het idee van gescheiden verpleging van mannen en vrouwen losgelaten en verpleegt sinds begin jaren 00 gemengd.

Omdat de oude gracht en het hek rondom de hoofdlocatie in Rekken niet meer voldeden aan de eisen van het Ministerie van Justitie heeft Oldenkotte plannen ontwikkeld voor een nieuw hekwerk. De buren van de kliniek waren niet blij met die plannen en zijn gaan procederen. Het ging hen met name om het aanzicht en de verlichting. Ook zouden vleermuizen worden verstoord door de nieuwe verlichting. Oldenkotte heeft op basis van deze bezwaren het type lampen aangepast. Begin november 2006 verwierp de Raad van State de bezwaren van de buren. In het voorjaar van 2007 is het nieuwe hekwerk opgeleverd en in gebruik genomen. Het nieuwe hek beschikt over beschadigingsdetectie, camera's, verlichting en overklimbeveiliging door middel van hoogspanning. De oude gracht verloor hiermee zijn functie en is grotendeels gedempt. Voor de ingang is deze wel bewaard en elders op het terrein is nog een deel in gebruik als blusvijver.

Medio 2008 heeft de ondernemingsraad van Oldenkotte het vertrouwen opgezegd in de toenmalige directie. Het belangrijkste verwijt daarbij was het niet serieus nemen van signalen van werknemers en het daardoor niet goed waarborgen van de veiligheid. Nadat de toenmalige directie hier voorafgaand niet ontvankelijk bleek voor interventie door de ingeschakelde vakbonden, heeft de ondernemingsraad het vertrouwen opgezegd en de publiciteit gezocht. Kamerlid Krista van Velzen heeft op basis hiervan vragen gesteld aan staatssecretaris Nebahat Albayrak, welke toen heeft besloten tot een onderzoek en een patiëntenstop. De directie is naar huis gestuurd en er werd een interim-bestuurder aangesteld. De patiëntenstop heeft ruim een jaar geduurd. Nadat Oldenkotte weer "gezond" is verklaard, is de situatie weer genormaliseerd.

Deze crisis is succesvol overwonnen. Begin 2012 kreeg de kliniek een eervolle vermelding voor het lage ziekteverzuim. Een verdergaande samenwerking met GGZ-instelling Dimence was in ontwikkeling. Oldenkotte heeft in zijn laatste jaren ook een afdeling van de regionale instelling voor verslavingszorg Tactus (ook oorspronkelijk onderdeel van de voormalige Rekkense Inrichtingen) gehuisvest.

Oldenkotte had een goede naam opgebouwd wat betreft het tijdelijk opnemen van mensen die elders niet terechtkunnen, zogenaamde crisisplaatsingen. Naast mensen met een tbs-maatregel waren dit ook mensen met een andere juridische maatregel, zoals bijvoorbeeld een Rechterlijke Machtiging, in het kader van de Wet Bopz.

In de namiddag van 22 maart 2013 liet staatssecretaris Teeven weten dat justitie in het kader van bezuinigingen van plan is niet langer van de diensten van Oldenkotte gebruik te maken. Uiterlijk januari 2015 zal de samenwerking zijn beëindigd. De burgemeester van Berkelland Hein Bloemen reageerde 'furieus' vanwege de gevolgen voor de werkgelegenheid in een regio die al te maken heeft met fors oplopende werkloosheid. Hij noemde de sluiting onverantwoord.

In het najaar van 2013 bereikten onder andere de directie van Oldenkotte en de burgemeesters van Berkelland en Enschede een akkoord met het ministerie waardoor ongeveer een derde van de banen behouden kan blijven. Deze mensen gaan onder de vlag van Stichting Transfore een lichtere vorm van forensische zorg opzetten in de regio. De poliklinieken van De Tender waren vanaf het begin uitgezonderd van de sluiting en gaan ook verder onder de vlag van Transfore.

Op 4 september 2014 werden de laatste patiënten vanuit de locatie Rekken overgeplaatst en kwam de kliniek feitelijk leeg te staan. Op 19 december 2014 zijn de gebouwen van FPC Oldenkotte overgedragen aan het Rijksvastgoedbedrijf. De Stichting Oldenkotte zal worden ontbonden als alle nog lopende financiële zaken zijn afgehandeld. Momenteel onderzoekt het Centraal Orgaan opvang asielzoekers of het complex gebruikt kan worden voor de opvang van asielzoekers.

Oldenkotte bood werk aan ongeveer 340 mensen (ongeveer 290 voltijdbanen). Behalve behandeling en dagbesteding kende Oldenkotte diverse ondersteunende diensten. Hier werken onder andere personeelsadviseurs, facilitaire medewerkers, secretaressen, administratieve medewerkers, systeembeheerders en stafmedewerkers.

Van 1969 tot 2013 organiseerde Oldenkotte elk jaar op de derde woensdag van september de Oldenkotteloop. Dit was een hardloopwedstrijd in gemoedelijke sfeer over verschillende afstanden in de omgeving van de kliniek. Patiënten en medewerkers van Oldenkotte organiseerden dit evenement vanuit een bewustzijn van maatschappelijke betrokkenheid. De 40e jubileumeditie van de Oldenkotteloop in 2009 werd geopend door Bennie Jolink.



</doc>
<doc id="617579" url="https://nl.wikipedia.org/wiki?curid=617579" title="Cyclopentadieen">
Cyclopentadieen

Cyclopentadieen is een organische verbinding met als brutoformule CH. De stof komt voor als een heldere, kleurloze vloeistof met een terpentijnachtige geur. Bij kamertemperatuur dimeriseert de stof tot dicyclopentadieen via een Diels-Alder-reactie. Door destillatie bij atmosferische druk (bij 180°C) wordt het dimeer gekraakt, waarbij cyclopentadieen teruggevormd wordt.

De verbinding wordt in de organometaalchemie veel gebruikt als uitgangsstof voor het populaire ligand cyclopentadienyl (meestal afgekort tot Cp) in cyclopentadienylcomplexen. Cyclopentadieen en zijn dimeer kunnen ook als ligand optreden, maar daar zijn slechts weinig voorbeelden van bekend.

Metallolen zijn derivaten van cyclopentadieen waarbij het verzadigde koolstofatoom is vervangen door een hetero-atoom. Voorbeelden van dergelijke verbindingen zijn borool, bismool en stibool.

Cyclopentadieen kan gemakkelijk bereid worden door het kraken van het dimeer dicyclopentadieen. Beide kunnen wel uit steenkoolteer of uit nafta (door middel van kraken) geïsoleerd worden.

De waterstofatomen aan het verzadigde koolstofatoom in cyclopentadieen ondergaan een snelle [1,5]-sigmatrope omlegging, waardoor zij op alle posities van de ring kunnen voorkomen. Bij kamertemperatuur vertoont cyclopentadieen in het NMR-spectrum slechts één signaal bij 4,8 ppm. Bij lagere temperatuur treedt een splitsing van signalen op die overeenkomt met de conventionele structuurformule van de verbinding.

De verbinding is zwak zuur (p"K" = 16), hetgeen minder gebruikelijk is voor een koolwaterstof. Deze zuursterkte wordt veroorzaakt doordat de gevormde zuurrest (het cyclopentadienylanion) gestabiliseerd wordt door de energetisch gunstige aromaticiteit ervan. Deprotonering gaat zelfs makkelijk met behulp van de hydroxiden van de alkalimetalen. Het cyclopentadienylanion is een zwak nucleofiel in organische reacties of vormt makkelijk complexen met een grote verscheidenheid aan overgangsmetalen. Een voorbeeld van deze groep verbindingen is ferroceen, één der metallocenen.

Cyclopentadieen reageert makkelijk in Diels-Alder-reacties met dienofielen. Dit is te wijten aan het feit dat de dubbele bindingen in de molecule in een permanente "cis"-configuratie ten opzichte van de enkele binding staan, hetgeen de vereiste configuratie is om een Diels-Alder-reactie te ondergaan.

Cyclopentadieen reageert met lijnzaadolie dat, onder invloed van zuurstof, sneller droogt. Deze eigenschap kan de droogtijd van olieverfschilderijen bekorten, maar ook het hele schilderij bedreigen doordat het canvas gaat rotten.




</doc>
<doc id="617580" url="https://nl.wikipedia.org/wiki?curid=617580" title="Hypotensie">
Hypotensie

Hypotensie of lage bloeddruk refereert aan een abnormaal lage bloeddruk. De bloeddruk wordt als te laag beschouwd indien de druk onvoldoende is om de lichaamsweefsels van voldoende zuurstof te voorzien. Bij welke druk deze situatie ontstaat verschilt per persoon en hangt af van de energiebehoefte van het lichaam. Lage bloeddruk is (in tegenstelling tot hoge bloeddruk) doorgaans niet een op zichzelf staande aandoening, maar een symptoom van een onderliggende oorzaak. Zo kunnen bloedverlies, trage hartslag en gebruik van bepaalde medicijnen leiden tot een lage bloeddruk.

De diagnose lage bloeddruk als op zichzelf staande aandoening is een sterk cultureel bepaald gegeven. In Duitsland worden op grote schaal geneesmiddelen voorgeschreven tegen lage bloeddruk ("Kreislaufschwäche"), waaraan klachten als vermoeidheid en duizeligheid worden toegeschreven. Dit terwijl een lage bloeddruk bij overigens gezonde mensen in de Angelsaksische geneeskunde niet als behandelingsbehoeftig medisch probleem gezien wordt. In Duitsland wordt een bloeddruk bovendien al als 'laag' beschouwd bij een bovendruk van lager dan 110 mmHg, terwijl de Angelsaksische wereld een ondergrens van 90 mmHg aanhoudt. In Duitsland aan deze patiënten voorgeschreven bloeddrukverhogende middelen omvatten onder andere sympathicomimetica zoals etilefrine, ergotaminen en mineralocorticoïden.


</doc>
<doc id="617677" url="https://nl.wikipedia.org/wiki?curid=617677" title="Proteus (bacterie)">
Proteus (bacterie)

Proteus is een gram-negatief proteobacteriegeslacht. Het geslacht omvat verschillende pathogenen die verantwoordelijk zijn voor urineweginfecties bij de mens.
"Proteus"-soorten kunnen geen lactose fermenteren, zijn oxidase negatief, en urease positief.

"Proteus" (en "Proteae" in het algemeen) komen uitgebreid voor als saprofyten bij mens en dier en in hun omgeving, in rioolwater, grond op tuingroenten en vooral op plaatsen waar dierlijk eiwit tot ontbinding overgaat.

Ze worden ook bij infecties van urinewegen en wonden gevonden. Vaak worden deze infecties door "Proteus" uit eigen fecale flora veroorzaakt.

Van de "Proteus"-soorten wordt "Proteus mirabilis" het meest uit klinisch materiaal geïsoleerd, maar ook uit feces van gezonde personen.

Als ziekteverwekker komt deze bacteriesoort ook voor in combinatie met pusverwekkende kokken bij een oorontsteking, in wonden bij chronisch zieken, in ulcera cruris en bij decubitus. Langdurig zieken die gekatheteriseerd worden of met andere instrumenten aan de urinewegen worden behandeld, krijgen gemakkelijk een urineweginfectie met één van de "Proteus"-soorten als verwekker. Ook bij mensen met een aangeboren anatomische afwijking aan of een steen ergens in de urinewegen komen bij urineweginfecties overwegend "Proteus"-soorten in de urine voor. Hierin aanwezig zetten ze snel het ureum om in ammoniak, waardoor een alkalisch milieu ontstaat. Dit kan schadelijk zijn voor de niercellen en bevordert ook de vorming van stenen die uit een biochemisch complex materiaal bestaan, namelijk struviet. In de stenen kunnen "Proteus"-bacteriën ondanks therapie overleven, wat aanleiding geeft tot chronische urineweginfecties.

Drie soorten — "Proteus vulgaris", "Proteus mirabilis" en "Proteus penneri" — zijn opportunistische pathogenen voor de mens.

"P. mirabilis" is bekend bij microbiologen als de soort dat een bull's-eye patroon vormt op agarplaten. De aanwezigheid van meerdere flagellen geeft "P. mirabilis" de mogelijkheid om zich zeer snel voor te bewegen, zelfs op stoffen als agar. De zwermende variant van de cellen wordt zelden gevonden in het urinestelsel.


</doc>
<doc id="618458" url="https://nl.wikipedia.org/wiki?curid=618458" title="Hemipenis">
Hemipenis

De hemipenis is de penis van een schildpad of hagedis of slang of krokodilachtigen. De meeste reptielen hebben namelijk een lange staart, wat de paring bemoeilijkt. Daarom is hun penis in tweeën verdeeld, "hemi" betekent half. Hierdoor kunnen ze zowel links als rechts contact maken met het vrouwtje. 

Als de paring wordt verstoord, kan de hemipenis naar buiten komen te hangen. Soms herstelt dit zich vanzelf, maar bij in gevangenschap gehouden dieren is het beter het zaakje met een vochtige handschoen terug te masseren. De penis kan ontstoken raken en dit kan leiden tot complicaties. Zo leed de leguaan "Mozart" uit het Antwerpse "Aquatopia" onder een permanente erectie in één van zijn penissen. Deze werd geamputeerd.


</doc>
<doc id="618570" url="https://nl.wikipedia.org/wiki?curid=618570" title="Étienne Fallot">
Étienne Fallot

Étienne-Louis Arthur Fallot (Sète, 29 september 1850 — Marseille, 30 april 1911) was een Frans arts die vooral bekendheid kreeg door zijn beschrijving van de naar hem genoemde hartaandoening tetralogie van Fallot.



</doc>
<doc id="618732" url="https://nl.wikipedia.org/wiki?curid=618732" title="Papillairspieren">
Papillairspieren

De papillairspieren (Latijn:"musculi papillares") ook bekend onder de oudere benaming tepelspieren zijn spiertjes in het hart, zowel in de rechter- als de linkerkamer. De musculi papillares zijn inwendige uitstulpingen van de spierwand van de punt (apex) van het hart. Ze zijn door middel van kleine peesjes (de chordae tendineae) verbonden aan de randen van de hartkleppen tussen kamers en boezems. Deze spiertjes spannen zich met de rest van de hartspier aan bij de systole. Hun functie is het voorkomen van het terugslaan van de AV-kleppen. Als de druk in de ventrikel zich opbouwt, zouden de AV-kleppen (de valvula tricuspis voor de rechterharthelft en de valvula mitralis voor de linkerharthelft) terugslaan in de richting van het atrium en bloed zou dus ook terug kunnen stromen.


</doc>
<doc id="618953" url="https://nl.wikipedia.org/wiki?curid=618953" title="Verlengde draagtijd">
Verlengde draagtijd

Een verlengde draagtijd of "uitgestelde innesteling" houdt in dat de bevruchte eicel zich een paar keer deelt en dan voor een paar maanden ophoudt met groeien. Deze periode van de draagtijd wordt "embryonale rust" genoemd. Pas in de winter of het voorjaar gaat het embryo verder met groeien, waardoor de jongen in een gunstig jaargetijde geboren worden. Dit gunstige jaargetijde kan per diersoort verschillen.

Dieren waarbij een verlengde draagtijd plaatsvindt, zijn onder andere: 


</doc>
<doc id="619374" url="https://nl.wikipedia.org/wiki?curid=619374" title="Otitis externa">
Otitis externa

Otitis externa is een ontsteking van de huid van de gehoorgang. Met otitis media is het een van de twee meest voorkomende condities die gewoonlijk oorzaak zijn voor oorpijn.

Ontsteking van het epitheel van het oorkanaal vormt de essentie van de aandoening. Hierdoor kan een afscheiding van ontstekingsvloeistof ontstaan, men spreekt dan van een loopoor. (Echter in de meeste gevallen van een loopoor is er sprake van een middenoorontsteking waarbij het trommelvlies is geperforeerd.)

Oorzaak is vrijwel altijd het regelmatig nat worden van de gehoorgang door douchen of zwemmen. Samen met de aanwezige oorsmeer en/of huidschilfers ontstaat dan een ideale voedingsbodem voor bacteriën. De remedie is simpel: de oren zien droog te houden. Onder normale omstandigheden groeit de huid van de gehoorgang langzaam naar buiten en op deze "lopende band" worden oorsmeer en huidschilfers naar de buitenwereld getransporteerd. Dit mechanisme wordt verstoord door water in het oor te laten lopen en/of door de oren met wattenstaafjes of andere hulpmiddelen schoon te maken. Men duwt dan vaak de inhoud van de gehoorgang naar binnen, hetgeen een averechts effect oplevert. Daarnaast kan het in de oren peuteren met daarvoor niet bedoelde materialen, zoals een lucifer of een pen, de huid van de gehoorgang beschadigen, wat ook een ontsteking van de gehoorgang kan veroorzaken.

In de volksmond heet deze aandoening "zwemmersoor".


</doc>
<doc id="619793" url="https://nl.wikipedia.org/wiki?curid=619793" title="Broedbol">
Broedbol

Een broedbol of bulbil is botanisch gezien een bol en wordt in de bloeiwijze van sommige planten, zoals de Sint-jansui en het moeslook gevormd en is een vorm van valse viviparie. Ook kunnen broedbolletjes ontstaan langs de stengel, zoals bij de knolduizendknoop of langs de bolschijf van de ouderbol, zoals bij de akkergeelster. In dit laatste geval wordt in de bloembollenteelt van een klister gesproken. Bij de vermeerdering van bloembollen wordt verklistering vaak kunstmatig opgewekt door een temperatuurbehandeling of door de bol een kruis te snijden of de onderkant uit te hollen. Kruisen en uithollen wordt onder andere bij de hyacint gedaan.

Plantensoorten met valse viviparie vormen vaak geen of weinig zaad. Zo wordt bij de Sint-jansui geen en bij de moeslook maar weinig zaad gevormd.

Het is een vorm van vegetatieve vermeerdering.


</doc>
<doc id="620011" url="https://nl.wikipedia.org/wiki?curid=620011" title="IB1-tekst">
IB1-tekst

De IB1-tekst is de oude benaming van de registratietekst van een geneesmiddel bedoeld voor arts en/of apotheker zoals het College ter Beoordeling van Geneesmiddelen (CBG) die heeft goedgekeurd.

Tegenwoordig heet de IB1 tekst de SmPC of SPC, wat staat voor Summary of Product Characteristics, of in het Nederlands: Samenvatting van de kenmerken van het product.
De SPC is volgens de Europese richtlijn 2001/83/EG een verplicht onderdeel van de handelsvergunning. Dit is dus in alle Europese lidstaten een verplichte tekst.

De SPC tekst heeft een vaste opbouw, welke is voorgeschreven door de Quality Review of Documents (QRD) working group van de EMEA. De QRD-working group heeft op Europees niveau een QRD-template ontwikkelt welke gevolgd dient te worden.

1. Naam van het Geneesmiddel
2. Kwalitatieve en kwantitatieve samenstelling
3. Farmaceutische vorm

4 Klinische gegevens

4.1 Therapeutische indicaties
4.2 Dosering en wijze van toediening
4.3 Contra-indicaties
4.4 Bijzondere waarschuwingen en voorzorgen bij gebruik
4.5 Interacties met andere geneesmiddelen en andere vormen van interacties
4.6 Zwangerschap en borstvoeding
4.7 Beïnvloeding van de rijvaardigheid en het vermogen om machines te bedienen
4.8 Bijwerkingen
4.9 Overdosering

5. Farmacologische eigenschappen

5.1 Farmacodynamische eigenschappen
5.2 Farmacokinetische eigenschappen
5.3 Gegevens uit het pre-klinisch veiligheidsonderzoek

6. Farmaceutische gegevens

6.1 Lijst van hulpstoffen
6.2 Gevallen van onverenigbaarheid
6.3 Houdbaarheid
6.4 Speciale voorzorgsmaatregelen bij bewaren
6.5 Aard en inhoud van de verpakking
6.6 Speciale voorzorgsmaatregelen voor het verwijderen en andere instructies

7. Houder van de vergunning voor het in de handel brengen
8. Nummers van de vergunning voor het in de handel brengen
9. Datum van eerste verlening van de vergunning/hernieuwing van de vergunning
10. Datum van hierziening van de tekst
11. Dosimetrie
12. Instructies voor de bereiding van radioactieve geneesmiddelen

Rubrieken 11 en 12 zijn alleen van toepassing bij radiologische geneesmiddelen. Alle andere rubrieken komen in principe altijd voor.

De QRD template schrijft ook sommige standaard teksten voor, die altijd op die manier met die bewoordingen in de tekst moeten staan. Deze zijn ook te vinden in de template. Daarnaast kent de template voorschriften omtrent de etikettering en de bijsluitertekst.


</doc>
<doc id="620125" url="https://nl.wikipedia.org/wiki?curid=620125" title="ATC-code A">
ATC-code A

ATC-code A betreft een hoofdgroep van het Anatomisch Therapeutisch Chemisch Classificatiesysteem en wel middelen die werken op het spijsverteringskanaal en de stofwisseling.



</doc>
<doc id="620553" url="https://nl.wikipedia.org/wiki?curid=620553" title="Nederlandse Federatie van Universitair Medische Centra">
Nederlandse Federatie van Universitair Medische Centra

De Nederlandse Federatie van Universitair Medische Centra (NFU) is een samenwerkingsverband van de acht universitair medische centra in Nederland en heeft als algemene doelstelling het behartigen van de gezamenlijke belangen van de UMC's. 

In totaal zijn 60.000 medewerkers verbonden aan de acht UMC's.



</doc>
<doc id="621397" url="https://nl.wikipedia.org/wiki?curid=621397" title="Tandartsassistent">
Tandartsassistent

Een tandartsassistent(e) is een werknemer die zelf geen tandartsopleiding heeft genoten, maar behulpzaam is bij het werk van een tandarts(e). Hij/zij zorgt voor de administratie, maar ook voor eenvoudige bereidingen (vullingen bijvoorbeeld) en voorbereidende werkzaamheden, zoals materiaal ontsmetten en klaarleggen.

In Nederland is het beroep van tandartsassitent(e) vrij verspreid. Zij hebben vaak een aangepaste MBO-opleiding achter de rug.

In Vlaanderen voelde men ook de nood aan een aangepaste opleiding. Dit is het gevolg van een contingentering van het aantal tandartsen (samen met het toelatingsexamen voor de opleiding). Dit waren maatregelen om de ziektekosten terug te dringen. Mede door de steeds stijgende installatiekosten van een tandarts-cabinet, ontstaan er ook vaker groepspraktijken, zodat het gemeenschappelijk aanwerven van een assistent rendabel wordt.
VDAB start op aandringen van het Verbond der Vlaamse Tandartsen (VVT) daarom in oktober 2006 met een versnelde opleiding van 80 à 90 kandidaten. Zij moeten in het bezit zijn van een diploma secundair onderwijs. De opleiding omvat: administratie en wetgeving, materialen en producten, en tandheelkunde.

Vanaf 2008-2009 wordt de opleiding ook aangeboden op het niveau van het zevende jaar technisch secundair onderwijs, en via het volwassenenonderwijs.


Er is door Peter de Koning ook een muziekstuk gemaakt over de tandartsassistente. 


</doc>
<doc id="621513" url="https://nl.wikipedia.org/wiki?curid=621513" title="Slangenpomp">
Slangenpomp

Een slangenpomp of peristaltische pomp is een pomp voor het pompen van vloeistoffen.

De vloeistoffen zouden in andersoortige pompen problemen kunnen opleveren, bijvoorbeeld beschadiging van pomponderdelen door corrosie door een zuur, of, andersom, beschadiging van stoffen in de vloeistof; de vloeistof komt namelijk alléén in aanraking met de binnenwand van het pompelement: een slang van kunststof, zoals siliconen, die de te pompen vloeistof gescheiden houdt van andere pomponderdelen en daardoor zowel de pomp als de vloeistof beschermt.

Het hart van een slangen- of peristaltische pomp wordt gevormd door een pompslang, gemaakt van een speciaal chemisch inert materiaal, soms versterkt met nylon en machinaal geslepen. Deze slang ligt gebogen tegen de binnenkant van het pomphuis. Centraal in het pomphuis is een dubbel gelagerde rotor met twee of meer schoenen of nokken gemonteerd. Door de draaiende beweging van de rotor wordt door de schoen of nok de pompslang gesloten en wordt vervolgens de vloeistof in de slang in voorwaartse richting verdrongen. Door het herstellende vermogen van de slang opent deze zich vervolgens weer en zuigt daarmee nieuwe vloeistof aan.




Dit soort pomp is geschikt voor het pompen van steriele vloeistoffen zoals bloed in een hart-longmachine, of agressieve vloeistoffen samengesteld uit stoffen met bepaalde kenmerken, zoals corrosief, abrasief, afschuifgevoelig, hoog-viskeus, hoog soortelijk gewicht, zuren en basen, verfstoffen, inkt, coatings en lijm, slib en ander afvalwater.

Sommige modellen kunnen gebruikt worden voor een druk van 1600 kPa (16 bar) en een capaciteit tot ongeveer 100 m³/uur.


</doc>
<doc id="622068" url="https://nl.wikipedia.org/wiki?curid=622068" title="Bekkenbodem">
Bekkenbodem

Bekkenbodemspieren of kortweg de bekkenbodem zijn een spiergroep die de organen onder in de buik ondersteunen en controle geven over het ledigen van de urineblaas en de endeldarm. De bekkenbodem speelt ook een rol in de seksualiteit zoals pompoir.
Bij gebrekkig functioneren van de bekkenbodem kunnen klachten ontstaan:
Klachten met betrekking tot de bekkenbodem ontstaan bijvoorbeeld als gevolg van:
Bekkenbodemspieren kunnen getraind worden door middel van kegeloefeningen of pompoir.



</doc>
<doc id="622411" url="https://nl.wikipedia.org/wiki?curid=622411" title="David de Wied">
David de Wied

David de Wied (Deventer, 12 januari 1925 - Utrecht, 21 februari 2004) was een Nederlandse hoogleraar farmacologie aan de Universiteit Utrecht. 

Als gevolg van de oorlog kon De Wied pas in 1947 beginnen met zijn studie geneeskunde aan de Universiteit van Groningen, waar hij in 1952 promoveerde op het proefschrift "Vitamine C, Bijnier en Adaptie", en in 1955 afstudeerde als arts. Hij werd in 1961 benoemd tot hoogleraar experimentele endocrinologie aan de Rijksuniversiteit Groningen. Hij vervulde deze functie tot 1963 toen hij directeur van het Rudolf Magnus Instituut en hoogleraar farmacologie in Utrecht werd. Hij stond aan de wieg van de neuropsychopharmacologie. Hij onderzocht het effect van verschillende peptides op het gedrag. Samen met Organon deed hij onderzoek naar geneesmiddelen tegen dementie en geheugenverlies. Het kwam hem op kritiek te staan van collega's die zijn onderzoeksresultaten niet altijd konden reproduceren, en in de publieke opinie waar verzet ontstond tegen de 'leerpil van Wied'. 

De Wied was lid van diverse geleerde genootschappen, waaronder de Koninklijke Nederlandse Akademie van Wetenschappen, (KNAW). Hij was van 1981 tot 1984 voorzitter van de afdeling natuurkunde van de KNAW, en van 1984 tot 1990 president. 

In 1996 ontving hij de Dr. A.H. Heinekenprijs voor medicijnen. Hij was Commandeur in de Orde van Oranje-Nassau en Ridder in de Orde van de Nederlandse Leeuw. Daarnaast ontving hij in 1981 een eredoctoraat van de State University of New York. Ook ontving hij een eredoctoraat van de Universiteit van Szeged.

In 2011 werd het nieuwe gebouw van de faculteit Betawetenschappen van de Universiteit Utrecht vernoemd naar David de Wied.


</doc>
<doc id="623158" url="https://nl.wikipedia.org/wiki?curid=623158" title="Firmicutes">
Firmicutes

De Firmicutes vormen een stam (of fylum) van bacteriën, met merendeels grampositieve soorten. Veel Firmicutes produceren endosporen die bestand zijn tegen extreme omstandigheden. 

Firmicutes worden traditioneel ingedeeld in Clostridia (anaeroob), Bacilli (facultatief anaeroob) en Mollicutes. Deze indeling is echter in toenemende mate in strijd met de taxomische opvatting dat indelingen monofyletisch zouden moeten zijn.

Bacilli
Clostridia
Mollicutes


</doc>
<doc id="623334" url="https://nl.wikipedia.org/wiki?curid=623334" title="Mestcel">
Mestcel

Mestcellen of mastocyten zijn gespecialiseerde cellen die zich bevinden in weefsels die in contact staan met de buitenwereld. Ze spelen een rol bij de immuunrespons. Ze werden eerst beschreven door Paul Ehrlich in 1878 vanwege hun kleuringseigenschappen en grote korrels in het cytoplasma.

De korrels deden hem geloven dat zij het omliggende weefsel voedden en hij noemde ze "Mastzellen" (Duits voor mestcellen). 'Mest' werd door Ehrlich niet bedoeld als uitwerpselen maar als in 'vetmesten', de cellen bevatten grote hoeveelheden 'opgespaarde' korrels. Lang was de algemene opvatting dat deze cellen vrij onbelangrijk zijn. In de jaren 90 van de vorige eeuw beklemtoonde de Nobelprijswinnares Rita Levi-Montalcini het biologische belang van deze cellen bij vele ontstekingen, en ontdekte eveneens het lichaamseigen molecuul palmitoylethanolamide, dat een natuurlijke rem is voor overmatig actieve mestcellen.

Tegenwoordig is bekend dat ze deel uitmaken van het immuunsysteem, waarbij ze, omdat ze antigeen-specifieke IgE antilichamen op hun celmembraan hebben, kunnen binden met antigenen of allergenen die het lichaam binnenkomen. Dat kan bijvoorbeeld via de longen (astma) of via de slijmvliezen (hooikoorts) of door injectie (allergische reactie op insectensteek) of soms door de mond (type I voedselallergie).

Als een antigeen door meer dan 1 IgE molecuul wordt 'gepakt' (dit heet cross-linken) vindt degranulatie plaats: de korrels, die eigenlijk pakketjes met chemische stoffen zijn, migreren naar het celmembraan en storten hun inhoud door exocytose buiten de cel uit, waarbij stoffen zoals histamine vrijkomen en lokaal de immuunrespons versterken door andere cellen van het immuunsysteem vanuit het bloed naar de lokale infectie te brengen door de bloedvatdoorlaatbaarheid te vergroten.

Mestcellen lijken sterk op basofiele granulocyten (een type witte bloedcellen).

Mestcellen zijn echter nog niet volgroeid wanneer zij het beenmerg verlaten, maar rijpen pas nadat ze zich in het weefsel vastgehecht hebben. De mestcel heeft dus één universele functie, maar is plaatsgebonden. In het beenmerg groeien de mestcellen onder de stimulans van IL-5 en GM-CSF. Deze stoffen zijn geproduceerd door Th-1 en Th-2, én ook door de mestcellen zelf.

Mestcellen spelen een belangrijke rol bij de IgE-gemedieerde allergische reactie ofwel type I overgevoeligheidsreactie (zie ook hierboven voor het mechanisme). Bij allergie zullen meer cytokines (oa. IL-5...) geproduceerd worden, dit is de dus een positieve feedback. Vroege behandeling is dus de boodschap. Bij mastocytose is sprake van een goedaardige ophoping van mestcellen, meestal uitsluitend in de huid.


</doc>
<doc id="623427" url="https://nl.wikipedia.org/wiki?curid=623427" title="Arnold Fey">
Arnold Fey

Arnold Fey jr., ook gespeld als "Arnoldus Fey" of "Feij", (Oirschot (Nederland), rond 1633 - Kranenburg (district Kleef, Duitsland), 1679) was een Nederlandse arts.

Hij was de zoon van Arnold Fey sr. en Maria Claessen. Arnold Fey sr. was een middelmatig barbier-chirurgijn, die onder meer verantwoordelijk was voor de gezondheid van de leden van het kapittel te Oirschot. Arnold Fey jr. daarentegen had gestudeerd aan de chirurgijnsopleiding te Oirschot. Deze opleiding kwam voort uit de werkzaamheden van Silverster I Lintermans uit Sint-Truiden, die in 1555 in Oirschot kwam wonen en het chirurgijnsvak van generatie op generatie doorgaf met in acht name van de nieuwste ontwikkelingen.

Zo kwam Arnold in de leer bij Silvester IV Lindemans, waar hij zich tot een voor die tijd bekwaam chirurgijn ontwikkelde.

Fey is vooral bekend geworden door zijn operaties van borstkanker. Dit specialisme werd al in de medische school van Oirschot beoefend. Feys bekendste patiënte met borstkanker was Anna van Oostenrijk, achterkleindochter van keizer Karel V en moeder van koning Lodewijk XIV van Frankrijk. In 1665 verscheen Fey aan het Franse hof. Fey heeft weinig hulp kunnen bieden aan de koningin-moeder maar werd toch vereerd met kostbare geschenken en benoemd tot ridder in de orde van Sint Michiel.
In het algemeen was de ziekte in een te ver gevorderd stadium om nog genezen te kunnen worden, Feys operaties waren dan vaak ook weinig succesvol en hadden soms zelfs een dodelijke afloop. Dit kwam mede omdat de patiënten tegen beter weten in op behandeling aandrongen.

Een andere medische ingreep die door Fey werd uitgevoerd, was de operatie van de hazenlip. Deze ingreep was, evenals die van staar, al eeuwenlang bekend, maar vereiste een zeer vaardige hand van de chirurg.

Ook het toepassen van steunkorsetten bij rugafwijkingen was een specialisme van Fey, waaromtrent eveneens al expertise was opgebouwd in de Oirschotse medische wereld. De drie dochters van Johan de Witt werden in 1668 door hem behandeld. Het fabriceren van dergelijke korsetten zorgde voor werkgelegenheid in de plaats. Daarnaast moesten ook de vele rijke patiënten worden verzorgd. Feitelijk was zijn medische praktijk een aanzienlijk bedrijf, dat ook Fey een hoog inkomen bracht. De volgende versregel was dan ook aan hem gewijd:

"Elk spoede sig daer heen, die kwalen kwam te lijden, De kanker uijt een borst kon niemant beter snijden".

Naast lof oogstte Fey ook veel kritiek. Dit kwam mede door zijn bewering dat operaties uitgevoerd met het mes, waarmee hij sectie had verricht op het lijk van de volksheilige Maria van Valkenisse, altijd succesvol bleken te zijn. Uiteraard werd een dergelijke bewering in tijdschriften zoals de "Hollandtze Mercurius" aangegrepen om de spot met de man te drijven, temeer daar hij geen universitaire opleiding had genoten maar zich niettemin als "medicinae doctor" uitgaf. Naar verluidt zou Lodewijk XIV hem ooit "de kwakzalver van de Meierij" hebben genoemd.

Fey was welgesteld en heeft geprobeerd de heerlijkheid Hillegom te kopen, maar dat lukte niet.
Na de inval van de Fransen in Oirschot, in 1672, vertrok Fey uit Oirschot en verliet hij zijn pas in 1669 gereedgekomen nieuwe huis, het nog steeds aanwezige Hof van Solms. In 1674 verhuurde hij dit aan een particulier, waarna hij zich vestigde te Kranenburg, daar hij deze heerlijkheid had gekocht. Gezien de werkgelegenheid die zijn bedrijf met zich mee had gebracht wilde men hem in Oirschot graag terug hebben, waartoe men hem zelfs de Staatse helft van de heerlijkheid Oirschot aanbood.

Fey overleed in 1679 in Kranenburg. Na zijn dood is hij daar als heer van die plaats in de kerk begraven.

In januari 1945 bivakkeerde een groep Britten en Canadezen in Spoordonk. In opdracht van de NBS werden een aantal mannen uit Boxtel daarheen gestuurd om de unit te beveiligen. Van Spoordonk verhuisden ze met de troepen mee naar Duitsland en kwamen zo in het dorp Kranenburg met een bijna totaal verwoeste kerk; tussen de brokstukken ontdekten ze de grafsteen van doctor Fey. Na de oorlog is zijn grafsteen naar de Sint-Petruskerk van Oirschot overgebracht waar deze een plaats kreeg achter het hoogaltaar in de kooromgang.

In Oirschot is nog steeds een straat naar hem vernoemd: de Doctor Feijstraat.



</doc>
<doc id="623519" url="https://nl.wikipedia.org/wiki?curid=623519" title="Westfriesgasthuis">
Westfriesgasthuis

Het Westfriesgasthuis is een algemeen ziekenhuis in de Nederlandse stad Hoorn, met buitenpoli's in Heerhugowaard en Enkhuizen.

Het is in 1983 ontstaan uit een fusie tussen de Hoornse ziekenhuizen "St. Jan" en "Algemeen Streekziekenhuis", en het Enkhuizer "Snouck van Loosen". Als een van de eerste ziekenhuizen in Nederland had het toenmalige St. Jan al in 1966 een eigen ziekenomroep, de ROVOZ, die via huurlijnen haar programma's ook in het Streekziekenhuis hoorbaar maakte.



</doc>
<doc id="623691" url="https://nl.wikipedia.org/wiki?curid=623691" title="Astigmatisme (aandoening)">
Astigmatisme (aandoening)

Astigmatisme is een oogaandoening die tot een bepaalde optische afwijking in het menselijk oog leidt. 

Het woord is afkomstig van het Griekse "a-" (niet) en "stigma" (punt of stip).

Bij een normaal oog heeft het hoornvlies in elke richting dezelfde kromming. Soms treedt er echter een afwijking van het optisch mechanisme van het oog op waarbij deze vorm niet perfect is. Hierdoor verschilt de scherpstelling in een bepaalde asrichting van een andere.
De meest voorkomende vorm is corneaal astigmatisme. In dit geval zal het buitenste hoornvlies niet mooi rond maar eerder ovaal zijn. Vanzelfsprekend produceert een ovale lens geen zuiver beeld en dus zal het beeld in een asrichting mooi op het netvlies vallen maar in de andere asrichting er net voor of achter.

Het is moeilijk om zelf vast te stellen of men astigmatisch is of niet. Men kan op een vel papier een kruis tekenen, en vervolgens bij verschillende standen van het kruis kijken of men beide lijnen nog "tegelijk" scherp kan zien. Lukt dat niet, dan is er waarschijnlijk sprake van astigmatisme.

Er zijn diverse oplossingen om astigmatisme te verhelpen. Contactlenzen of brillenglazen met een cilindercomponent (een torisch oppervlak) zijn hier enkele voorbeelden van. Het is mogelijk om de vorm van het hoornvlies aan te passen door middel van refractiechirurgie met behulp van een laser. 



</doc>
<doc id="623813" url="https://nl.wikipedia.org/wiki?curid=623813" title="Louis Crouzon">
Louis Crouzon

Louis Édouard Octave Crouzon (1874 - 1938) was een Frans neuroloog die onder andere bekendheid kreeg door de beschrijving van het naar hem genoemde Syndroom van Crouzon.


</doc>
<doc id="623847" url="https://nl.wikipedia.org/wiki?curid=623847" title="Menorragie">
Menorragie

Bij menorragie verliezen vrouwen meer menstruatiebloed dan normaal. Dit komt ongeveer bij 1 op de 5 vrouwen. 

Men spreekt van menorragie als de periode van bloedverlies langer dan 7 dagen per menstruatiecyclus is en / of er tijdens de menstruatie in kort tijd veel meer dan een normale hoeveelheid bloed vrijkomt. Gewoonlijk verliest een vrouw ongeveer 40 ml. tijdens de menstruatie, in geval van menorragie kan dat wel 80 ml zijn. Ook kunnen er grote bloedstolsels in het bloed zitten.

Vrouwen met menorragie kunnen last hebben van vermoeidheid en bloedarmoede. Daarnaast kan het verliezen van veel bloed ineens en de grotere kans op doorlekken de vrouw belemmeren in haar dagelijks leven.

Wanneer meisjes beginnen te menstrueren kunnen de eerste menstruaties onregelmatig zijn en/of met heviger bloedverlies gepaard gaan. Meestal wordt de cyclus na enige tijd regelmatig.
Wanneer vrouwen aan het eind van hun vruchtbare periode komen, in de menopauze, kan dit ook gepaard gaan met het onregelmatiger worden van de cyclus waarbij ook heviger en langdurigere bloedingen kunnen voorkomen, soms van wel enkele weken.

In de menopauze is de oorzaak van menorragie vaak gelegen in de veranderende hormoonhuishouding. De langdurige menstruatie kan in dat geval gestopt worden door hormonen, bijvoorbeeld 10 dagen Primolut 5mg (norethisteron)3 x daags. Norethisteron is een vrouwelijk progestageenhormoon. Twee tot drie dagen na het stoppen van norethisteron ontstaat er een op een menstruatie lijkende onttrekkingsbloeding, die minder pijnlijk en korter is. 

Bij het vermoeden van menorragie is onderzoek door een arts gewenst. De menorragie kan veroorzaakt worden door een achterliggend probleem zoals endometriose of een vleesboom. Ook kan menorragie een indicatie zijn voor baarmoederhals- of baarmoederkanker.

Voor vrouwen die nog zwanger willen worden kan uitsluitend hormonale behandeling gebruikt worden. Vaak geeft ook het gebruik een hormonale anticonceptiemethode, zoals de pil, vermindering van de klachten. Vrouwen die niet meer zwanger willen worden, kunnen hun baarmoeder laten verwijderen om van de klachten af te komen. Tegenwoordig is er ook een nieuwe methode, die alleen het baarmoederslijmvlies verwijdert. Deze methode is veel minder ingrijpend dan het verwijderen van de complete baarmoeder. Wanneer het baarmoederslijmvlies verwijderd is kan er nog wel een zwangerschap ontstaan, maar deze zwangerschap kan niet worden uitgedragen.



</doc>
<doc id="623854" url="https://nl.wikipedia.org/wiki?curid=623854" title="Rostraal">
Rostraal

Rostraal is een term uit de anatomie. Het Latijnse "rostrum" betekent de neusspiegel (van dieren), dus helemaal vooraan.

Een lichaamsonderdeel ligt rostraal wanneer de plaats ervan op het hoofd aan de kant van de neus ligt. Dit in tegenstelling tot occipitaal (achterkant van het hoofd) welke dus elkaars tegengestelden zijn net als craniaal en caudaal.


</doc>
<doc id="624397" url="https://nl.wikipedia.org/wiki?curid=624397" title="Ugl">
Ugl

Ugl (uitgesproken als "uggel") is een acroniem van µg/l, oftewel micro-gram per liter. De Griekse kleine letter mu (μ), de aanduiding voor het voorvoegsel micro (voor een miljoenste deel), wordt in deze context vaak als "u" gelezen; vandaar dit acroniem.

De term Ugl wordt onder meer gebruikt door de Nederlandse politie om de hoeveelheid alcohol (ethanol) in de uitgeademde lucht van de bestuurder van een voertuig aan te geven. De gemeten waarde wordt gebruikt om te bepalen of een bestuurder te veel alcohol tot zich genomen heeft. In de Nederlandse wegenverkeerswet is de grens bepaald op een alcoholgehalte van 220 µg/l in de adem of 0,5 mg alcohol per ml bloed (artikel 8, lid 2 van de Wegenverkeerswet 1994). Dit alcoholgehalte geldt ook als u aan het verkeer deelneemt met een bromfiets, snorfiets of fiets. In artikel 8, lid 3 van de wegenverkeerswet is voor een "beginnend bestuurder" een grens van 88 µg/l, respectievelijk 0,2 mg/ml opgenomen.


</doc>
<doc id="624960" url="https://nl.wikipedia.org/wiki?curid=624960" title="Martinus Willem Beijerinck">
Martinus Willem Beijerinck

Martinus Willem Beijerinck (Amsterdam, 16 maart 1851 - Gorssel, 1 januari 1931) was een Nederlandse microbioloog. 

Beijerinck volgde de HBS in Haarlem en studeerde aan de Polytechnische School te Delft, waar hij in 1872 het diploma van chemisch technoloog behaalde. 

Dankzij een op verzoekschrift bij de minister van Binnenlandse Zaken verkregen vrijstelling van het toelatingsexamen voor de universiteit kon hij biologie in Leiden studeren. Na zijn kandidaatsexamen in 1873 werd hij achtereenvolgens leraar aan de landbouwschool en in 1875 aan de HBS te Warffum. Het doctoraal examen in 1875 te Leiden werd gevolgd door een leraarschap aan de HBS in Utrecht en het jaar daarop aan de Hogere Landbouwschool te Wageningen. 

In 1877 promoveerde Beijerinck te Leiden op het proefschrift "Bijdrage tot de morphologie der plantegallen" met als promotor Willem Frederik Reinier Suringar. In 1884 vonden Beijerincks wetenschappelijke verdiensten kennelijk reeds zodanige waardering dat hij tot lid van de Koninklijke Nederlandse Akademie van Wetenschappen (KNAW) werd benoemd. 

In 1885, trad hij in dienst bij de Koninklijke Nederlandsche Gist- en Spiritusfabriek te Delft, waar voor hem een bacteriologisch laboratorium werd gesticht. Gedurende zijn jaren bij de Gist- en Spiritusfabriek deed hij tal van belangrijke onderzoekingen. Bij onderzoekingen van verschillende gistsoorten ontdekte hij ten slotte "Schizosaccharomyces octosporus" (1894). Ook ontdekte hij de stikstof-vastleggende knolletjes aan de wortels van peulvruchten. 

In 1895 volgde zijn benoeming tot hoogleraar in biologie en bacteriologie aan de Polytechnische School te Delft. Gedurende die hoogleraarsperiode zette Beijerinck zijn onderzoekingen voort. Verschillende ontdekkingen staan op zijn naam. Zo ontdekte hij de "Spirillum desulfuricans" als oorzaak van de sulfaatreductie (1896), waarmee hij de voornaamste veroorzaker van de stank van verontreinigde stadsgrachten had gevonden. 

Hij werd vereerd met de Leeuwenhoekmedaille (1905) en de Deense Emil Christian Hansen-medaille, maar ook met hoge Nederlandse ridderorden. De M.W. Beijerinck Virologie Prijs, ingesteld in 1965 door de Koninklijke Nederlandse Akademie van Wetenschappen, is naar hem vernoemd. De driejaarlijkse prijs wordt toegekend aan een internationale toponderzoeker die zich door een bijzondere prestatie op het gebied der virologie heeft onderscheiden.

Beijerinck is het bekendst geworden als de vader van de virologie. Hij ontdekte in 1898 met filtratie-experimenten dat de tabaksmozaïekziekte wordt veroorzaakt door iets dat kleiner is dan een bacterie. Hij noemde dit pathogeen een virus.

Beijerinck was een einzelgänger en had weinig contact met zijn collega's. Na zijn pensionering waren studenten verantwoordelijk voor de openbaarmaking van zijn werk voor een groter publiek. 



</doc>
<doc id="624971" url="https://nl.wikipedia.org/wiki?curid=624971" title="M.W. Beijerinck Virologie Prijs">
M.W. Beijerinck Virologie Prijs

De M.W. Beijerinck Virologie Prijs wordt door de Koninklijke Nederlandse Akademie van Wetenschappen (KNAW) eens per drie jaar toegekend aan een internationale toponderzoeker die zich door een bijzondere prestatie op het gebied der virologie heeft onderscheiden. 

De prijs, ingesteld in 1965, is vernoemd naar de Nederlandse microbioloog Martinus Willem Beijerinck.


M.W. Beijerinck Virologie Prijs op de website van de KNAW


</doc>
<doc id="625195" url="https://nl.wikipedia.org/wiki?curid=625195" title="Juxtaglomerulair apparaat">
Juxtaglomerulair apparaat

Het juxtaglomerulaire apparaat (JGA) is een onderdeel van de nier en bestaat uit een systeem van cellen, die in de wand tussen de aanvoerende (afferente) en afvoerende (efferente) arteriolen van de nierglomeruli liggen. De cellen zijn gespecialiseerde gladde spiercellen en produceren en scheiden renine af. Renine speelt een belangrijke rol in de bloeddrukregeling.

Het JGA bestaat uit drie delen:


</doc>
<doc id="625716" url="https://nl.wikipedia.org/wiki?curid=625716" title="Gumboro">
Gumboro

Gumboro, Infectieuze Bursitis, afgekort als IBD (van het Engelse Infectious bursal disease) is een ziekte bij pluimvee, die wordt veroorzaakt door een virus. 

Het IBDV (infectious Bursal Disease Virus) is een Birnavirus en is een dubbelstrengs RNA virus. Er zijn twee serotypen bekend, waarvan alleen serotype 1 pathogeen is voor kippen.

Het virus vermenigvuldigt zich in de bursa van de vogel. De bursa is een deel van het immuunsysteem van de vogel. Een infectie met gumboro kan ervoor zorgen dat het immuunsysteem van de vogel 14 tot 28 dagen niet optimaal functioneert. De schade als gevolg van secundaire infecties is dan ook erg hoog.


</doc>
<doc id="625870" url="https://nl.wikipedia.org/wiki?curid=625870" title="Ebola">
Ebola

Ebola of ebola hemorragische koorts is een bij mensen voorkomende virusziekte die wordt veroorzaakt door het ebolavirus. De ziekte is zeldzaam en komt voor in de vorm van regionale uitbraken in landen in Midden-Afrika. De naam ebola komt van de gelijknamige rivier in Congo (destijds Zaïre) waar in 1976 een tweede uitbraak plaatsvond en ebola voor het eerst door Guido van der Groen en Peter Piot werd herkend en aangetoond in de plaats Yambuku, gelegen op 95 kilometer van de rivier de Ebola. De aandoening veroorzaakt een hoog sterftecijfer en er is nog geen specifieke behandeling of geneesmiddel beschikbaar tegen het virus.

De incubatieperiode van ebola is 2 tot 21 dagen. Meestal ontwikkelt de patiënt na 7 dagen de eerste ziekteverschijnselen. Nadat de eerste symptomen: koorts, zeer zware hoofdpijn en sterke pijnscheuten zich voordoen, kan de ziekte snel verergeren. Een atypisch, maar ernstig symptoom is de hik, dat 15% van de patiënten treft.

In het begin van de ziekte zal de patiënt niet-specifieke griepachtige symptomen vertonen, zoals keelpijn, koorts en algemene malaise. Deze symptomen komen snel opzetten en verergeren snel. Hoofd-, spier- en gewrichtspijn, koorts met koude rillingen, geen eetlust en een zwaktegevoel zijn de meest voorkomende vroege symptomen.

Een vlekken vormende huiduitslag vertoont zich soms rond dag vijf van de infectie, voornamelijk op de romp. Deze uitslag is weinig kenmerkend daar het slechts in ongeveer 15% van de gevallen voorkomt. Daarna volgen maag-darmklachten zoals buikpijn, overgeven en diarree. Tekenen van aantasting en bloeding van de slijmvliezen zijn: bindvliesontsteking, moeilijk en pijnlijk slikken en bloedingen op verschillende plaatsen van het maag-darmstelsel. Bloedingen van de slijmvliezen komen in de helft van de gevallen voor. In volgende fases kunnen verdere bloedingen, ontsteking van de hartspier en longoedeem voorkomen.

In de tweede ziekteweek ziet men in de regel het begin van herstel óf een verdere verslechtering met diffuse bloedstolling in de vaten, algeheel orgaanfalen en shock. Wanneer de patiënt aan de infectie overlijdt, gebeurt dit meestal in de tweede week. Herstel duurt lang. Gedurende deze periode ziet men regelmatig complicaties zoals teelbalontsteking, leverontsteking, gewrichtspijn, ontsteking van rug- of beenmerg en oogvliesontsteking.

Het virus is via alle lichaamssappen overdraagbaar. De versie die in Congo-Kinshasa voorkomt, kan waarschijnlijk via direct contact met de patiënt, door verpleging, of contact met het dode lichaam worden verspreid. Niet iedereen die besmet is met het virus overlijdt hieraan; de mortaliteit ligt naar schatting rond de 50%. Naar alle waarschijnlijkheid spelen individuele factoren zoals de gezondheid en genetische aanleg een rol bij de gevoeligheid voor het virus. Ebola werd voor het eerst wetenschappelijk geregistreerd in 1976. Sinds die uitbraak en tot aan de uitbraak in 2014, zijn er ongeveer twintig verschillende kleinere uitbraken geweest. Tot de uitbraak van de ziekte in 2014 in de West-Afrikaanse landen Guinee en Liberia stierven er per uitbraak enkele honderden mensen. Desalniettemin werd het ebolavirus maandenlang onderwerp van gesprek toen in 1995 er in Congo-Kinshasa weer een uitbraak plaatsvond. Begin 2005 vond een uitbraak van ebola plaats in Etoumbi.

Vleermuizen zijn de waarschijnlijkste bron voor filovirussen. De virussen zijn aangetroffen in verschillende vleermuissoorten die in Afrika leven. Zij verspreiden het virus onder meer via hun ontlasting. Verschillende dieren in het Afrikaanse tropische regenwoud kunnen met het virus worden besmet, zoals chimpansees, gorilla's en antilopen. Als mensen deze dieren slachten en eten, kunnen zij het virus ook krijgen.
Rond Meliandou, het dorp van de eerste patiënt in Guinee, worden vleermuizen gegeten.

Het virus lijkt langere tijd te kunnen overleven in de mannelijke geslachtscellen: bij besmette mannen waren maanden na de besmetting (in een geval zelfs na 565 dagen) nog virussen in het sperma aangetroffen. Er zijn dan ook personen besmet na geslachtsgemeenschap met een van ebola genezen man.

De eerste gedocumenteerde epidemieën hebben zich in 1976 in Soedan en Zaïre voorgedaan.

In de periode juni tot en met november 1976 brak een ebola epidemie in de steden Nzara, Maridi, Tembura en Djoeba in het zuiden van Soedan uit. De uitbraak begon in een katoenfabriek in Nzara waar de eerste patiënt op 27 juni 1976 ziek werd, die is op 6 juli gestorven. Collega's van deze patiënt werden ook ziek, waarna de ziekte zich verspreidde over familieleden en gezondheidswerkers. De epidemie verspreidde zich in augustus sterk in een ziekenhuis in Maridi. De verzorging van de zieken speelden hierbij waarschijnlijk een rol. Omdat ook veel personeel ziek werd brak er paniek onder de patiënten en het aanwezige personeel uit, zodat het ziekenhuis voor een groot deel werd verlaten. De laatste besmetting werd op 25 november 1976 geregistreerd.

Tijdens deze uitbraak werden 284 slachtoffers geregistreerd, waarvan 151 overleden. De oorzaak van de besmetting werd gezocht in het contact tussen mensen en ongedierte in de katoenfabriek zoals de zwarte rat, vleermuizen: de Tadarida trevori en steekmuggen.

Aanvankelijk werd aangenomen dat deze epidemie de waarschijnlijke bron was voor de uitbraak van de ziekte in Zaire in hetzelfde jaar. Argument hiervoor was de sterke mobiliteit van mensen tussen Nzara en de Bumba regio in Zaïre. Jaren later bleek het echter te gaan om twee afzonderlijke soorten van het ebolavirus, waarbij het Sudan ebolavirus verantwoordelijk was voor deze epidemie.

In het noorden van het toenmalige Zaïre, het huidige Congo-Kinshasa, brak in de periode 1 september tot 24 oktober 1976 een epidemie van ebola uit. Hierbij werden 318 besmettingen, waarvan 280 doden, geregistreerd.

De epidemie begon in de Bumba regio in de Evenaarsprovincie, nabij de stad Yambuku 95 km ten zuiden van de Ebola rivier. De eerste patiënt, een 44-jarige leraar op een missie-school, werd 1 september ziek nadat hij op 26 augustus een injectie met chloroquine tegen malaria had gekregen in een ziekenhuis van de Belgische missie in Yambuku. Ook anderen raakten ziek na deze injecties of na direct contact met andere besmette patiënten. Men ging er daarom van uit dat een gebrek aan hygiëne een rol speelde bij de verspreiding van de ziekte. Hierbij had de eerste patiënt de naald besmet, waarmee vervolgens ook anderen in het kader van vaccinatie werden geïnjecteerd. Eind september wordt ook een Belgische zuster ziek. Ze wordt overgebracht naar het ziekenhuis in Kinshasa. Het ziekenhuis in Yambuku wordt gesloten als de epidemie zich verder uitbreidt.

Op 3 oktober werd de Bumba regio door de minister van Gezondheid in quarantaine geplaatst. Eind oktober was de epidemie uitgebreid tot acht dorpen.

Op het moment van de epidemie was de bron van de ziekte met verschijnselen van hemorragische koorts, hoofdpijn, buikpijn, misselijkheid, braken en bloedingen, onbekend. Wel werd in oktober bekend dat het virus verwant was aan het Marburgvirus. Belgische en Amerikaanse wetenschappers die werkzaam waren in het gebied ontdekten dat er sprake was van een nieuw virus. Ze noemden het virus naar de nabijgelegen Ebolarivier.

Aanvankelijk dacht men dat de epidemie in Zaïre veroorzaakt werd door het ebolavirus wat verantwoordelijk was voor de epidemie in Soedan. Een aantal jaren later bleek echter het Zaire ebolavirus, een soort van het ebolavirus, verantwoordelijk voor deze epidemie.

In augustus 2007 heeft de Wereldgezondheidsorganisatie WHO een uitbraak van ebola geconstateerd in de Congolese provincie West-Kasaï. Minstens 167 mensen zouden zijn bezweken na besmet te zijn met het ebolavirus.

Op 29 november 2007 werd bekend dat in het district Bundibugyo in Oeganda op 10 november een ebola-uitbraak heeft plaatsgevonden. Bij deze uitbraak gaat het om een tot op heden onbekende variant van het virus. Deze nieuwe variant heeft als kenmerk dat hij minder (externe) bloedingen veroorzaakt, daarentegen lijkt het vooral een dodelijke variant te zijn door de koorts die het virus veroorzaakt. Door deze nieuwe variant zijn tot nu toe 22 doden gevallen.

De uitbraak van 2014 startte naar alle waarschijnlijkheid bij een jongetje van twee en zijn moeder uit de Guineese regio Guéckédou op 2 december 2013. In maart 2014 stierven zeker 111 mensen in Guinee aan het virus en zijn er 127 geregistreerde geïnfecteerden. Ook in buurland Liberia werden eind maart 2014 twee besmettingen met het virus vastgesteld. Op 10 april 2014 werd vastgesteld dat er twee personen besmet zijn met ebola in Marokko, wat erop wees dat het virus zich verder verspreidde. In juni 2014 telde men al 759 besmettingen waarvan 468 met een dodelijke afloop. Op 22 september 2014 waren er volgens de WHO al 5843 besmettingen bekend, waarvan 2803 patiënten zijn overleden. In Spanje is een besmette missionaris overleden aan de ziekte. Op 2 oktober 2014 liet de Wereldgezondheidsorganisatie weten dat het dodental reeds was opgelopen tot 3338 en het besmettingsaantal reeds 7178 bedroeg. Ondertussen zijn er 11301 mensen overleden aan ebola in Guinee (2536), Sierra Leone (3956) en Liberia (4809) en nog 15 mensen in andere landen (CDC, 17 feb 2016). Het aantal besmettingen ligt waarschijnlijk vele malen hoger, omdat niet alle gevallen vanwege de omvang van de epidemie kunnen worden geregistreerd.

In augustus werd ebola vastgesteld bij een zwangere vrouw die na het bereiden van bushmeat ziek was geworden. Ze overleed op 11 augustus. Door begrafenisrituelen zag het virus kans zich te verspreiden. Onderzoek toonde aan dat deze epidemie geen verband houdt met de uitbraak van ebola in West-Afrika.

Antivirale middelen voor mensen die besmet zijn met ebola zijn in ontwikkeling. Nadat het virus in de Verenigde Staten in 1989 bij apen was geconstateerd is men hiernaar op zoek geweest. Na jaren van laboratoriumonderzoek is een vaccin gevonden dat bij muizen en waarschijnlijk ook bij apen werkt. Dit is echter nog niet volgens vastgelegde procedures op mensen getest. Zowel het Leidse bedrijf Crucell als het Canadese Tekmira Pharmaceuticals zijn ver met de ontwikkeling van een vaccin. Op 12 augustus schonk de Canadese regering aan de WHO ruim 1000 doses van haar experimentele Ebolavaccin VSV-EBOV. Het vaccin was alleen nog getest op apen. De firma Janssen stelde op 28 oktober 2014 dat ze vanaf mei 2015 een miljoen vaccins zal produceren. GlaxoSmithKline heeft inmiddels een vaccin dat met succes op 20 vrijwilligers is uitgetest, op basis van het verkoudheidsvirus van een chimpansee waaraan een niet-besmettelijk eiwit van het ebolavirus is toegevoegd. Op 23 januari 2015 werd bekend dat de proefneming wordt voortgezet op grotere schaal in de getroffen gebieden in West-Afrika. Uiteindelijk werd het vaccin van Merck getest bij 4000 mogelijk besmette vrijwilligers en bleek 100% effectief, mits op tijd toegediend.

Begin augustus 2014 werd bekend dat twee Amerikanen, dr. Kent Brantly en Nancy Writebol, met succes behandeld waren met het experimentele intraveneuze medicijn, een mengsel van drie monoklonale antilichamen, die na besmetting van muizen via de tabaksplant Nicotiana benthamiana kunnen worden verkregen, genaamd ZMapp. Ook de Spaanse priester Miguel Pajares is inmiddels behandeld met het experimentele middel.
Het middel was nog in de testfase bij dieren, maar is vanwege de ernst van de ziekte toch toegepast op drie doodzieke mensen en lijkt meteen veelbelovend te zijn. Op 12 augustus overlijdt de Spaanse priester Miguel Pajares alsnog. Hij was al ernstig verzwakt voordat het medicijn werd toegediend.
Op 12 augustus maakte het bedrijf Mapp Bio bekend de kleine voorraad aan ZMapp gratis naar Liberia te sturen. Drie lokale dokters leken daar met succes te zijn behandeld, maar één van hen is toch overleden.

Het middel TKM-Ebola, dat de FDA eerder in 2014 verbood toe te passen bij gezonde vrijwilligers, werd op 7 augustus vrijgegeven voor gebruik bij besmette personen. Het geneesmiddel hindert de RNA-synthese van het virus en belet zo de aanmaak van ziekmakende eiwitten.

Van de reeds bestaande geregistreerde geneesmiddelen bleek clomifeen veelbelovend in besmette muizen, evenals het verwante toremifene. Ook het niet geregistreerde favipiravir was werkzaam tegen het virus in studies in vitro en met besmette muizen. Het wordt uitgeprobeerd in Guinee. Het bleek in februari 2015 matig effectief, vooral bij niet al te zwaar geïnfecteerde patiënten.

Ook brincidofovir, een prodrug, ontwikkeld tegen andere virussen en in fase-3 onderzoek, wordt momenteel uitgeprobeerd. In Liberia is met relatief succes lamivudine gebruikt. Dat middel is al geregistreerd bij HIV-infecties.

Er zijn geen gevallen bekend van personen die na het genezen van dit virus een tweede keer ziek zijn geworden. Gelet op het geringe aantal besmettingen per uitbraak is dat ook niet verwonderlijk. Het is hierdoor echter niet duidelijk of het menselijk immuunsysteem op termijn zichzelf afdoende tegen het virus kan beschermen, zoals bij een gewone griep wel het geval is. Wel zijn gevallen beschreven van besmette personen die herstelden na bloedtransfusie met bloed van lotgenoten die eerder de ziekte hadden overleefd. In Liberia komt in november 2014 volgens de WHO een dergelijk serum klaar voor gebruik. In Guinee doet het Instituut voor Tropische Geneeskunde in Antwerpen een onderzoek met antilichamen uit bloed van genezen patiënten.



</doc>
<doc id="625908" url="https://nl.wikipedia.org/wiki?curid=625908" title="Gerstekorrel">
Gerstekorrel

Een gerstekorrel (Lat: "milium", meestal in het meervoud gebruikt: "milia") ziet eruit als een klein wit korreltje in of onder de huid, het is een verstopping van de talg- of zweetklieren. Het is een onschuldige aandoening. Een gerstekorrel is een kleine holte, (cyste) in een haarschacht (haarfollikel). Er zit hard geworden talg (huidsmeer) in de cyste. Een verstopte talgklier met een duidelijke opening wordt een comedo genoemd (acne), of als hij zeer groot wordt een atheroomcyste.

Gerstekorrels komen vaak voor. Ze zitten meestal in het gezicht, vooral in de omgeving van de ogen. Bij pasgeboren baby's (1e week) komen ze vaak voor maar ze gaan even vlug weer weg. Jonge vrouwen krijgen soms gerstekorrels als ze veel in de zon hebben gelegen.
Gerstekorrels ontstaan ook wel eens bij genezing van bijvoorbeeld zware brandwonden, of na beschadiging van de huid door bestraling.
Bij zeldzame blaarvormende huidziekten is de aanwezigheid van gerstekorrels een teken dat de blaren diepgelegen zijn:
Meestal is er geen duidelijke oorzaak.



</doc>
<doc id="626569" url="https://nl.wikipedia.org/wiki?curid=626569" title="Esomeprazol">
Esomeprazol

Esomeprazol is een maagzuurremmer (protonpompremmer) die wordt gebruikt voor de behandeling van dyspepsie, maagzweer, oesofageale reflux en het syndroom van Zollinger-Ellison.

Esomeprazol is het S-enantiomeer van omeprazol. De stof is beter bekend onder de merknaam Nexium® (NL) of Nexiam® (BE). De producent AstraZeneca claimt iets verbeterde werkzaamheid boven het racemisch mengsel zoals in - het inmiddels generiek verkrijgbare en daarmee vele malen goedkopere - omeprazol aanwezig is. De claim van de producent wordt overigens betwist. De WHO geeft dan ook als dagdosering voor omeprazol 20mg en voor esomeprazol 30mg. De financiële belangen van de producent zijn enorm: tussen de introductie in 2001 en 2005 verdiende AstraZeneca meer dan 14 miljard dollar aan Esomeprazol.

Sinds 2011 is esomeprazol ook generiek verkrijgbaar.


</doc>
<doc id="627023" url="https://nl.wikipedia.org/wiki?curid=627023" title="Europees Geneesmiddelenbureau">
Europees Geneesmiddelenbureau

Het Europees Geneesmiddelenbureau, of EMA (European Medicines Agency) is een agentschap van de Europese Unie, opgericht in 1995 en gevestigd in de Londense Docklands aan Canary Wharf. Tot december 2009 heette het agentschap European Agency for the Evaluation of Medicinal Products, met de (niet-officiële) afkorting EMeA.

De EMA had in 2009 circa 470 medewerkers en een budget van 173 miljoen euro waarvan ca. 73% door de farmaceutische industrie wordt betaald in de vorm van heffingen voor het behandelen van registratie aanvragen van geneesmiddelen in de EU.

De EMA wordt ambtelijk geleid door de uitvoerend directeur. Daarnaast zijn er de volgende stafafdelingen:

Daaronder vindt men de volgende afdelingen:



Naast deze inhoudelijke afdelingen, zijn er nog twee andere afdelingen, te weten:


De EMA ondersteunt een aantal wetenschappelijke comités in hun werk.

De comités zijn:

Voor het registreren van een geneesmiddel voor humaan gebruik in Europa via de EMEA, is de zogenaamde Centrale Procedure in het leven geroepen.

De centrale procedure staat beschreven in haar huidige vorm in EG verordening 726/2004 en wordt nader uitgelegd in volume 2, hoofdstuk 4 van de "Notice to Applicants". Via deze procedure wordt, uiteindelijk via een beslissing van de Europese Commissie, een geneesmiddel gelijktijdig toegelaten tot alle lidstaten van de Europese Unie én die landen die niet zijn aangesloten bij de EU maar wel in de EEA-EFTA zitten (Noorwegen, Lichtenstein en IJsland). Het verschil tussen deze laatsten en de EU-lidstaten is wel dat in Noorwegen, Lichtenstein en IJsland de Commissie Beslissing eerst moet worden omgezet in een nationale beslissing.

Niet elk geneesmiddel kan via de centrale procedure worden toegelaten.

Geneesmiddelen met een nieuwe werkzame stof, die ingezet zullen worden voor aids, kanker, neurodegeneratieve stoornissen of diabetes vallen onder de "mandatory scope" (verplicht bereik). Alle geneesmiddelen die hieraan voldoen moeten, volgens artikel 3(1) van de annex van verordening 726/2004.

Ook geneesmiddelen die van biotechnologische producten afkomstig zijn, bijvoorbeeld eiwitten, recombinant DNA technologie of hybridomen en antilichamen moeten via de centrale procedure worden geregistreerd.

Daarnaast moeten weesgeneesmiddelen via deze procedure worden geregistreerd.

Geneesmiddelen die niet aan de eisen van het verplichte bereik vallen, kunnen toch via de centrale procedure worden toegelaten. Dan moeten zij vallen onder een van de volgende criteria:

a) een nieuwe werkzame stof

of

b) het nieuwe geneesmiddel bevat een significante therapeutische, wetenschappelijke of technische innovatie dat toelating via de centrale procedure in het belang patiënten in de gehele Europese Gemeenschap is.



</doc>
<doc id="627296" url="https://nl.wikipedia.org/wiki?curid=627296" title="Pterostigma">
Pterostigma

Het pterostigma is een verdikt en opvallend gekleurd vlekje dat bestaat uit een of meer vleugelcellen in de vleugel van een insect.

Bij de libellen ("Odonata") zijn pterostigmata aanwezig op beide paren vleugels en dikwijls zeer opvallend. De plaats van het pterostigma, de grootte en de kleur zijn vaak soortspecifiek en kunnen dus als determinatiekenmerk gebruikt worden.

De functie van het pterostigma is niet helemaal duidelijk; waarschijnlijk zorgt door zijn tegengewicht voor een betere vleugelslag, maar is het ook voor de dieren zelf een onderscheidings- en herkenningsteken.

Zie ook: vleugelcel


</doc>
<doc id="627320" url="https://nl.wikipedia.org/wiki?curid=627320" title="Nitrogenase">
Nitrogenase

Nitrogenase is een enzym dat stikstof (N) in de lucht door reducering kan omzetten in een voor organismen opneembare vorm. Dit enzym komt onder andere voor bij wortelknobbelbacteriën ("Rhizobium" sp.), die voorkomen in de stikstofknolletjes van vlinderbloemigen. Maar het komt ook voor bij vrijlevende bacteriën. Zo komt het voor bij bepaalde Archaea. Stikstoffixerende Actinomyceten zijn eveneens bekend, zoals Cyanobacteriën (bijvoorbeeld Anabaena) of Proteobacteria (bijvoorbeeld Azotobacter). 

Daar N een zeer stabiel molecuul is, is veel energie in de vorm van ATP nodig om de drievoudige binding tussen de stikstofatomen te verbreken. Bij deze reactie wordt ammoniak gevormd, dat gewoonlijk samen met glutaminezuur glutamine vormt.

Het nitrogenase van de meeste bacteriën is extreem gevoelig voor zuurstof. Daarom hebben deze bacteriën dikke slijmkapsels of bijzonder dikke celwanden.
Bacteriën die een oxygene fotosynthese hebben, scheiden stikstoffixerende cellen (heterocysten) ruimtelijk af of assimileren de stikstof alleen s' nachts als de lichtafhankelijke fotosynthese in rust is.

"Streptomyces thermoautotrophicus", een thermofiele bacterie die uit kolenmeilers geïsoleerd werd, heeft een nitrogenase dat geen last heeft van zuurstof.

De door nitrogenase gekatalyseerde gesommeerde reactie is:

Het actieve centrum van het enzym bestaat uit een cluster van ijzer- en molybdeenatomen. Enkele bacteriën zijn in staat om bij gebrek aan molybdeen andere nitrogenasen te vormen, die in plaats van molybdeen vanadium of ijzer bevatten.

Stikstofbinding is een relatief complex, zeer goed gereguleerd proces, waarbij verschillende enzymen betrokken zijn, waarvan nitrogenase het belangrijkste is. Een ander belangrijk enzym bij de stikstofbinding is dinitrogenase-reductase.


</doc>
<doc id="627361" url="https://nl.wikipedia.org/wiki?curid=627361" title="Bakkebaard">
Bakkebaard

De bakkebaard is het gedeelte van het baardhaar dat voor de oren groeit, vanaf de kaaklijn tot aan de haargrens boven de oren. Bij sommige mannen (vooral mannen die van nature zwart haar hebben), groeien ze ook door tot aan de bovenkant van de hals en soms bij de nek.

De bakkebaard wordt ook wel gekscherend een "tochtlatje" genoemd.

In de 19e eeuw was naast een volle baard of alleen een snor ook de bakkebaard, al of niet vergezeld van snor, erg populair en op veel foto's en schilderijen uit die periode dragen mannen een imposante bakkebaard. Tegen 1900 verminderde de populariteit van de bakkebaard en na de eerste wereldoorlog droegen de meeste mannen alleen nog maar een snor of schoren hun gezichtshaar helemaal af.
De bakkebaard was weer erg populair vanaf de jaren 50 tot aan de jaren 80 van de vorige eeuw. Dit had te maken met de toenmalige popmuziek en de popcultuur. Een bekend persoon uit de popmuziek, Elvis Presley, is hiervan een goed voorbeeld. Zijn ongekende populariteit zorgde ervoor dat mensen op hem wilde lijken en zich begonnen te kleden zoals hij dat ook deed. Zo kwam de bakkebaard weer terug in het dagelijkse straatbeeld.

Sommige mannetjes bij zoogdieren hebben ook haargroei die op bakkebaarden lijken, zoals de wanderoe, het baardzwijn, de roodkraagmaki, de Sanfords maki, de kroonmaki, de grijskopmaki, de moerasmeerkat, de bruine kapucijnaap en de Canadese lynx.



</doc>
<doc id="627367" url="https://nl.wikipedia.org/wiki?curid=627367" title="Myoglobine">
Myoglobine

Myoglobine is een zuurstofbindend eiwit dat in grote hoeveelheden voorkomt in de spieren van gewervelde dieren. Het is een relatief klein eiwit (molecuulgewicht 17.053 Dalton) en verwant aan de vier subeenheden van hemoglobine. Het eiwit bestaat uit één keten van 153 aminozuren. De secundaire structuur bestaat uit acht alfa-helices. Het actieve centrum van myoglobine is de zogenaamde heemgroep, een ijzerhoudend protoporphyrine. Het ijzerion van de heemgroep is middels een histidine, het zogenaamde proximale histidine, aan een proteïnematrix gebonden. Vier verdere liganden van het ijzerion binden aan de stikstofatomen van de pyrrool-groepen. Op de overblijvende zesde bindingsplaats van het ijzeratoom zit een zuurstofmolecule. In fysiologisch actieve toestand bestaat het ijzer uit het tweewaardige ijzer. In tegenstelling tot hemoglobine bindt myoglobine de zuurstof niet positief coöperatief, maar onafhankelijk van de zuurstofconcentratie in de omgeving. Myoglobine komt alleen voor in de hartspier- en skeletspiercellen van gewervelden. Het komt in hoge concentraties in de cellen voor (tot ongeveer 100 µmol/l) en zorgt voor de rode kleur van de spieren. Karakteristiek voor het absorptiespectrum van het eiwit, de zogenaamde Soretband, is de golflengte 418 nm van de met zuurstof geligandeerde vorm en van 434 nm voor de niet geligandeerde vorm. De Soretband is een zeer sterke absorptieband in het blauwe gebied van het optisch absorptiespectrum van een heemeiwit.

Aan myoglobine nauw verwant is cytoglobine, dat in bijna alle cellen van de gewervelde dieren voorkomt en waarschijnlijk ook voor zuurstofbinding dient.

Myoglobine transporteert zuurstof vanaf de celmembraan naar de mitochondriën in de cel. Het myoglobine van potvissen was het eerste eiwit waarvan John Kendrew in 1959 de structuur vaststelde met behulp van röntgenstructuuranalyse. Dit pionierswerk werd de grondslag voor de latere structuuropheldering van hemoglobine door Max Perutz in 1968. Beide wetenschappers kregen hiervoor in 1962 de Nobelprijs voor de Scheikunde.

Myoglobine komt vrij bij schade aan hart- en skeletspierweefsel en wordt door de nieren met de urine uitgescheiden (myoglobinurie). Bij veel ziekten maakt spierverval grote hoeveelheden myoglobine vrij, zoals bij verwondingen, verbrandingen, bevriezing of alcoholmisbruik. Als de spiercellen beschadigd raken gaan de cellen kapot waardoor myoglobine naar het bloed lekt. Het hart is een spier en bevat dus ook myoglobine. Bij een hartaanval krijgt het hart te weinig zuurstof en dat geeft schade aan de hartspier. De patiënt krijgt hierdoor last van pijn op de borst en kortademigheid. Als de hartspiercellen kapot gaan is binnen twee uur myoglobine meetbaar in het bloed. Omdat myoglobine niet hartspecifiek genoeg is, wordt troponine gebruikt om een hartinfarct al in een vroeg stadium aan te tonen. Extreem verhoogde waarden kunnen leiden tot nierfalen. Een eerste aanwijzing voor een voor de nieren schadelijke rabdomyolyse is een verhoogde CK-concentratie in het bloed.



</doc>
<doc id="628021" url="https://nl.wikipedia.org/wiki?curid=628021" title="1,4-benzochinon">
1,4-benzochinon

1,4-benzochinon of "p"-benzochinon (IUPAC-naam: 2,4-cyclohexadieen-1,4-dion) is een organische verbinding met als brutoformule CHO. De zuivere stof komt voor als geel-groene naaldvormige kristallen met een indringende geur, die slecht oplosbaar zijn in water.

1,4-benzochinon kan bereid worden door de oxidatie van benzeen, aniline of hydrochinon door middel van verschillende oxidatoren. Hydrochinon reageert daarbij het best en het snelst. Typisch wordt gebruikgemaakt van waterstofperoxide als oxidator, met di-jood of een jodidezout als katalysator. Alternatieve manieren maken gebruik van natriumchloraat als oxidator en vanadium(V)oxide als katalysator in zwavelzuur. Ook natriumdichromaat kan dienen als oxidator. Het oplosmiddel is doorgaans polair, zoals 2-propanol.

De kristallen worden opgezuiverd door sublimatie onder vacuüm of door omkristallisatie uit petroleumether.

Een historische syntheseroute vertrekt vanuit chinazuur, dat in 1790 door de Russische scheikundige Alexander Abramowitsj Woskressenski werd geïsoleerd uit de bast van de "Cinchona" (die ook kinine bevat). Dit zuur wordt geoxideerd met mangaan(IV)oxide en zwavelzuur:

1,4-benzochinon is het oxidatieproduct van hydrochinon. Normaal gesproken zijn fenolen niet makkelijk te oxideren omdat dat ook leidt tot het opheffen van de aromaticiteit van de benzeenring. Hoewel het verlies van aromaticiteit bij hydrochinon ook waar is, biedt het ontstaan van het geconjugeerde diketon voldoende energiewinst. Het redoxproces tussen beide verbindingen verloopt via een reeks van elektronentransfers:

Naast de 1,4-verbinding vertoont ook de 1,2-verbinding (1,2-benzochinon) vergelijkbare eigenschappen.

In de jaren 50 en '60 van de 20e eeuw was het 1,4-benzochinon-hydrochinon-redoxkoppel een van de eerste manieren om de pH van een oplossing te meten. Tegenwoordig worden dergelijke metingen verricht met pH-meters of via titratie.

In een groot aantal biologische redoxreacties treden derivaten van 1,4-benzochinon op. De structuur komt immers voor in talrijke biologisch actieve verbindingen, zoals co-enzym Q10 (ubichinon), vitamine K1 (fyllochinon), vitamine K2 (menachinon) en plastochinon (belangrijk bij fotosynthese).

Bij contact met de huid kan 1,4-benzochinon een bruine verkleuring veroorzaken, leidend tot roodheid, jeuk of een tintelend gevoel en huiduitslag. Lokaal kan het zorgen voor necrose van het weefsel. 1,4-benzochinon is bijzonder irriterend voor de ogen en het ademhalingsstelsel. Aangezien de stof gemakkelijk sublimeert, kunnen snel schadelijke concentraties van dampen in de lucht ontstaan. Inhalatie van de dampen of van fijne stofdeeltjes kan leiden tot longoedeem, hoesten en een branderig gevoel in de keelholte. Boven 124°C ontleedt 1,4-benzochinon in onder andere koolstofdioxide en koolstofmonoxide.



</doc>
<doc id="628047" url="https://nl.wikipedia.org/wiki?curid=628047" title="Nederlandse Stichting voor het Gehandicapte Kind">
Nederlandse Stichting voor het Gehandicapte Kind

De Nederlandse Stichting voor het Gehandicapte Kind (NSGK) is een in 1950 opgerichte Nederlandse stichting die initiatieven voor kinderen met een fysieke lichamelijke handicap subsidieert, stimuleert en actief ontwikkelt. De NSGK probeert gehandicapten te helpen een aangepast leven te leiden zodat zij later een passende baan kunnen vinden. 

De doelgroep bestaat uit gehandicapte kinderen en jongeren tot 30 jaar. Projecten op het gebied van wonen, werken, vrije tijd, scholing en voorlichting worden gesteund, met hulp van circa 40.000 donateurs en 7.500 vrijwilligers. Naast de financiële bijdrage aan de projecten ziet de stichting als belangrijke taak de verbetering van beeldvorming rondom kinderen en jongeren met een handicap. Toegankelijkheid en empowerment worden door NSGK als belangrijke aandachtspunten genoemd.

De NSGK is gevestigd in Amsterdam, Nederland. Bij de NSGK werken ongeveer twintig mensen die veelal op parttime-basis werken.



</doc>
<doc id="628138" url="https://nl.wikipedia.org/wiki?curid=628138" title="Heemverbinding">
Heemverbinding

Heemverbindingen (ook wel als haem geschreven) zijn complexe verbindingen met een centraal ijzerion en een porfyrinemolecuul als ligand. De bekendste verbinding is Fe-protoporfyrine IX, ook wel heem "b" genoemd of kortweg heem.

Heemverbindingen komen als co-factor (prosthetische groep) voor in eiwitten, die cytochromen genoemd worden, zoals in cytochroom A3, dat heem "a" bevat.

Ook zijn er heemverbindingen zonder ijzer zoals bij hematoporfyrine en chlorofyl. Bij chlorofyl of bladgroen is het ijzerion vervangen door een magnesium-ion.

Er zijn verschillende heemverbindingen, die zich van elkaar onderscheiden door de porfyrinestructuur. Er zijn o.a. heem "a", heem "b", heem "c", heem "o", heem "l", heem "m" en heem "s"

Heem "b" komt als ijzerhoudende kleurstof voor in de rode bloedcellen. Het samen met rode bloedcellen voorkomende eiwit globine vormt het hemoglobine, dat een centrale rol speelt bij de zuurstofopname van het lichaam.

Heem wordt met behulp van acht enzymen gevormd. De eerste en laatste drie enzymen bevinden zich in de mitochondria, terwijl de tussenliggende enzymen in het cytoplasma aanwezig zijn. In het menselijk lichaam gaat de biosynthese van alle heemverbindingen uit van succinyl-CoA en het aminozuur glycine. De δ-aminolevulinezuursynthase catalyseert de binding van glycine en succinyl-CoA tot α-amino-β-ketoadipaat, dat spontaan naar δ-aminolevulinezuur decarboxyleerd. δ-Aminolevulinezuur diffundeert naar het cytoplasma en door δ-aminolevulinezuur dehydrase condenseren twee δ-aminolevulinezuurmoleculen tot porfobilinogeen. Vier van deze moleculen worden door het PBG-desaminase enzym onder afsplitsing van vier ammoniakmoleculen in hydroxymethylbilaan omgezet. Hydroxymethylbilaan wordt vervolgens gepolymeriseerd tot uroporfyrinogeen III.

Verdere synthese vindt stap voor stap plaats door omzetting van uroporfyrinogeen III (PBG-isomerase) en coproporfyrinogeen III (uroporfyrinogeendecarboxylase) in protoporfyrinogeen IX (coproporfyrinogeen-oxidase) en protoporfyrine IX (protoporfyrinogeen-oxidase). Als laatste stap bouwt het ferrochelatase enzym nog een tweewaardig ijzerion in en is de heemverbinding af.

Pathologie: Bij praktisch elk betrokken enzym kan een defect ontstaan wat aanleiding is tot een typisch subtype van porfyrie.

Heem, een prosthetische groep in veel eiwitten, is betrokken bij een groot aantal biologische functies, zoals zuurstof- en elektronentransport, HO-(de-)generatie, verschillende oxydaties en de synthese van cyclisch guanosinemonofosfaat en stikstofoxide (NO).
Daarnaast is heem betrokken bij de regulatie van de eiwitsynthese en celdifferentiatie.

Belangrijke heembevattende eiwitten zijn hemoglobine, myoglobine, cytochromen aa3, b en c3, cytochroom P450 oxidasen, peroxidasen, peroxide synthase, catalase, tryptofaan pyrrolase, NO-oxidase en indolamine dioxigenase (9-12).

De cytochroom P450 oxydasen zijn enzymen, die onder anderen steroïden, galzure zouten, vetzuren, aminozuren, prostaglandinen, leukotriënen, biogene aminen, medicijnen, carcinogene- en mutagene stoffen en contaminanten uit het milieu oxidatief metaboliseren (13,14).

De afbraakproducten van de heemverbindingen zijn de galkleurstoffen en worden door de lever via de gal uitgescheiden.

De volgende genen zijn betrokken bij de synthese van heem:


</doc>
<doc id="628368" url="https://nl.wikipedia.org/wiki?curid=628368" title="Breitschwanz">
Breitschwanz

Breitschwanz, oftewel breedstaart, is een sterk en tamelijk kostbaar bont van het pasgeboren lam van het karakoelschaap.

De volwassen karakoelschapen hebben een vacht van dikke, rechte wol. Bij hun geboorte hebben de lammeren fijne, glanzende zwarte krulletjes. Na enkele dagen verdwijnen die en krijgt het lam een stuggere, grijze vacht. De lammetjes wordt binnen 48 uur de keel doorgesneden, zodat de vacht nog niet stug en grijs geworden is.


</doc>
<doc id="628382" url="https://nl.wikipedia.org/wiki?curid=628382" title="Persianer">
Persianer

Persianer of astrakan is een kortharig bont met zeer uiteenlopende haarstructuur, variërend van sterk krullend tot platte krul en moiré-typen. Het is in de bruine en zwarte tinten meestal geverfd. Gewicht en soepelheid kunnen veel verschillen. Het is afkomstig van het vijf tot tien dagen oude lam van het karakoelschaap. Als het lam al binnen 48 uur geslacht is heet het breitschwanz.


</doc>
<doc id="628397" url="https://nl.wikipedia.org/wiki?curid=628397" title="Bisam">
Bisam

Bisam is de handelsnaam voor bont van de muskusrat (bisamrat). Het komt uit Canada, Rusland en de Verenigde Staten.

Over het algemeen is bisam dicht, dik, kort en gelijkmatig soepel bont. Bisamrug is vrij sterk en donkerbruin, terwijl bisambuik veel minder sterk en lichter bruingrijs is.


</doc>
<doc id="628411" url="https://nl.wikipedia.org/wiki?curid=628411" title="Smetvrees">
Smetvrees

Smetvrees, ook wel mysofobie genoemd, is niet zozeer een fobie als wel een dwangstoornis en wordt gekenmerkt door dwangmatige handelingen en gedachten.

Een dwangstoornis of obsessieve-compulsieve stoornis (OCD) manifesteert zich door dwanggedachten (obsessies) en dwanghandelingen (compulsies). Er zijn heel wat mogelijke uitingen of toestanden waarin de stoornis zich kan voordoen. De meest voorkomende vormen zijn smetvrees, controledwang en herhalingsdwang.

Mensen met deze dwangstoornis hebben allerlei reinigingsrituelen. Daarnaast speelt vermijding een rol. Smetvrees beheerst het hele leven.

Mensen met smetvrees weten vaak wel dat de gedachte van onreinheid onterecht is, maar ze kunnen de drang en dwang niet opzij zetten. Schoonmaken is vaak niet genoeg. Men is soms non-stop bezig met het voorkomen dat schadelijke stoffen het huis binnen dringen. Mensen met smetvrees denken ook dat bacteriën zich razendsnel verspreiden. Wie nét de douche uitstapt kan al 'besmet' raken. Er bestaat ook een vorm van smetvrees waarbij men zich altijd vies voelt, alsof men continu met vuil is besmeurd.

Een andere vorm van smetvrees is dat een bepaalde associatie met een voorwerp dwanghandelingen opwekt. Het voorwerp kan als 'vies' worden beleefd. Dan moeten de handen gewassen worden en is poetsen nodig om die associatie als het ware weg te vegen.

Er zijn verschillende oorzaken van smetvrees en andere dwangstoornissen:

Recent onderzoek heeft uitgewezen dat mensen met een obsessief-compulsieve stoornis op verschillende plekken in de hersenen een ander type structuur of een grotere hersenabnormaliteit vertonen. 

Cognitieve gedragstherapie is de meest voorkomende therapie tegen OCS. Tijdens deze cognitieve gedragstherapie wordt er meestal eerst een nulmeting gedaan: "Hoe is de huidige status van de smetvrees ?" Aan de hand van deze nulmeting wordt een lijst samengesteld met hierin alle (dwangmatige) handelingen. Van deze handelingen wordt een schaal gemaakt. Op grond hiervan wordt bepaald hoe belangrijk welke handeling is. Vaak worden de handelingen hierin weergegeven in een top 100. Plaats 100 is dan de minst belangrijke handeling. De handelingen worden stap voor stap afgebouwd. Door het hiermee vervolgens opgebouwde vertrouwen in zichzelf, wordt het ook steeds makkelijker om grotere en overheersende dwangmatige handelingen af te bouwen.

Een leven met smetvrees is een leven vol inspanning. In het dagelijks leven krijgt de dwang de overhand, waardoor patiënten de gehele dag bezig zijn met hun obsessie. Dit kan van grote invloed zijn op de directe omgeving van de patiënt. Patiënten kunnen bijvoorbeeld eindeloos blijven schoonmaken of andere personen vermijden omdat zij, hoewel ze schoon zijn, zich niet zo voelen.

Naar verwachting kent Nederland vele patiënten van smetvrees Er rust echter een taboe op smetvrees. Vaak is alleen de directe omgeving ervan op de hoogte. De stap om psychische hulp te zoeken wordt dan ook vaak niet benut. 

Er bestaan dwangmatige handelingen waaraan smetvrees te herkennen is. Iemand met smetvrees:




</doc>
<doc id="628570" url="https://nl.wikipedia.org/wiki?curid=628570" title="Hikikomori">
Hikikomori

Hikikomori (ひきこもり of 引き篭り; vertaling: "sociale terugtrekking") is een Japans fenomeen waarbij een persoon, meestal een jongere (student), zich sociaal volledig terugtrekt. Hoewel dit verschijnsel in Japan als een uniek syndroom wordt gezien denkt men dat het wereldwijd voorkomt. In andere landen wordt er eerder een andere benaming aan gegeven, zoals sociale fobie, ontwijkende persoonlijkheidsstoornis, autismespectrumstoornis, agorafobie, burn-out of depressie. Volgens schattingen van de Japanse overheid in 2010 zijn er mogelijk 3,6 miljoen Japanners die zich op zo'n manier hebben teruggetrokken.

Het Japanse ministerie van Gezondheid, Arbeid en Welzijn definieert hikikomori als mensen die weigeren hun huis te verlaten, en zich zo gedurende meer dan zes maanden van de maatschappij isoleren. De psychiater Tamaki Saitō definieert hikikomori als "Een staat ... waarbij de persoon zich opsluit in zijn huis, en gedurende zes maanden of langer niet aan het sociale leven deelneemt, maar geen ander psychologisch probleem als voornaamste oorzaak lijkt te hebben".
Meer recent hebben onderzoekers zes specifieke criteria geformuleerd die vereist zijn als diagnose van hikikomori:

Een aan hikikomori lijdend persoon trekt zich sociaal volledig terug van zijn familie, vrienden en andere contacten doordat hij de grote prestatiedruk van zijn omgeving, zoals op school en in de Japanse maatschappij, niet of nauwelijks meer aankan.

De meest voorkomende manier van terugtrekken bij hikikomori is het zichzelf opsluiten in de eigen kamer om hier voor langere tijd niet meer uit te komen. De patiënt brengt hier de dagen door achter zijn computer waar hij bijvoorbeeld eindeloos spelletjes op speelt of op het internet surft. De patiënt kan ook andere (eenzelvige) hobby's hebben waar hij zijn dag mee vult. De (meestal radeloze) ouders willen hun zoon/dochter in leven houden en geven de patiënt gewoonlijk te eten door het voedsel voor zijn/haar deur te zetten, waarna het ongezien wordt weggehaald.

Het verschijnsel hikikomori komt in Japan bij jongens vaker voor. De verhouding is ongeveer 3 jongens op 1 meisje.


</doc>
<doc id="628669" url="https://nl.wikipedia.org/wiki?curid=628669" title="Syndroom van Barth">
Syndroom van Barth

Het syndroom van Barth of 3-Methylglutaconic aciduria is een zeldzame aangeboren X-gebonden recessief overervende stofwisselingsziekte, genoemd naar de Nederlandse arts Peter Barth die de ziekte in een uitvoerige familiestamboom in 1983 beschreef.
De aandoening is zeer zeldzaam en zou slechts 1 op 200.000 geboorten voorkomen, wat voor Nederland ongeveer 1 nieuw geval per jaar betekent. Waarschijnlijk wordt de diagnose in een groot aantal gevallen gemist. Wereldwijd zijn (2006) ongeveer 100 families bekend waarin het voorkomt.

Het syndroom ontstaat door een fout in een gen. Dit gen is 6234 basen lang, met een mRNA van 879 nucleotiden, met 11 exons en 9 introns, en het eiwit bestaat uit 292 aminozuren en heeft een gewicht van 33,5 kilodalton. Het is gelokaliseerd op Xq28, het x-chromosoom. bij 60% van de patiënten is een frameshiftmutatie, stopmutatie of fout op de spliceplaatsen opgetreden en bij 30% een mutatie die de ladingsverdeling van het eiwit verandert.

De aandoening is het meest waar te nemen tijdens de jeugd. Het komt enkel voor bij jongens, vrouwen kunnen drager zijn van het syndroom maar hebben de aandoening niet zelf.

De mutatie die het syndroom veroorzaakt, bevindt zich op het geslachtschromosoom, het X-chromosoom. Er bevindt zich aan het einde van het X-chromosoom een zogenaamd G4.5 gen. Dit gen maakt een eiwit aan. Door mutaties in G4.5, wordt een abnormaal eiwit veroorzaakt. De normale functie van het eiwit is gelegen in de synthese van lipiden die deel uitmaken van de celmembraan en de mitochondriale membranen (tetralinoleoylcardiolipinesynthese). Op een defect hierin zijn alle verschijnselen van de ziekte terug te voeren.

Vrouwen blijven gespaard voor ziekteverschijnselen omdat zij beschikken over 2 X-chromosomen. Ze hebben dus nog een chromosoom over die geen defect G4.5 bevat, wat voldoende is om de ziekte zelf niet te krijgen. De vrouw is draagster en heeft dus bij een zwangerschap kans om het door te geven aan haar zoon of dochter. Maar meisjes blijven steeds drager, terwijl jongens de ziekteverschijnselen krijgen. De situatie is wat dat betreft analoog aan die bij kleurenblindheid. In zeer zeldzame gevallen kunnen ook vrouwen wel eens symptomen vertonen, namelijk bij een zeer onevenwichtige inactivering van hun x-chromosoom.

De belangrijke trias van dit syndroom bestaat uit: zwakte van hart- en skeletspier, kleine gestalte, en leukopenie (tekort aan witte bloedcellen).

Men vermoedt dit soms kort na de geboorte als het kind hypotoon is, te kampen had met ernstige infecties, of hartfalen vertoont. Als het syndroom van Barth zich openbaart in een later stadium, zal dit meestal te maken hebben met een motorische achterstand.
De diagnose wordt gesteld met behulp van verschillende onderzoeken zoals elektrocardiogram, röntgenfoto's van de borstholte, en het voorkomen van ongewoon veel 3-methylglutaconzuur in de urine, vooral tussen de leeftijden van 6 maanden en drie jaar. Genetische diagnostiek is mogelijk maar dan moet er eerst aan de mogelijkheid gedacht worden en een sterke verdenking bestaan. Een dergelijke verdenking is natuurlijk bij een bekend geval in de familie eerder aanwezig.

Het syndroom van Barth is niet te genezen. Men richt zich bij de behandeling vooral op het bestrijden van de symptomen. Men kan dit doen door medicijnen, een pacemaker, antibiotica, … Om de motorische achterstand wat te kunnen verbeteren, kan men gebruikmaken van fysiotherapie.


</doc>
<doc id="628681" url="https://nl.wikipedia.org/wiki?curid=628681" title="Familieopstelling">
Familieopstelling

Het maken van een familieopstelling is een vorm van psychotherapie die in West-Europa geherintroduceerd werd door de Duitser Bert Hellinger. Hij kwam als West-Europeaan in aanraking met deze werkwijze toen hij werkzaam was als missionaris in Zuid-Afrika. De werkwijze van Hellinger is de werkwijze van het zogenaamd "systemisch werken". Therapeuten of coaches die systemisch werken trachten middels het opstellen van iemands systeem van herkomst niet direct zichtbare relaties tussen familieleden en de eventuele knelpunten daartussen te herkennen, erkennen en zo mogelijk weg te nemen.

Een familieopstelling is een therapeutische sessie waarbij een deelnemer een vraagstuk inbrengt waar hij of zij helderheid over wil krijgen. Voor de hoofdrolspelers in dat vraagstuk, vaak familieleden van degene die het vraagstuk inbrengt, worden andere deelnemers uitgekozen als ‘representant’. Deelnemers krijgen door de vragende deelnemer een plaats in het vertrek ten opzichte van de andere deelnemers, deels geholpen door de therapeut.

Er ontstaat zo een tableau-vivant dat achterliggende aspecten van het vraagstuk laat zien, door de opgestelde mensen te ondervragen over hun gevoelens en attitudes ten opzichte van elkaar en de situatie. Er komen "verstrikkingen" aan het licht (soms in eerdere generaties) die hebben geleid tot stagnatie in het huidige leven van de deelnemer. Vaak zijn die verstrikkingen onverwerkte gevoelens bij een persoon als gevolg van nare gebeurtenissen zoals het jong overlijden van een ouder of een kind, oorlogservaring, scheiding van ouders. Die onverwerkte gevoelens kunnen latergeborenen (kinderen) onbewust en onbedoeld belasten waardoor ze uit balans zijn. Aan de hand van eenvoudige instructies van de begeleider, brengen de representanten beweging in de stagnatie en kan er rust komen tussen de personen die de representanten vertegenwoordigen.

De effecten van de sessie zijn soms op korte, maar vaak op lange termijn merkbaar.
De methode is niet onomstreden.

De methode wordt ook toegepast in organisaties, bijvoorbeeld om te onderzoeken waarom er stagnaties zijn in de ontwikkelingen van een organisatie of waarom bepaalde conflicten telkens terugkeren. Er wordt in dit verband niet gesproken over een familieopstellingen, maar een organisatieopstelling.



</doc>
<doc id="628728" url="https://nl.wikipedia.org/wiki?curid=628728" title="Circadiaan ritme">
Circadiaan ritme

Een circadiaan ritme is een biologisch ritme waarvan de cyclus ongeveer één dag duurt (Latijn: "circa" = rond, "dies" = dag). Men spreekt ook wel van een 24-uursritme of slaap-waakritme.

Een organisme is onderhevig aan een groot aantal biologische processen, die doorgaans automatisch verlopen volgens een bepaald ritme. Circadiaan verlopende functies vertonen een patroon dat dagelijks herhaald wordt. Het ritme wordt via de biologische klok endogeen gestuurd (door innerlijke erfelijke factoren in de hersenen vastgelegd) en functioneert onafhankelijk van omgevingsfactoren als licht en temperatuur.

De lichaamstemperatuur (rectaal gemeten) is een goed voorbeeld van een functie met een circadiaan ritme. In de late middag (6 uur voor het inslapen) is deze het hoogst, en 2 uur na het inslapen het laagst: daarom meet een moeder volgens een volkswijsheid de koorts van haar ziek kind omstreeks 17u. Ook andere lichaamfuncties vertonen een circadiaan ritme, zoals afscheiding van bepaalde hormonen, hartritme, slaappatroon, volume van de urineblaas, behoefte aan eten en drinken en gevoeligheid voor farmaca.

Wordt het individu afgeschermd van bepaalde omgevingsfactoren, dan blijven de circadiaan verlopende processen volgens hun eigen innerlijke ritme doorlopen. Onder invloed van
uiterlijke factoren, zoals zonlicht, getijden, klimaat of sociale omgeving, worden de circadiane invloeden afgezwakt en wordt het gedrag van het individu meer bepaald door die omgevingsfactoren.

In omstandigheden waar kunstmatig de omgeving altijd licht of donker wordt gehouden blijft het circadiane ritme gehandhaafd. Hierbij ontbreekt dus tijdaanduiding van de omgeving (ook wel "Zeitgeber") genoemd en gaat het endogene (eigen) ritme overheersen. Het ritme is bijvoorbeeld in een altijd donkere omgeving iets korter dan 24 uur, waardoor het over opeenvolgende dagen steeds iets naar voren schuift in de tijd (zie illustratie).

Het mechanisme in de hersenen dat verantwoordelijk is voor de regulatie van het circadiane ritme wordt de biologische klok genoemd. Dit mechanisme bevindt zich in een kerngebied in de hypothalamus dat nucleus suprachiasmaticus wordt genoemd. Licht dat op het netvlies van de ogen valt wordt via speciale ganglioncellen naar de hypothalamus, en vandaar naar de nucleus suprachiasmaticus geleid. Deze ganglioncellen bevatten het lichtgevoelig pigment melanopsine. De nucleus suprachiasmaticus regelt het waak-slaapritme door andere hersengebieden zoals de epifyse (pijnappelklier) te stimuleren. De epifyse produceert het hormoon melatonine, dat slaperigheid veroorzaakt. Bij lagere vertebraten is de epifyse een lichtgevoelig orgaan dat bijvoorbeeld door de dunne schedelwand licht registreert. Melatonine wordt hoofdzakelijk gedurende de nacht geproduceerd, maar bij grote tijdverschuivingen, zoals bij jetlag of bij nachtdienst c.q. ploegendienst, kunnen mensen ook overdag door slaperigheid worden overvallen, of 's nachts moeilijk in slaap komen. Het kan dagen duren voordat men zich aangepast heeft aan de effecten van grote tijdverschuivingen.

Er wordt een verband gelegd tussen het eetritme en een jetlag. Men ervaart meer last van een jetlag wanneer men van west naar oost vliegt. Een courante reistip is zich zo snel mogelijk aan te passen aan de normale etenstijd van het land van aankomst.




</doc>
<doc id="628813" url="https://nl.wikipedia.org/wiki?curid=628813" title="Jacob Westerbaen">
Jacob Westerbaen

Jacob Westerbaen, heer van Brantwyck-en-Ghybelant, (Den Haag, 7 september 1599 – Loosduinen, 31 maart 1670) was een Nederlandse ridder, dichter, arts en remonstrants predikant.

Westerbaen werd geboren als zoon van een touwslager. Hij werd aanvankelijk opgeleid in het Staten-College tot secretaris van de Remonstranten ter Synode te Dordrecht, en was ook predikant. Hierna studeerde hij geneeskunde en vestigde zich in 1623 als arts weer in Den Haag. Twee jaar later trouwde hij, ondanks tegenwerking van haar adellijke familie, met Anna Weytsen, de weduwe van Reinier van Groenevelt.

Hij was een goede vriend van Constantijn Huygens. Later kwam hij ook in contact met Cats, Blasius (1639—1672) en Jan Vos (ca. 1610—1667); ook met hen raakte hij bevriend. Toen Johan van Oldenbarnevelt werd terechtgesteld, hield Westerbaen diens stokje in bewaring. Vondel, die het bij Westerbaen aantrof, werd daardoor geïnspireerd tot zijn gedicht "Het Stockske".

Westerbaen liet ook een buiten aanleggen: Ockenburgh bij Loosduinen, waar hij vanaf 1652 ging wonen. Het beschreef het in een gedicht dat aan de stijl van Huygens doet denken.

Hij streed fel tegen orthodoxe predikanten, bijvoorbeeld in geschriften als "Krancken-Troost voor Israel in Holland" en liet op zijn buiten toneelspel toe, veelal blijspelen, in zijn eigen berijmde vertalingen.


Hij bewerkte onder andere de "Heroïdes" van Ovidius en de "Basia" van Janus Secundus. Ook vertaalde hij Seneca's "Troades", van Erasmus’ "Laus Stultitiae" maakte hij verzen.


</doc>
<doc id="628930" url="https://nl.wikipedia.org/wiki?curid=628930" title="Kolinsky">
Kolinsky

Kolinsky is een zachtharig bont van de Siberische wezel ("Mustela sibirica"), dat onder andere voorkomt in Siberië en in het Russisch "kolonok" wordt genoemd, waarvan "Kolinsky" (Колинский; nl. transcriptie: "Kolinski") is afgeleid. Het bont wordt verkregen uit de roodbruine staart. Het bont wordt geverfd in nerts- of sabelkleur. Kolinsky wordt veel gebruikt voor de borstel van penselen. Doordat het dikste deel niet in de punt zit maar iets daarvan af, krijgt de penseel de vorm van een buik, die als waterreservoir dient. De Kolinskyharen zijn uiterst elastisch.


</doc>
<doc id="628997" url="https://nl.wikipedia.org/wiki?curid=628997" title="Porfyrine">
Porfyrine

Porfyrinen (in het Grieks "πορφυρά, porphyrá", de purperen verfstof) zijn organische verfstoffen, die uit vier pyrrool-ringen (tetrapyrrool) bestaan en door vier methine-groepen met elkaar verbonden zijn. Het is een heterocyclisch, ringvormig macromolecuul, waarbij de pyrroolringen op de α-plaats door de methinebruggen (=CH-) met elkaar verbonden zijn. Het is daarom meer aromatisch dan de verwante corrinen, chlorinen (2,3-dihydroporfyrine) en bacteriochlorinen (2,3,12,13-tetrahydroporfyrine). Ook is het molecuul door de extensieve verbindingen chromatisch.

De eenvoudigste verbinding is porfine.
Porfyrinen komen bijvoorbeeld ook voor in chlorofyl en in heem houdende eiwitten, die cytochromen bevatten.

Porfyrinen spelen ook een rol in de menselijke stofwisseling. Enkele aandoeningen zoals porfyrie berustten op erfelijke storingen van deze stofwisseling.

Porfyrinen gaan makkelijk verbindingen aan met metalen, die in de centrale holte komen te zitten. Bekend zijn ijzer- (heem), magnesium- (chlorofyl), zink-, koper-, nikkel- en kobalt- houdende porfyrinen. Een porfyrine zonder een dergelijk metaal in de centrale holte wordt een "free base" genoemd.

Sommige ijzerhoudende porfyrinen zijn hemen. Het bekendste voorbeeld van een Heem bevattend eiwit is het hemoglobine. Sommige schelpdieren met groengekleurd bloed hebben koper in plaats van ijzer in het porfyrine zitten.

Als een van de vier pyrrolen gereduceerd wordt tot pyrroline ontstaat een chlorine, dat als ringstructuur in chlorophyl voorkomt. Als twee van de vier pyrrolen worden gereduceerd dan ontstaat afhankelijk van de plaatsen van de gereduceerde pyrrolen of een bacteriochlorine (gevonden in sommige fotosynthetiserende bacteriën) of een isobacteriochlorine.

Praktische toepassingen van porfyrinen zijn

Dit is een schematische weergave van de porfyrinebiosynthese, met verwijzing naar het EG-nummer en de OMIM database. Indien een afwijking is in de porfyrinebiosynthese door verminderde werking van een specifiek enzym dat betrokken is bij deze biosynthese kan dit leiden tot een aanval van porfyrie. In onderstaande tabel staan alle stappen in de biosynthese vermeld met bijbehorende enzymen alsmede de specifieke aandoeningen die kunnen optreden.

De eerste stap in de synthese van heem is de vorming van het D-Aminolevulinezuur uit glycine en succinyl-CoA, dat in de citroenzuurcyclus gevormd wordt. Twee dALA-moleculen worden gebonden tot porfobilinogeen (PBG), dat de pyrroolring bevat. Vier PBGs vormen door deaminatie hydroxymethylbilaan (HMB) het circulaire tetrapyrrool uroporfyrinogeen III. Dit molecuul ondergaat een aantal veranderingen, waarvan door de verschillende soorten verschillende tussenproducten worden gemaakt waarna vervolgens coproporfyrinogeen wordt gemaakt. Dit wordt omgezet via protoporfyrinogeen in protoporfyrine. Als laatste stap vindt de inbouw van ijzer plaats en dit leidt tot heem.

Porfyrie


</doc>
<doc id="629007" url="https://nl.wikipedia.org/wiki?curid=629007" title="Verlengde minderjarigheid">
Verlengde minderjarigheid

Verlengde minderjarigheid, in België, is een juridisch beschermingsstatuut, ingevoerd in 1973, analoog aan handelingsonbekwaamheid voor personen met een verstandelijke handicap waarbij een uitgebleven ontwikkeling van verstand, gevoel en wil is vastgesteld, die niet in staat zijn zichzelf te leiden en hun goederen te beheren.

Verlengde minderjarigheid wordt ingedeeld onder het bijzonder personenbeschermingsrecht.

Wanneer een persoon een aangeboren verstandelijke handicap heeft, kan het statuut van verlengde minderjarigheid worden aangevraagd. De verlengde minderjarigheid bevestigt op juridische wijze dat iemand jonger is dan 15 jaar, zowel voor wat betreft het beheer van zijn goederen als wat betreft zijn persoon.

De verlengd-minderjarige blijft onder het gezag van zijn ouders zolang die leven, en onder een voogd aangesteld door de vrederechter van de woonplaats van de minderjarige, ingeval de ouders komen te overlijden. Daden van beschikking en andere ingrijpende daden (aankoop woning, schenking aanvaarden, ...) kunnen door zijn ouders enkel met uitdrukkelijke toestemming van de vrederechter. 

De verlengde minderjarigheid is niet van toepassing op psychiatrische patiënten.

De verlengd minderjarigheid wordt voor de minderjarigen aangevraagd door de ouders (vader en/of moeder) (eventueel bijgestaan door een advocaat) en de Procureur des Konings. Voor de meerderjarigen kan het statuut aangevraagd worden door bloedverwanten (enkel de familie, niet aanverwanten) en de voogd van een onbekwaamverklaarde, al dan niet bijgestaan of vertegenwoordigd door een advocaat of Procureur des Konings.

De aanvraag gebeurt aan de rechtbank van eerste aanleg van de woonplaats of verblijfplaats van de persoon die verlengd minderjarig wordt verklaard. De persoon met een handicap wordt bijgestaan door een advocaat. Er is een medisch attest vereist dat niet ouder is dan 15 dagen en waarin bevestigd wordt dat het gaat om een aangeboren handicap of een handicap die in de vroege kinderjaren ontstond.

De beschermde persoon of persoon die het verzoek indient, kan bij dezelfde rechtbank vragen om de opheffing van de verlengde minderjarigheid.



</doc>
<doc id="629019" url="https://nl.wikipedia.org/wiki?curid=629019" title="Internering (strafrecht)">
Internering (strafrecht)

Internering, in België, is een juridische veiligheidsmaatregel voor wie als persoon met een psychische aandoening, mentale handicap of geestesstoornis, een misdaad of wanbedrijf pleegde en hierbij door de rechter geacht wordt geen controle te hebben over zijn daden en een gevaar te vormen voor de maatschappij.

De vergelijkbare maatregel in Nederland is Terbeschikkingstelling, die duidelijk verschilt van de Terbeschikkingstelling naar Belgisch recht.

Er dient, wat de mogelijke vrijheidsberovende maatregel ten aanzien van een geesteszieke in België, het onderscheid gemaakt te worden tussen de strafrechtelijke "internering" en de burgerrechtelijke "collocatie", waarbij er in het laatste geval geen sprake hoeft te zijn van een misdrijf.

De internering wordt geregeld door de wet van 9 april 1930 tot Bescherming van de Maatschappij (die volledig inhoudelijk vervangen werd op 1 juli 1964). 

Er werden reeds enkele pogingen ondernomen om deze wet te moderniseren. Een eerste poging betrof de wet van 21 april 2007, betreffende de internering van personen met een geestesstoornis. Deze wet is echter nooit in werking getreden. Een nieuwe poging wordt thans gedaan met de wet van 5 mei 2014 betreffende de internering van personen, die normaal gesproken op 1 oktober 2016 in werking zal treden.

De internering is een veiligheidsmaatregel: het is de bedoeling de maatschappij te beschermen. 

Het Europees Hof voor de Rechten van de Mens vereist bovendien dat de persoon in kwestie behandeld dient te worden met het oog op zijn re-integratie in de maatschappij.

Wanneer er redenen zijn om aan te nemen dat een persoon een geestesstoornis heeft, kan een psychiatrisch deskundigenonderzoek bevolen worden door de rechtbank of onderzoeksrechter om vast te stellen:

De doorslaggevende factor is de geestestoestand van de verdachte op het ogenblik van de berechting. Bijvoorbeeld: als iemand een misdaad of wanbedrijf pleegt bij zijn volle verstand, en daarna treedt er een geestesstoornis in, die voortduurt op het ogenblik van de berechting, dan kan de internering worden uitgesproken.

In Vlaanderen worden geïnterneerden opgesloten in de psychiatrische annexen van de gevangenissen van Vorst, Leuven-Hulp, Antwerpen en Gent voor de mannen en in de vrouwenafdelingen van de gevangenissen van Antwerpen, Gent, Brugge en Vorst-Berkendael voor de vrouwen. Verder beschikken ook de gevangenissen van Turnhout en Merksplas over afdelingen voor geïnterneerden.

De Commissies tot Bescherming van de Maatschappij zijn - tot 1 oktober 2016 - de rechtscolleges verantwoordelijk voor de tenuitvoerlegging van de beslissingen tot internering. De CBM van Antwerpen is verantwoordelijk voor de provincies Antwerpen en Limburg, de CBM van Gent voor de provincies Oost- en West-Vlaanderen, de CBM van Leuven voor het arrondissement Leuven en de CBM van Vorst voor de arrondissementen Brussel en Halle-Vilvoorde.

De geïnterneerden kunnen elke zes maanden verschijnen voor de CBM. Zij zetelen achter gesloten deuren, meestal in de gevangenis.

De CBM's bestaan uit drie leden: een rechter-voorzitter, een psychiater en een advocaat.

Tegen de beslissingen van de Commissies ter Bescherming van de Maatschappij waarbij de invrijheidsstelling van de geïnterneerde wordt geweigerd, is thans beroep mogelijk bij de Hoge Commissie ter Bescherming van de Maatschappij, die zetelt te Brussel. Tegen de beslissingen van de HCBM is cassatieberoep mogelijk bij het Hof van Cassatie.

De tenuitvoerlegging van deze beslissing zal vanaf 1 oktober 2016 niet meer gebeuren door de Commissie tot Bescherming van de Maatschappij, maar door de strafuitvoeringsrechtbank. Deze rechtbank kan beslissen om aan de persoon een uitgaansvergunning, verlof, beperkte detentie, elektronisch toezicht of invrijheidstelling op proef te verlenen.

Tegen de beslissingen van de strafuitvoeringsrechtbank zal vanaf de inwerkingtreding van de wet van 5 mei 2014 niet langer gewoon beroep mogelijk zijn, enkel een cassatieberoep (voor procedurefouten) bij het Hof van Cassatie mogelijk.

Na het verlopen van de invrijheidstelling op proef kan de strafuitvoeringsrechtbank beslissen om betrokkene definitief in vrijheid te stellen. Indien ze dit niet beslist, begint er een (hernieuwbare) termijn te lopen van twee jaar.

De internering in België is een controversiële materie. Reeds decennialang loopt er vanalles mank bij de uitvoering van de interneringsmaatregelen.

In principe dient een geesteszieke delictpleger die geïnterneerd wordt binnen een 'redelijke termijn' opgenomen te worden in een hospitaal, kliniek of aan zijn geestesziekte aangepaste instelling, waar sprake is van een effectieve therapeutische tenlasteneming om te werken aan zijn re-integratie in de samenleving.

Dit loopt in de praktijk vaak anders. In de praktijk is de geesteszieke afhankelijk van de opnametoelating door het hospitaal, kliniek of de aangepaste instelling om vanuit de gevangenis te kunnen doorstromen. Echter krijgen veel geesteszieken deze toelating niet, en blijven zij soms vele jaren in de gevangenis wachten - zonder aangepaste verzorging en omkadering.

België liep hiervoor reeds in 1998 een eerste veroordeling op door het Europees Hof voor de Rechten van de Mens.

Er volgenden intussen een hele reeks bijkomende veroordelingen in 2011 (1), 2012 (1), 2013 (3), 2014 (8), 2015 (8) en 2016 (1):

Dit laatste arrest betreft een piloot - arrest. Dit wil zeggen dat het EHRM vaststelt bij de behandeling van individuele klachten, dat er sprake is van een structurele problematiek. In dit arrest heeft het EHRM dus uitspraak gedaan dat er sprake is van een 'structureel disfunctioneren' van het Belgische Interneringssysteem, dat aan de basis ligt van de reeks van veroordelingen die de Belgische Staat opliep (en van de vijftigtal klachten van andere geïnterneerden die nog voor het EHRM aanhangig zijn). Het EHRM legt België op om, binnen de 2 jaar, maatregelen te nemen om dit structurele probleem op te lossen, en een oplossing en regeling te vinden voor alle klachten die er thans nog aanhangig zijn bij het Hof.




</doc>
<doc id="629776" url="https://nl.wikipedia.org/wiki?curid=629776" title="Petit-gris">
Petit-gris

Petit-gris is een zacht, licht en soepel bont van de grijze eekhoorn. Hij komt voor in Siberië, Europa en Noord-Amerika. Petit-gris wordt veel gebruikt voor penselen. 

Petit-gris is ook de bijnaam van de wijngaardslak en de Pinot gris.



</doc>
<doc id="629831" url="https://nl.wikipedia.org/wiki?curid=629831" title="Adenotomie">
Adenotomie

Adenotomie is de benaming voor het verwijderen van de neusamandel of adenoïd. Als de neusamandel ontstoken raakt kan dat reden zijn om deze chirurgisch te verwijderen. Een steeds terugkerende middenoorontsteking kan aanleiding zijn om een adenotomie te overwegen.

Het verwijderen van de neusamandel is ingreep die vooral bij kinderen plaatsvindt; met het vorderen van de leeftijd raakt de neusamandel minder vaak ontstoken en "als" deze toch ontstoken raakt levert het niet genoeg klachten om de ingreep te rechtvaardigen. 

Een adenotomie vindt meestal in dagbehandeling plaats; de patiënt mag - voorzien van pijnstillende medicatie - een paar uur na de operatie weer naar huis. 




</doc>
<doc id="629959" url="https://nl.wikipedia.org/wiki?curid=629959" title="HagaZiekenhuis">
HagaZiekenhuis

Het HagaZiekenhuis is een algemeen ziekenhuis op twee (eerder 3) locaties in Den Haag. HagaZiekenhuis is in 2004 ontstaan door een fusie van Ziekenhuis Leyenburg (Leyweg, Den Haag) en de Stichting Samenwerkende Ziekenhuizen, ontstaan uit een eerdere fusie van het Rode Kruis Ziekenhuis en het Juliana KinderZiekenhuis (beide op Sportlaan, Den Haag). Er werken ruim 3600 mensen, waaronder 210 medisch specialisten. Het ziekenhuis maakt deel uit van de elf traumacentra in Nederland: Traumacentrum West-Nederland, dat beschikt over een Mobiel Medisch Team.

Bij de fusie zijn de bestaande locaties gehandhaafd. Het voormalige Ziekenhuis Leyenburg is nu HagaZiekenhuis, locatie Leyweg. Het Rode Kruis Ziekenhuis is nu HagaZiekenhuis, locatie Sportlaan. Het Juliana Kinderziekenhuis is nu HagaZiekenhuis, locatie Juliana Kinderziekenhuis.

In april 2015 zijn het Juliana KinderZiekenhuis, de verloskunde kliniek en het Ronald McDonald- en geboortehotel verhuisd naar de nieuwbouw op de locatie Leyweg.
Met ingang van vrijdag 28 augustus 2015 sloot de buitenpolikliniek van het HagaZiekenhuis aan de Dublinweg in het Wateringse Veld.



</doc>
<doc id="630621" url="https://nl.wikipedia.org/wiki?curid=630621" title="Achterlijfaanhangsels">
Achterlijfaanhangsels

Achterlijfaanhangsels is de naam die algemeen wordt gebruikt om aanhangsels aan het achterlijf van insecten te benoemen. Die aanhangsels hebben meestal een functie bij de voortplanting en kunnen dus verschillen naargelang het geslacht.

Bij de libellen ("Odonata") hebben zowel mannetjes als vrouwtjes aan het laatste segment (segment 10) twee bovenste achterlijfaanhangsels (cerci). De mannetjes hebben aan dat segment nog twee onderste achterlijfaanhangsels (of anaalkleppen), de vrouwtjes hebben dikwijls een legboor aan segment 8 en 9.

Mannelijke libellen gebruiken hun achterlijfaanhangsels tijdens de balts om het vrouwtje bij de ogen (echte libellen) of bij de hals (juffers) vast te grijpen. Ze vormen dan een paringsrad of tandem.

Vrouwelijke libellen gebruiken hun legboor of ovipositor om de eitjes in stengels van planten te leggen.


</doc>
<doc id="631418" url="https://nl.wikipedia.org/wiki?curid=631418" title="Aristolochiazuur">
Aristolochiazuur

Aristolochiazuur is een kankerverwekkende stof, die in planten van de pijpbloemfamilie, onder andere in sommige soorten uit het geslacht "Asarum" voorkomt. Aristolochiazuur is in wezen een mengsel dat bestaat uit gelijke delen aristolochiazuur I en aristolochiazuur II.

Naast de kankerverwekkendheid is de stof ook sterk nefrotoxisch (nierbeschadigend). Ondanks deze goed gedocumenteerde gevaren wordt aristolochiazuur soms aangetroffen in afslankmiddelen. 

Aristolochiaplanten worden soms aangetroffen in Chinese kruidenmengsels.

In 1992 werd de invoer van Aristolochia in Europa verboden en in 2002, werd in het Nederlandse Warenwetbesluit Kruidenpreparaten bepaald dat planten met aristolochiazuur niet meer in kruidenmiddelen mogen worden gebruikt. Ook in België zijn dergelijke planten verboden.


</doc>
<doc id="631643" url="https://nl.wikipedia.org/wiki?curid=631643" title="Craniometrie">
Craniometrie

Craniometrie is de studie van de vorm, afmetingen en onderlinge verhoudingen van de botten van de menselijke schedel.

Craniometrie werd vroeger toegepast ter ondersteuning van antropologisch en etnologisch onderzoek (zie culturele antropologie). Men dacht destijds dat men aan de hand van de maten en bulten op de schedel uitspraken kon doen over de persoon (frenologie). Tegenwoordig speelt het vooral een rol bij het onderzoek naar diersoorten en bij het bepalen van evolutionaire ontwikkelingen van de mens binnen de archeologie.

In recente jaren is men opnieuw begonnen met het opmeten van menselijke schedels, ditmaal met als doel passende zonnebrillen en veiligheidshelmen voor mensen in Azië en Afrika te ontwerpen. De huidige ontwerpen zijn gebaseed om de (gemiddelde) maten van Europeanen en Noord-Amerikanen. De schedels van mensen uit Azië en Afrika verschillen dusdanig van vorm, dat "standaard" zonnebrillen en veiligheidshelmen niet goed passen.


</doc>
<doc id="631741" url="https://nl.wikipedia.org/wiki?curid=631741" title="Andrew Fire">
Andrew Fire

Andrew Zachary Fire (Palo Alto, 27 april 1959) is een Amerikaans bioloog en samen met Craig Mello de winnaar van de Nobelprijs voor de Fysiologie of Geneeskunde in 2006 voor de ontdekking van RNA-interferentie.

Fire werd geboren in Palo Alto, Santa Clara Country in Californië, en groeide op in Sunnyvale. Na zijn afstuderen aan het Fremont High School ging hij naar de Universiteit van Californië - Berkeley waar hij in 1978 zijn bachelor in de wiskunde behaalde. Hij behaalde onder Nobellaureaat Phillip Allen Sharp zijn PhD in biologie aan het Massachusetts Institute of Technology in 1983.

Later werkte hij in Cambridge in het laboratorium voor moleculaire biologie van het Medical Research Concil (MRC), met onder ander Sydney Brenner. Tussen 1986 en 2003 werkte hij aan het Carnegie Institution of Washington, afdeling embryologie in Baltimore. Het eerste werk over dubbelstrengs RNA als trigger van het stilleggen van genen werd toen gepubliceerd.

In 1989 werd hij adjunct professor in Biologie aan de Johns Hopkins-universiteit. Vanaf 2003 is hij hoogleraar pathologie en genetica aan de School of Medicine van de Stanford-universiteit. In 2004 werd Fire onderscheiden met de Dr. A.H. Heinekenprijs voor Biochemie en Biofysica.

Samen met Mello wordt Fire beschouwd als grondlegger van RNA-interferentie, door werk dat ze samen met de collega's SiQun Xu, Mary Montgomery, Stephen Kostas en Sam Driver, in 1998 in "Nature" werd gepubliceerd. Middels onderzoek aan het wormpje "Caenorhabditis elegans" ontdekten ze dat met kleine stukjes dubbelstrengs RNA bepaalde genen in het wormpje konden stilleggen door het onderscheppen van mRNA en zo de vorming van bepaalde eiwitten blokkeren.

Sinds de ontdekking ervan is RNA-interferentie een belangrijk onderzoeksgebied geworden onder zowel biologen als medici. Deze techniek biedt namelijk talrijke mogelijkheden voor de ontwikkeling van nieuwe generatie geneesmiddelen en behandelmethodes voor allerlei aandoeningen.


</doc>
<doc id="631743" url="https://nl.wikipedia.org/wiki?curid=631743" title="Craig Mello">
Craig Mello

Craig Cameron Mello (New Haven, 18 oktober 1960) is een Amerikaans geneticus en samen met Andrew Fire de winnaar van de Nobelprijs voor de Fysiologie of Geneeskunde in 2006 voor de ontdekking van RNA-interferentie.

Mello werd geboren in New Haven als zoon van James en Sally Mello. Na zijn afstuderen aan de Fairfax High School studeerde hij scheikunde aan de Brown-universiteit. Aansluitend ging hij naar de universiteit van Colorado maar na twee jaar stapte hij over naar de Harvard-universiteit waar hij in 1990 met een PhD promoveerde in de biologie. 

Na vier jaar gewerkt te hebben bij het Hutchinson kankeronderzoekscentrum werd hij in 1994 docent celbiologie aan de faculteit van de Universiteit van Massachusetts in Worcester. In 2000 werd hij er docent moleculaire geneeskunde en in 2003 werd hij er benoemd tot hoogleraar. Tevens is Mello sinds 2000 onderzoeker aan het Howard Hughes Medical Institute (HHMI).

In 2006 deelden Fire en Mello de Nobelprijs in de Fysiologie of Geneeskunde voor werk dat in 1998 in "Nature" werd gepubliceerd, samen met de collega's SiQun Xu, Mary Montgomery, Stephen Kostas en Sam Driver. In deze publicatie beschreven ze proces dat kleine stukjes dubbelstrengs RNA de activiteit van bepaalde genen effectief aan of uit kan schakelen - RNA-interferentie. Nader onderzoek toonde aan dat het om een evolutionair mechanisme te gaan die een centrale rol speelt in de natuurlijke ontwikkeling. 

De techniek van RNA-interferentie biedt mogelijkheden voor de ontwikkeling van nieuwe generatie geneesmiddelen. Middels het uitschakelen van schadelijke genen is het namelijk mogelijk om virussen, erfelijke ziekten en kanker te behandelen omdat ze hun ziekmakende vermogen te danken hebben aan de (ongewenste) activiteit van een klein aantal genen.


</doc>
<doc id="631867" url="https://nl.wikipedia.org/wiki?curid=631867" title="Triage">
Triage

Triage is het beoordelen van slachtoffers zoals bij grote(re) ongevallen, rampen, pandemieën en de Spoedeisende hulp-afdeling in ziekenhuizen, in verschillende categorieën verdeeld naar de ernst van de verwondingen of ziektebeeld. Bij ongevallen of rampen wordt dit uitgevoerd door de Geneeskundige Hulpverlening bij Ongevallen en Rampen (GHOR). Het wordt ook toegepast op de spoedeisende eerste hulp (SEH) afdeling van ziekenhuizen en op de huisartsenpost om de urgentie van binnenkomende patiënten en telefonische oproepen te bepalen.

Het doel is om prioriteiten te stellen en te bepalen welke patiënten het eerste medische hulp nodig hebben en welke patiënten korte of lange tijd kunnen wachten op hulp. Daarnaast wordt ook steeds meer aangegeven door wie de patiënt (eventueel) behandeld moet worden en wat het vervolgbeleid bij de klachten is. Er is echter nog geen voldoende objectieve methodiek om de hulpvragen in te delen. Daarom zoekt men naar een universele techniek waarmee de fout-marge bij het toekennen van een triagelevel zo veel mogelijk beperkt kan worden. Want overschatting van de hulpvraag kost hulpverleners onnodig veel tijd, en onderschatting kan tot zware gezondheidsproblemen leiden.

Triage is het Franse woord voor sorteren, waar het Latijnse drie (tri) nog in te herkennen is. Triage werd voor het eerst toegepast door de Franse chirurg Baron Dominique Jean Larrey ten tijde van zijn dienst in het leger van Napoleon. Het was bijzonder, omdat voorheen, gewonden op militaire rang werden behandeld en niet op urgentie.

Het werd in de Eerste Wereldoorlog voor het eerst op grote schaal gebruikt, om de slachtoffers op het slagveld in drie categorieën te verdelen (onbehandelbaar, ter plekke behandelen, naar het ziekenhuis). 

Nationaal en internationaal zijn er verschillende methodieken ontwikkeld die na de nodige ervaringen ook regelmatig bijgesteld worden. Een voorbeeld van een dergelijke methodiek is de indeling in vier categorieën van slachtoffers:

Bij zeer grote rampen zoals in oorlogssituaties en wanneer grote groepen hulpverleners zijn getroffen kan overgegaan worden op omgekeerde triage. De lichtste gevallen worden nu het eerste geholpen, zodat ze zo spoedig mogelijk mee kunnen helpen bij de verdere hulpverlening.



</doc>
<doc id="632043" url="https://nl.wikipedia.org/wiki?curid=632043" title="Babesiosis">
Babesiosis

Babesiosis, ook babesiose, tekenkoorts of piroplasmose genoemd, is een infectie die wordt veroorzaakt door de parasiet Babesia. Babesiosis wordt door een teek overgebracht, de "Dermacentor reticulatus". Een infectie bij dieren met deze parasiet komt het meest voor. Het gebeurt maar zelden dat mensen worden geïnfecteerd. Na een tekenbeet bedraagt de incubatieperiode één tot drie weken, hoogstens zes weken. Na een bloedtransfusie kan dit zelfs 9 weken zijn.
Babesia leeft in rode bloedcellen en vernietigt ze. Dit leidt tot koorts, hoofdpijn en spierpijn. De afbraak van de bloedcellen kan bloedarmoede veroorzaken.

Bij mensen van wie de milt is verwijderd, kan de infectie tot ernstige ziekte leiden met zelfs de dood als gevolg. In dit geval lijkt babesiosis op malaria. Dit gaat gepaard met hoge koorts, bloedarmoede, geelzucht, nierinsufficiëntie en donkere urine. De meeste gevallen van de ziekte in de Verenigde Staten, die werden opgelopen nabij de kust van New York en Massachusetts, zijn niet ernstig. 

Er zijn bij mensen ongeveer 30 gevallen bekend in West-Europa, vooral bij mensen zonder milt. Hierdoor is het verloop van de ziekte veel ernstiger dan bij de Amerikaanse gevallen. In Nederland zijn besmette teken aangetroffen maar er zijn tot nu toe nog geen patiënten bekend.

Tot voor kort beperkte deze aandoening zich in Europa tot de warme, en in mindere mate tot de gematigde gebieden op aarde. In 2004 werden echter in de regio Den Haag een aantal gevallen waargenomen in honden. Er lijkt een verband te bestaan met de opkomst in Nederland van de teek "Dermacentor reticulatus", die oorspronkelijk alleen in het zuidelijk deel van Europa voorkwam. De Babesia-bloedparasiet ("Babesia canis") is een protozoaire bloedparasiet en dringt de rode bloedcellen binnen. Ziekteverschijnselen zijn kortademigheid, koorts, rode urine en plotselinge sterfte. Een hond kan besmet raken door een tekenbeet, als deze teek zich eerder heeft volgezogen met bloed van een besmet dier. Het duurt 24 tot 48 uur voordat de Babesia's besmettelijk worden. Daarom moeten de teken snel verwijderd worden. Ook zijn er bestrijdingsmiddellen tegen teken, zoals spot-on pipetten, speciale tekenbanden en sprays. Ook is het mogelijk de hond in te laten enten tegen tekenkoorts, maar dit biedt geen volledige bescherming.

Tot 1957 was dit slechts een probleem op diergeneeskundig vlak. Babesia microti veroorzaakte bij schapen en runderen 'roodwaterkoorts'. In 1957 werd een eerste patiënt gevonden in het voormalige Joegoslavië. De ziekte werd eerst bij miltloze patiënten beschreven, maar in 1968 werd Babesia vastgesteld bij een patiënt, op een eiland voor de kust van de Verenigde Staten, met een milt. Sindsdien zijn in de VS meerdere gevallen gevonden bij personen waar de milt niet verwijderd was. Bij veel van die patiënten werd hun weerstand zwaar verminderd door een andere ziekte, bijvoorbeeld bij personen met hiv.


</doc>
<doc id="632437" url="https://nl.wikipedia.org/wiki?curid=632437" title="Cystinurie">
Cystinurie

Cystinurie is een vrij zeldzame stofwisselingsziekte, die voorkomt bij ongeveer één op de 10.000 mensen. Bij deze ziekte werkt het resorptiemechanisme in de nieren voor een viertal aminozuren niet goed, waardoor deze in veel hogere concentraties in de urine komen dan normaal het geval is. De slechtst oplosbare van deze aminozuren, cystine, kan dan nierstenen vormen. Afgezien van de eventuele gevolgen van deze stenen, zijn er geen symptomen van deze aandoening bekend.

Cystinurie is een autosomaal recessief overervende aandoening. In de meeste gevallen wordt cystinurie pas op een leeftijd tussen 20 en 40 jaar geconstateerd, omdat dan de eerste nierstenen ontstaan. Dit kan echter ook (veel) eerder gebeuren. De intense pijn die met de stenen gepaard gaat is het eerste symptoom. Eventuele verdere symptomen (schade en infecties aan nieren en urinewegen) zijn gevolgen van de nierstenen, en niet van de cystinurie op zich.

Cystine stenen vormen een kleine fractie van alle nierstenen (3% bij volwassenen, 1% bij kinderen). Ze zijn min of meer geel van kleur, en kunnen uit zeskantige kristallen bestaan. Ook puntige uitsteeksels zijn niet ongewoon. Cystine stenen zijn de hardste soort nierstenen, waardoor ze niet goed te vergruizen zijn. Ze zijn niet goed zichtbaar op röntgenfoto's, en op echografieën alleen als de juiste instellingen worden gekozen (wanneer naar de veel vaker voorkomende calciumstenen wordt gezocht, zullen cystinestenen waarschijnlijk niet in beeld komen).

De diagnose cystinurie wordt aan de hand van een tweetal onderzoeken gesteld:

Genezing van cystinurie is niet mogelijk. De behandeling ervan is gericht op het voorkomen van nierstenen. In de eerste plaats is het van belang veel (water) te drinken. Daardoor wordt veel urine geproduceerd, waarin de (gelijkblijvende) hoeveelheid cystine minder snel zal kristalliseren tot gruis of stenen. Eventueel gruis zal ook makkelijker uitgeplast worden. Daarnaast kan de zuurgraad van de urine langs medicinale weg verhoogd worden, waardoor kristallisatie van de cystine eveneens minder snel zal optreden. Een van de gebruikte medicijnen is kaliumcitraat. Ten slotte is het van belang niet te veel zout te gebruiken.

Aan cystinurie-patiënten wordt ook wel penicillamine voorgeschreven. Dit bindt zich aan de cystine en vergroot daarbij de oplosbaarheid ervan. Het heeft echter veel bijwerkingen en wordt daarom niet vaak gebruikt.

In oktober 2010 verscheen in Science een publicatie van de hand van Jeffrey Rimer (Universiteit van Houston) dat een dagelijkse dosis van 50 mg L-cystine dimethyl ester, L-CDME, de vorming van Cystine stenen kan verhinderen doordat deze stof de spiraalvormige kristalgroei belemmert.



</doc>
<doc id="632641" url="https://nl.wikipedia.org/wiki?curid=632641" title="Handwortelbeen">
Handwortelbeen

De handwortelbeentjes of ossa carpi zijn de botjes die gelegen zijn tussen het spaakbeen en de ellepijp aan de laterale zijde en de middenhandsbeentjes aan de mediale zijde. De botjes zijn zogenaamde "ossa brevia", korte beenderen.

In iedere menselijke hand zitten acht handwortelbeentjes, verdeeld over twee rijen van vier. In de onderste rij, aan de kant van het spaakbeen en de ellepijp, liggen, vanaf de duim richting de pink:
In de bovenste rij, aan de kant van de middenhandsbeentjes, bevinden zich, vanaf de duim richting de pink:

De handwortelbeentjes bij een onvolwassene kunnen worden gebruikt om diens uiteindelijke lengte van tevoren te bepalen.

Sommige mensen hebben nog extra handwortelbeentjes, die gedurende de embryonale ontwikkeling als extra botopbouwpunt ontstaan. Voorbeelden van deze extra handwortelbeentjes zijn de volgende:


Om de handwortelbeentjes makkelijker te onthouden, zijn in andere talen diverse ezelsbruggetjes bedacht, welke ook in de Nederlandstalige medische wereld veelvuldig worden toegepast.

De handwortelbeen kent bij sommige gewervelenden een soortgelijke bouw als bij de mens, terwijl bij andere gewervelden bepaalde beenderen afwezig zijn.

Men kan in de onderste van de twee rijen, die aan de kant van het spaakbeen en de ellepijp ligt, van binnen naar buiten de volgende beenderen onderscheiden:

Bij vleeseters, zoals de hond is het os carpi radiale met het os carpi intermedium versmolten. Men spreekt in zo een geval ook van een "os carpi intermedioradiale". De handwortelbeenderen kunnen naast de bovenstaande namen, ook dezelfde namen gegeven als die in de nomenclatuur van de mens. Overeenkomstig wordt voor het "os carpi intermedioradiale" ook de naam "os scapholunatum" gebruikt. Het os carpi centrale is rudimentair in de vleeseters en versmelt een aantal weken na de geboorte met het os carpi intermedioradiale.

In de bovenste rij, aan de kant van de middenhand, bevinden zich van binnen naar buiten:

Bij herkauwers zijn de ossa carpi II et III versmolten, met het uitblijven van het os carpi I. Het bot dat bestaat uit de ossa carpi II et III wordt ook wel het "os trapezoideocapitatum" genoemd. Bij het paard is het os carpi I ook vaak afwezig, maar zijn voor de rest de overige zeven handwortelbeentjes aanwezig. Het varken heeft alle acht de handwortelbeentjes, overeenkomend met de mens.


</doc>
<doc id="632663" url="https://nl.wikipedia.org/wiki?curid=632663" title="Os scaphoideum">
Os scaphoideum

Het os scaphoideum, ook wel scafoïd genoemd, is een van de acht handwortelbeentjes. Het is het grootste botje van de proximale rij van de handwortelbeentjes, gelegen aan de kant van het spaakbeen. Het heeft gewrichtsverbindingen met het spaakbeen, het os lunatum en het os capitatum aan mediale zijde, en het os trapezium en het os trapezoideum aan distale zijde.

Het os scaphoideum is moeilijk te breken. Desondanks is 60% van de breuken in handwortelbeentjes een breuk in het os scaphoideum. Het os scaphoideum is het slechtst doorbloede botje van het gehele menselijke skelet, waardoor een breuk van het botje slecht geneest. Bij een scafoïdfractuur van de hand is er vaak asdrukpijn over de duim en de wijsvinger van de aangedane hand. Bovendien is de tabatière anatomique verstreken en drukpijnlijk. Om de breuk radiologisch aan te tonen wordt vaak een zogenaamde navicularereeks geschoten, een serie röntgenfoto's van het os scaphoideum in vijf of zes verschillende projectierichtingen. Desondanks is de breuk geregeld radiologisch niet aan te tonen. Na tien tot veertien dagen gipsbehandeling wordt het klinisch en zo nodig het radiologisch onderzoek herhaald, omdat een breuk van het os scaphoideum soms na veertien dagen wel zichtbaar is op röntgenfoto's. 
Als behandeling wordt gedurende zes tot twaalf weken immobilisatie door middel van zogenaamd navicularegips gegeven. Dit gips reikt vanaf de elleboogsplooi tot aan de knokkels van de metacarpofalangeale gewrichten van de hand, met een verlenging tot het interfalangeale gewricht van de duim. Hiermee kan de kans op pseudartrose, een beruchte complicatie, zo klein mogelijk worden gehouden. Het gehele genezingsproces kan drie tot vier maanden in beslag nemen.


</doc>
<doc id="632754" url="https://nl.wikipedia.org/wiki?curid=632754" title="SARS">
SARS

SARS ("Severe Acute Respiratory Syndrome", vertaald: ernstig acuut ademhalingssyndroom) is een soms levensbedreigende vorm van atypische longontsteking (pneumonie), waarover tot nu toe nog weinig bekend is. De eerste gevallen verschenen in de Chinese provincie Guangdong, eind 2002. De ziekte is besmettelijk, en verspreidde zich naar Hongkong, en van daaruit naar Vietnam, Canada en andere landen. In China zijn gevallen gemeld vanuit vele delen van het land.

De ziekte wordt veroorzaakt door het SARS-virus. Het is een type coronavirus dat vóór de uitbraak van SARS nog niet eerder bij mensen was aangetroffen.

De ziekte lijkt in ongeveer 5-15% van de gevallen een dodelijke afloop te hebben. (Bij griep is het (directe en indirecte) jaarlijkse sterftecijfer in Nederland 1000-2000, bij ca. 80.000 gevallen per jaar (1,25-2,50%).) Vooral ouderen zijn kwetsbaar maar voor jonge mensen is de infectie zeker niet ongevaarlijk.

Besmetting vindt niet alleen plaats via de adem, maar vermoedelijk ook via urine, ontlasting en huidcontact. Mensen kunnen ook SARS krijgen door besmet water of voedsel te consumeren. Het virus kan namelijk niet alleen via de longen, maar ook via de nieren, de dunne darm en zweetklieren het lichaam binnen dringen. De meeste gevallen zijn onder de familieleden van patiënten en het medisch personeel dat hen heeft verzorgd.
De ziekte is echter wel duidelijk minder besmettelijk dan de gewone griep.

De ziekte werd als nieuwe ziekte ontdekt door Carlo Urbani, een arts van de Wereldgezondheidsorganisatie, die tijdens zijn onderzoek van de nieuwe ziekte in Vietnam besmet raakte en inmiddels zelf aan de ziekte is overleden. Bij de identificatie van het virus dat de ziekte veroorzaakt speelde de Nederlandse viroloog Ab Osterhaus een belangrijke rol.

Als symptomen van SARS gelden de volgende.:

In dit stadium is de ziekte dus nagenoeg niet te onderscheiden van een zware griep.

Bij verdere progressie van de ziekte kunnen optreden:

Dit is de periode tussen het moment van besmetting (vb. contact met een SARS-patiënt) en het ogenblik dat de eerste ziektetekens optreden. De incubatieperiode van de ziekte is meestal van 2 tot 7 dagen, al kan het vermoedelijk wel eens tot 10 dagen duren.

Er zijn inmiddels drie diagnostische tests (ELISA, IFA, en PCR) voor SARS beschikbaar, waarvan er echter twee pas met zekerheid kunnen aangeven of iemand de ziekte had als hij alweer beter of al dood is; er is voorts een snelle test die echter veel fout-negatieve uitslagen geeft.

Op 16 april 2003 maakte de Wereldgezondheidsorganisatie bekend dat definitief was vastgesteld dat SARS wordt veroorzaakt door een tot nu toe onbekend coronavirus (zie het persbericht, hieronder). Dit werd al enige tijd vermoed

Op 30 mei 2003 meldt het NRC dat een coronavirus dat identiek is aan de veroorzaker van SARS, gevonden is in de Civetkat, een Zuid-Chinese delicatesse. Mogelijk dat dit de bron is van SARS bij de mens.

Behandeling met ribavirine (oorspronkelijk een hepatitismedicijn met ernstige bijwerkingen) lijkt in sommige gevallen enig resultaat op te leveren. Daarnaast wordt de patiënt geïsoleerd verpleegd om verdere verspreiding te voorkomen. Bij problemen met de longen kan beademing nodig zijn.

Chloroquine, een bekend en goedkoop middel tegen malaria, blijkt in laboratoriumproeven actief tegen het SARS-virus. In tegenstelling tot vele andere geneesmiddelen kent chloroquine weinig bijwerkingen. Wellicht zal chloroquine een belangrijk middel blijken in de bestrijding van SARS.

Eind 2002 woedde in de Chinese provincie Guangdong een mysterieuze longziekte, waarvan nu vermoed wordt dat het SARS geweest is. Midden-februari 2003 werd de WHO hiervan op de hoogte gesteld.

Een arts die in Guangdong patiënten had behandeld, bracht de ziekte naar Hongkong, waar hij op 4 maart stierf. Hij infecteerde een aantal andere gasten in zijn hotel, die op hun beurt ziekenhuispersoneel besmetten.

Een volgende stap in de verspreiding werd veroorzaakt door een Amerikaanse zakenman die in Hongkong de ziekte opliep, en vervolgens naar het Vietnamese Hanoi reisde, waar hij in een ziekenhuis werd opgenomen. Sindsdien is de ziekte op vergelijkbare wijze (vliegreizen van personen die zonder het te weten de ziekte bij zich droegen) naar diverse andere landen verspreid.

Op 10 april 2003 waren volgens de WHO wereldwijd 2781 gevallen van SARS gemeld. Het aantal personen dat aan de ziekte is overleden bedroeg op die datum 111.

Op 16 april 2003 werd de definitieve identificatie bekendgemaakt van het SARS-virus dat de ziekte veroorzaakt.

Op 5 juli 2003 liet de Wereldgezondheidsorganisatie na een periode van 20 dagen zonder nieuwe gevallen weten dat de ziekte overal onder controle lijkt te zijn, maar waarschuwde tevens dat het de komende winter opnieuw zou kunnen uitbreken en dat waakzaamheid dus geboden blijft.

De BBC world service meldde op 5 mei 2003 dat uit China en Hongkong berichten komen dat

Op 17 december 2003 werd opnieuw een geval van SARS vastgesteld. Slachtoffer was ditmaal een onderzoeker van een militair medisch centrum in Taiwan. De onderzoeker had eerder die maand een congres over SARS bezocht dat in Singapore werd gehouden.

Latere economische rapporten toonden aan dat SARS de stormachtige economische groei van China tijdelijk tot stilstand had gebracht. Na afloop van de epidemie zette de groei echter weer door.

In Nederland zijn tot nu toe nog geen gevallen van SARS gemeld. Enkele gevallen in België bleken later loos alarm. In Engeland en Duitsland zijn enkele gevallen geweest, die afdoende lijken te zijn afgeschermd. Wereldwijd waren er op 31 mei 2003 8360 gevallen gemeld waarvan 764 met fatale afloop en inmiddels ook alweer meer dan 5000 herstelde patiënten.



</doc>
<doc id="632855" url="https://nl.wikipedia.org/wiki?curid=632855" title="Slank">
Slank

Slank is de aanduiding voor iemand die of iets dat zodanige afmetingen heeft dat de proporties als esthetisch en aantrekkelijk worden ervaren. Over het algemeen wordt er "smal en goed geproportioneerd" mee bedoeld. Het begrip is subjectief. De perceptie van wie en wat al dan niet slank is, is persoonsgebonden, cultureel bepaald en gebonden aan de tijdgeest. Wat vroeger als esthetisch en mooi werd ervaren, vinden sommigen nu dik en onaantrekkelijk.

Slank is geen synoniem van mager. Mager heeft een veeleer negatieve connotatie, slank een positieve.

Niet alleen personen kunnen als slank worden ervaren, ook objecten, zoals een slanke kolom in de bouwkunde of een slanke boom in de natuur.


</doc>
<doc id="633282" url="https://nl.wikipedia.org/wiki?curid=633282" title="Cees Renckens">
Cees Renckens

Cornelis Nicolaas Maria (Cees) Renckens (Hoorn, 1 januari 1946) is sinds 1980 gynaecoloog in het Westfries Gasthuis. Van 1988 tot 2011 is hij voorzitter geweest van de Vereniging tegen de Kwakzalverij (VtdK), die sedert haar oprichting in 1881 actief strijdt tegen alle geneeswijzen die niet door wetenschappelijk bewijs worden ondersteund. Renckens is de auteur van verschillende boeken over alternatieve geneeswijzen, pseudowetenschap en kwakzalverij.

Cees Renckens studeerde geneeskunde aan de Rijksuniversiteit Groningen van 1963 tot 1971. Hij werd arts-assistent chirurgie en gynaecologie in het rooms-katholiek St. Josefziekenhuis in Heemskerk, en volgde in Amsterdam de Nationale Tropencursus voor Artsen. Na zijn werk als tropenarts in Zambia van 1973 tot 1975 werd hij arts-assistent pathologische anatomie aan de Vrije Universiteit te Amsterdam, en specialiseerde zich vervolgens tot gynaecoloog in het Wilhelmina Gasthuis te Amsterdam en het Elisabeth Gasthuis te Haarlem. Daarbinnen heeft hij onvruchtbaarheid en endoscopische chirurgie als speciale aandachtsgebieden.
In 1980 werd hij ingeschreven in het specialistenregister (MSRC), en werd gynaecoloog bij het Westfries Gasthuis te Hoorn. In mei 2011 legde hij zijn praktijk neer na het bereiken van de 65-jarige leeftijd.

Zijn afkeer van alternatieve geneeswijzen bracht hem er in 1980 toe lid te worden van de Vereniging tegen de Kwakzalverij. Van 1988 tot 2011 was hij er voorzitter. Hij staat bekend om zijn scherpe commentaren en onder zijn leiding groeide het ledental van de vereniging van bijna 300 tot ruim 2100.

Op 12 oktober 2004 promoveerde hij aan de Universiteit van Amsterdam tot doctor in de medische wetenschappen met het proefschrift 'Dwaalwegen in de geneeskunde'. Promotores waren prof. dr. O. P. Bleker, prof. dr. F.S.A.M. van Dam en de leden van de promotiecommissie waren dr. E. Borst-Eilers, prof. dr. P.Borst, prof. dr. J. van Heerden, prof. dr. J.Hoogstraten, prof. dr. E. Schadé en prof. dr. E. van der Veen. Van zijn proefschrift verscheen een handelseditie bij Bert Bakker.
Op 8 oktober 2011 kondigde Renckens zijn afscheid als voorzitter van de Vereniging tegen de Kwakzalverij aan. Renckens is 23 jaar voorzitter van deze vereniging geweest.

Voormalig emeritus hoogleraar klinische biochemie Piet Borst is van mening dat Renckens, voor zijn compromisloze en volhardende bestrijding van onwetenschappelijke vormen van zorg door artsen, respect en lof verdient. Vanwege zijn harde stellingname tegen vermeende kwakzalvers bestaat er kritiek uit kringen van andersdenkenden op zijn publicaties. Vanuit de alternatieve geneeswijzensector kwam commentaar op het proefschrift van Renckens.

Op 12 december 2002 werd aan Cees Renckens de Hector Treub-prijs 2002 toegekend. Deze prijs wordt iedere twee tot vier jaar uitgereikt aan mensen met een belangrijke maatschappelijke verdienste in de gezondheidszorg, in het bijzonder op het gebied van de verloskunde en gynaecologie.

Wegens zijn niet-aflatende strijd in woord en geschrift tegen de kwakzalverij ontving Renckens op 28 april 2006 de benoeming tot Ridder in de Orde van Oranje-Nassau.



</doc>
<doc id="633508" url="https://nl.wikipedia.org/wiki?curid=633508" title="Cataractextractie">
Cataractextractie

Bij een cataractextractie wordt de door cataract (grijze staar) aangetaste ooglens verwijderd en vervangen door een prothese, een zogenaamde intraoculaire lens of IOL. Dit gebeurt tegenwoordig bijna altijd onder lokale verdoving. Alleen als de patiënt te onrustig is wordt totale verdoving gebruikt.

Cataractextracties vonden reeds in de oudheid plaats. In Egyptische mummies en ook op hiërogliefen zijn hiervoor bewijzen gevonden. De techniek bestond erin om dermate hard op de oogbol te drukken, dat de lens losliet en in het oog wegzakte. De behandelde persoon was dan uit dit oog nog steeds zo goed als blind, maar kon ten minste nog licht en donker, en grote vormen onderscheiden.

Bij deze techniek, die tot in de jaren 80 werd gebruikt, wordt het hoornvlies wordt over 180° geopend, zodat de lens vrij komt te liggen. Met een "cryoprobe", een soort staafje dat op tientallen graden onder nul gebracht wordt, wordt de lens aangeraakt waardoor de lens aan dit staafje vastvriest. Door voorzichtig trekken wordt de lens uit het oog getrokken. Nadien wordt het hoornvlies gehecht. Bij deze techniek is het niet mogelijk om een intraoculaire lens te plaatsen omdat er geen structuren zijn om deze lens aan vast te hechten; deze zijn met de oorspronkelijke lens verwijderd. Om toch een min of meer acceptabel zicht te krijgen, kregen de patiënten een zware bril aangemeten. Deze vervormde het zicht zeer sterk, maar de patiënten zagen na de ingreep beduidend beter dan voordien.
Als belangrijkste complicatie kan netvliesloslating optreden, hetgeen kan resulteren in blijvende blindheid.

Deze techniek verving de ICCE en werd courant gebruikt tot eind jaren 90.
Net zoals bij ICCE wordt het hoornvlies over 180° ingesneden. Nu wordt met een speciale naald (een cystotoom) of een pincet de voorkant van het kapsel van de lens opengescheurd. Vervolgens wordt met een soort lepel (een vectis) de lenskern losgemaakt van de achterzijde van het kapsel, en enkel de lenskern wordt verwijderd. In het overgebleven kapsel kan dan een kunstlens geïmplanteerd worden. Na de ingreep wordt het hoornvlies gehecht. Tegenwoordig wordt deze techniek slechts in uitzonderlijke gevallen gebruikt.

Fako-emulsificatie (kortweg fako) is de op dit ogenblik meest gebruikte techniek. Hierbij wordt slechts een kleine insnede (2,5 à 3 mm) in het hoornvlies gemaakt. Deze insnede wordt op een speciale manier gemaakt zodat hechting nadien niet nodig is (door in soort trapvormige snede door het hoornvlies te snijden, wordt de incisie zelf-sluitend). Zoals bij ECCE wordt het voorste lenskapsel met een cystotoom verwijderd. Door middel van een 1 mm dik buisje [een "phaco probe"], dat ultrasoon in trilling is gebracht, wordt de lenskern verpulverd en weggezogen. Als de lenskern is verwijderd wordt daarvoor in de plaats een speciale kunstlens ingebracht. De lens wordt in opgerolde toestand ingebracht, zodat eerder genoemde kleine incisie voldoende is.


</doc>
<doc id="633698" url="https://nl.wikipedia.org/wiki?curid=633698" title="Tandartsangst">
Tandartsangst

Tandartsangst, tandartsvrees, tandartsfobie, dentofobie of odontofobie is een angst om naar de tandarts te gaan en/of een tandartsbehandeling te ondergaan. Het begrip "odontofobie" wordt ook gebruikt in de betekenis 'angst voor tanden'.

Diverse onderzoeken hebben uitgewezen dat 80% van de Nederlanders wel eens bang is tijdens een behandeling bij de tandarts. De meeste mensen gaan desondanks elk (half)jaar op controle, maar er is een groep van naar schatting tussen de 500.000 en 800.000 mensen in Nederland die extreem bang is voor de tandarts.

Het zijn jongeren en ouderen, in elke sociale klasse en zowel laag- als hoogopgeleiden. Veel van de mensen die extreem bang zijn voor de tandarts gaan helemaal niet meer naar de tandarts. Zij bedenken allerlei excuses om niet te hoeven gaan.

Er bestaan grofweg drie manieren, zogenaamde "pathways of fear", volgens welke angst voor tandheelkundige behandeling kan ontstaan. De eerste manier omvat eigen (negatieve) ervaringen, vaak in de jeugd. Dit zijn meestal tandheelkundige ervaringen, maar ook medische en andere soorten ervaringen kunnen hieraan bijdragen. De schooltandarts wordt vaak als oorzaak genoemd. Ook pijnlijke of negatieve ervaringen bij een tandarts in het (recente) verleden kunnen aanleiding zijn voor het ontstaan van angst, net als het gevoel hebben de controle te verliezen.

De tweede manier is het zogenaamde modelleren, waarbij een kind de signalen oppikt die een angstige ouder afgeeft. Als een kind ziet dat zijn moeder ineens angstig wordt in een bepaalde situatie, zal het kind dit soms overnemen.

De derde categorie bestaat uit negatieve informatie uit andere bronnen. Voorbeelden hiervan zijn angstaanjagende verhalen van familie, vrienden of in kranten/tijdschriften. Vaak vergeet men hierbij dat de bijzondere (en dus vaak bijzonder nare) ervaringen veel interessanter zijn om te vertellen en dus ook vaker verteld worden dan de "saaie", bijvoorbeeld een verhaal over een behandeling die vlotjes verliep. Ook onthouden mensen de bijzondere (nare) informatie veel beter dan de misschien wel honderd neutrale verhalen die ze horen.

Wanneer deze angst groot genoeg is, loopt de persoon het risico terecht te komen in een vicieuze cirkel, waarbij angst zorgt voor vermijding, vermijding zorgt voor achteruitgang van het gebit, vervolgens voor een negatieve gedachtegang ("nu is het écht mis met mijn gebit") en uiteindelijk weer voor meer angst. Psychosociale problemen (schaamte) als gevolg van achteruitgang van het gebit spelen ook vaak een rol.

De tandartsen van tegenwoordig kijken meer naar de hele persoon en niet alleen naar het gebit. Veel van hen begrijpen de angst wel degelijk. Daarom is het niet altijd nodig om op zoek te gaan naar een speciale angsttandarts.

Tegenwoordig zijn er ook klinieken waar men zich onder narcose kan laten behandelen. Het nadeel is dat men na de narcose in de regel nog net zo angstig is als ervoor omdat men dan de behandeling niet bewust meemaakt. Het probleem, de angst, wordt omzeild in plaats van opgelost. Een ander nadeel zijn de hoge kosten.

Ook een behandeling met lachgas is een mogelijkheid. Hierdoor ondergaan mensen de behandeling iets rustiger terwijl zij wel gewoon "bij" zijn. Wel heeft het net als narcose als nadeel dat de angst niet verandert. Anders gezegd: het leereffect van farmacologische beïnvloeding (of het nou om narcose, lachgassedatie of angstverminderende medicijnen gaat) is weinig tot niets. Als patiënt blijf je voorafgaand aan behandelingen angstig en ben je afhankelijk van behandelplaatsen waar narcose- of lachgasbehandeling mogelijk is.

Daarnaast is er ook een puur psychologische benadering mogelijk. Dit is een manier waarop de angst blijvend minder kan worden.



</doc>
<doc id="633969" url="https://nl.wikipedia.org/wiki?curid=633969" title="Polyethyleenglycol">
Polyethyleenglycol

Polyethyleenglycol, afgekort als PEG, is een hydrofiel polymeer of oligomeer waarvan de ketens zijn opgebouwd uit monomeereenheden met de formule (-CH-CH-O-), met aan elk uiteinde een hydroxylgroep (-OH). Chemisch gezien is PEG een polyether van etheenglycol. De productie gebeurt echter door de polymerisatie van ethyleenoxide in aanwezigheid van water, ethyleenglycol, di- of tri-ethyleenglycol. Het wordt in de farmacie ook wel macrogol genoemd. Achter de naam wordt meestal de gemiddelde molecuulmassa genoemd, bijvoorbeeld Macrogol 400.

PEG bestaat in verschillende ketenlengtes: de korte ketens (enkele honderden monomeren aan elkaar) zijn bij kamertemperatuur vloeibaar, de langere ketens (tot tienduizend monomeren) zijn bij kamertemperatuur vast. Polyethyleenglycolen met lange ketens en hoge molecuulmassa's (meer dan 35.000) noemt men ook polyethyleenoxide, omdat in die producten de rol van de hydroxylgroepen verwaarloosbaar is.

PEG is een chemisch weinig reactieve, niet gevaarlijke stof met vele toepassingen in de medische, farmaceutische, cosmetische en andere industriële sectoren, in de celbiologie en archeologie.

PEG's worden geproduceerd door de additiepolymerisatie van etheenoxide aan water, mono-, di- en/of tri-ethyleenglycol. De reactie gebeurt met als katalysator een sterke base zoals natriumhydroxide of kaliumhydroxide.

PEG is oplosbaar in water waarbij de mate van oplosbaarheid af hangt van de ketenlengte.

PEG wordt veel toegepast als halffabricaat voor de vervaardiging van polyurethaan door het te laten reageren met een di-isocyanide.

PEG wordt ook toegepast om eiwitten voor medisch gebruik langer in het bloed te houden. Het eiwit wordt chemisch aan het PEG 'geplakt', waardoor leverenzymen het eiwit minder makkelijk kunnen afbreken. Zodoende is de afbraak langzamer, zodat het dosisinterval (de tijd tussen twee toedieningen) langer kan worden. In geval van interferon bij hepatitis heeft dit een forse verbetering opgeleverd.

Ook is de immunogeniciteit van het ontstane eiwit lager, zodat reacties van het afweersysteem op het eiwit minder vaak voorkomen.

PEG wordt als zodanig ook toegepast om hydrofiele zetpillen te maken. Doordat PEG hygroscopisch is (het trekt water aan), levert dit type zetpillen soms irritatie van het rectum op. Het gebruik van zetpillen met PEG als basis neemt daarom af; uitzondering is de toepassing in tropische landen (andere zetpillen worden gemaakt van vet en leiden niet tot irritatie, maar smelten bij 36 graden Celsius). Geneesmiddelen komen vrij uit het PEG doordat de zetpil oplost in het rectumvocht. PEG-zetpillen smelten dus niet in het lichaam. Daarom is het ook geen probleem dat PEG pas bij 50-70 graden Celsius smelt. PEG wordt (onder de stofnaam "macrogol", bekendste merknaam "Movicol") ook als laxeermiddel gebruikt, dat onder meer wordt voorgeschreven bij constipatie.

PEG wordt ook gebruikt in zijn polymere vorm als zalfbasis. Een voorbeeld hiervan is een mengsel van PEG 4000 en PEG 400, wat een wateroplosbare vetvrije zalfbasis vormt.

In de archeologie wordt PEG gebruikt om hout te conserveren.

PEG wordt ook wel toegepast om cellen aan elkaar te hechten bij een weefselkweek techniek genaamd protoplast fusie.


</doc>
<doc id="634173" url="https://nl.wikipedia.org/wiki?curid=634173" title="Anatomische snuifdoos">
Anatomische snuifdoos

De anatomische snuifdoos (Frans: "tabatière anatomique", Engels: "anatomical snuff box") is een kuiltje dat zichtbaar is in de huid tussen twee gespannen duimpezen.

Het kuiltje is te vinden aan de laterale zijde van de pols en het ontstaat wanneer de duim maximaal gestrekt en iets dorsaalwaarts bewogen wordt. Het kuiltje wordt ulnair (aan de "pinkzijde") begrensd door de pees van de musculus extensor pollicis longus en radiaal (aan de "duimzijde") door de pezen van musculus extensor pollicis brevis en musculus abductor pollicis longus.

De naam is ontstaan omdat het kuiltje traditioneel werd gebruikt om wat tabak in te leggen bij het opsnuiven van snuiftabak. Het kuiltje wordt tegenwoordig vooral gebruikt bij het opsnuiven van pep.

Bij een breuk van het os scaphoideum, een van de handwortelbeentjes, is de anatomische snuifdoos bij druk pijnlijk, en soms als gevolg van een zwelling of een bloeduitstorting verstreken (dat wil zeggen: het kuiltje is opgevuld). Dit is een veelvoorkomend letsel bij een val die met gestrekte arm en uitgespreide hand wordt opgevangen, waardoor grote kracht op de pols wordt uitgeoefend. Een dergelijke breuk wordt vaak niet opgemerkt als men er niet aan denkt om in de snuifdoos op drukpijn te controleren. Soms is een nucleaire scan of een MRI nodig om een breuk aan te tonen.


</doc>
<doc id="634319" url="https://nl.wikipedia.org/wiki?curid=634319" title="Ziekte van Von Hippel-Lindau">
Ziekte van Von Hippel-Lindau

De ziekte van Von Hippel-Lindau ook wel angiomatosis cerebelli et retinae genoemd, is een aangeboren autosomaal dominant erfelijke aandoening die historisch gerekend wordt tot de facomatosen. De ziekte kenmerkt zich door bloedvatgezwellen in het netvlies ("retina"), de kleine hersenen ("cerebellum"), het verlengde merg en in de huid, en door cystes in pancreas en nieren.


</doc>
<doc id="634557" url="https://nl.wikipedia.org/wiki?curid=634557" title="Priests for Life">
Priests for Life

Priests for Life is een katholieke pro-life actiegroep gevestigd in New York. De vereniging stelt zich als doel om de praktijk van abortus, de doodstraf en euthanasie terug te dringen.

Priests for Life werd opgericht door E.H. Lee Kaylor, een priester van het Aartsbisdom San Francisco. Op 30 april 1991 werd het door aartsbisschop John Quinn van San Francisco officieel door de Kerk erkend als een private vereniging van gelovigen. In 2003 verkreeg het van de Verenigde Naties de status van NGO.

Het lidmaatschap is voorbehouden aan katholieke bisschoppen, priesters en diakens, maar ook leken kunnen zich aansluiten onder een ander statuut. Er werken ongeveer 40 voltijdse werknemers, onder hen Frank Pavone en Paul Schenck.



</doc>
<doc id="634566" url="https://nl.wikipedia.org/wiki?curid=634566" title="Stromatoliet">
Stromatoliet

Stromatolieten zijn een vorm van afzettingsgesteente dat vaak sterk gelaagd is en veel kalk bevat. Het ontstaat doordat cyanobacteriën het sediment invangen en vasthouden. Deze vormen vervolgens laag op laag op een wijze die vergelijkbaar is met de wijze waarop koraalriffen ontstaan.

Stromatolieten behoren tot de oudste fossielen en worden aangetroffen vanaf circa 3,5 miljard jaar geleden. In het Precambrium kwamen ze veel voor, maar tegenwoordig worden ze nog slechts gevormd in enkele speciale milieus, in het bijzonder op plekken waar het water zeer zout of alkalisch is. Dat komt doordat dat in normale milieus een stromatoliet veel sneller door dieren afgegraasd zou worden dan het opgebouwd kan worden. Een bekende locatie van stromatolieten is Shark Bay in West-Australië.

In 2016 werden bij Isua op Groenland fossiele stromatolieten gevonden die een recordouderdom van 3,7 miljard jaar bleken te hebben. Dit schoof de datum waarop het leven op aarde verscheen met 200 miljoen jaar terug in de tijd.


</doc>
<doc id="634685" url="https://nl.wikipedia.org/wiki?curid=634685" title="Jutta Borms">
Jutta Borms

Jutta Borms (1973) is een huisarts, musicus en televisiepresentator in België.

Borms werd in Vlaanderen bekend door het survivalprogramma "Expeditie Robinson" waarvan zij de vierde serie won in 2003. Zij studeerde klassieke geneeskunde en heeft met 3 collega's een huisartsenpraktijk in Tielrode. Hier werkt zij ook met alternatieve geneeswijzen als fytotherapie en acupunctuur. Door haar verworven bekendheid kon zij ook haar hobby, muziekmaken, verder uitbouwen en schreef onder meer een nummer voor de in België populaire politieserie op de VRT, Flikken. Tevens treedt zij af en toe op als zangeres en pianist. In 2004 werd zij gevraagd om op de Vlaamse televisiezender Vitaya in de maandelijkse gezondheidsshow "Vitali-Tijd" een regulier item te verzorgen onder de titel "Natuurlijk Gezond". Ze is verbonden aan de dagkliniek van Kasteel Groenhoven, waar ze onder meer chronischevermoeidheidssyndroom behandelt. Ze is op 8/8/2008 getrouwd.


</doc>
<doc id="635098" url="https://nl.wikipedia.org/wiki?curid=635098" title="Guargom">
Guargom

Guargom of guaran is het hoofdbestanddeel van het voedingsadditief guarpitmeel. Het is een polysacharide (een galactomannaan) en wordt gewonnen uit de zaden van de Guarplant.

In de levensmiddelenindustrie wordt het gebruikt als verdikkingsmiddel en als stabilisator. Het wordt veel toegepast om de structuur van consumptie-ijs te verbeteren, waarbij het tevens zorgt dat het ijs minder snel smelt. Ook aan zachte kazen en roomkaas wordt het toegevoegd. Guarpitmeel bestaat voor driekwart uit voedingsvezel. Daardoor kun je er voeding meer volume mee geven, het is een vulstof. Uit onderzoek van de Europese Unie blijkt dat guarpitmeel een positieve invloed heeft op de cholesterolspiegel.

Het is in de EU toegelaten als additief voor voedingsmiddelen met nummer E412.


</doc>
<doc id="635173" url="https://nl.wikipedia.org/wiki?curid=635173" title="Godshuis">
Godshuis

Een godshuis is

Godshuizen ontstonden aanvankelijk als hospitalen aan de stadspoorten, waar arme passanten of kloosterlingen onderdak konden krijgen, soms voor één nacht, wanneer de stadspoorten al gesloten waren. Langzamerhand kregen ze meer functies, zodat onder de noemer godshuizen ook begijnhoven, ziekenhuizen, leprozenhuizen, pesthuizen, oude-mannen en vrouwenhuizen, proveniershuizen, vondelinghuizen en weeshuizen konden geteld worden.

Naarmate de steden ontstaan en zich uitbreiden, wordt het aantal godshuizen in de steden zelf ook steeds talrijker. Onder meer als gevolg van de Reformatie en de godsdienstoorlogen wordt hun financiële positie vanaf de 16e eeuw echter steeds moeilijker. Het verscherpte sociale klimaat en de groeiende armoede droegen er in de 16e eeuw verder toe bij dat de selectie steeds strenger werd, en men zich meer en meer ging toeleggen op meest behoeftigen, de zieken. Daardoor wordt het gasthuis ook meer en meer aanzien als hospitaal of ziekenhuis - ook vandaag worden ziekenhuizen nog vaak gasthuis genoemd. De term "godshuis" wordt veeleer synoniem van ouderlingenhuis of hospice. (Sinds een aantal jaren wordt de term "hospice" gebruikt als zorginstelling voor terminale zieken).

Met de Franse Revolutie neemt de staat ten volle zijn verantwoordelijkheid op m.b.t. de organisatie van de armenzorg. De wetten van 16 vendémiaire en 7 frimaire van het jaar V regelen ook voor België de oprichting en organisatie van de twee organen die met de armenzorg zullen belast worden: de "Burgerlijke Godshuizen" (Hospices Civils) en de "Burelen van Weldadigheid".

Beide instellingen werden in België in 1925 samengevoegd tot de Commissies Van Openbare Onderstand, sinds 1976 de Openbare Centra voor Maatschappelijk Welzijn.

In Brugge dateren de oudste godshuisjes uit de 14de eeuw. Er zijn nog meer dan 40 godshuiscomplexen, meestal van het binnenhoftype, wat in Nederland "hofje" wordt genoemd. Het merendeel, in totaal meer dan 250 woningen, wordt door het OCMW aan bejaarden verhuurd.

In verschillende Europese landen en ook binnen de Lage Landen verschilden de ontwikkelingen nogal van stad tot stad. In Antwerpen stonden de meeste godshuizen vanaf de 16e eeuw onder het beheer van de Aalmoezenierskamer. Men maakte onderscheid tussen de grote en de kleine godshuizen. Als grote godshuizen had men : het "Dulhuis", het "Vondelingenhuis", het "Maagdenhuis" en het "Jongershuis".

De kleine godshuizen waren de talrijke stichtingen die bedoeld waren om aan een beperkt aantal onbemiddelde bejaarde vrouwen, mannen of gehuwde paren een huisvesting en een jaarlijkse toelage te verschaffen. In Nederland werden dergelijke stichtingen meestal aangeduid onder de benaming "hofje". Het gaat daarbij om een klein gebouwencomplex, een reeks lage woningen, gegroepeerd rond een centraal grasplein met een centrale pomp. De toegang van het godshuis is een smalle gang die op de straat uitmondt en daarvan is afgesloten met een poortje, waarop een opschrift staat. Veel godshuizen hebben ook een kleine kapel en een afzonderlijk pomphuis waar de bewoners terechtkonden voor het wassen.

De godshuizen werden gesticht door burgers of door burgerlijke en godsdienstige gemeenschappen. Burgers beoogden natuurlijk het liefdadige doel op zich, maar hoopten met de stichting zich ook gunstig in het hiernamaals in te kopen. Vaak waren de bewoners verplicht om regelmatig te bidden voor het zielheil van de weldoende stichters. De opschriften verwijzen naar de intentie waarmee het godshuis werd opgericht, bv. Ter ere van de zeven Bloedstortingen, de zeven Weeën, of hier te zaaien om in het hemelrijk te maaien. Ook verenigingen stichtten godshuizen, zoals de smeden, de huidevetters, de droogscheerders en andere ambachten.

Het ontstaan en de inrichting van godshuizen in andere Vlaamse steden, zoals Lier, Ieper of Gent, is vergelijkbaar met de hierboven beschreven situaties in Brugge en Antwerpen.
In de negentiende eeuw ontstond in de Oost-Vlaamse gemeente Sint-Laureins een monumentaal godshuis.



</doc>
<doc id="635424" url="https://nl.wikipedia.org/wiki?curid=635424" title="Os lunatum">
Os lunatum

Het os lunatum of maanbeen is een van de acht handwortelbeentjes. Het botje is gelegen in de proximale rij van de handwortelbeentjes, tussen het os scaphoideum aan laterale zijde en het os triquetrum aan mediale zijde. Naast deze botjes vormt het gewrichtsverbindingen met het spaakbeen aan proximale zijde, en het os capitatum en het os hamatum aan distale zijde.

"Lunatum" is Latijn voor (halve)maanvormig en duidt op de concave vorm van het beentje. Daarom wordt het botje in het Nederlands soms ook wel "maanbeen" genoemd.


</doc>
<doc id="635432" url="https://nl.wikipedia.org/wiki?curid=635432" title="Os triquetrum">
Os triquetrum

Het os triquetrum of driehoeksbeen is een van de acht handwortelbeentjes. Het is gelegen in de proximale rij van handwortelbeentjes, tussen het os lunatum en het os pisiforme. Vanwege zijn driehoekige vorm heeft het botje velerlei (Latijnse) benamingen gekend; ook "os pyramidale" en "os triangulare" komen nog geregeld voor.

Het botje vormt gewrichtsverbindingen met drie andere botjes, namelijk met het os lunatum aan laterale zijde, het os pisiforme aan mediale zijde en het os hamatum aan distale zijde. Het wordt van de ellepijp gescheiden door een driehoekige gewrichtsschijf.

Het os triquetrum is het op twee na meest gebroken handwortelbeentje. Om het goed te kunnen onderzoeken moet de hand in het polsgewricht in het coronale vlak naar lateraal worden bewogen, omdat het os triquetrum zo van onder de processus styloideus ulnae, het uiteinde aan de distale ellepijp vandaan komt. Dan is het nog steeds moeilijk te voelen, omdat het os pisiforme er vaak overheen gelegen is.


</doc>
<doc id="635435" url="https://nl.wikipedia.org/wiki?curid=635435" title="Os pisiforme">
Os pisiforme

Het os pisiforme of erwtenbeen is een van de acht handwortelbeentjes. De naam "pisiforme", erwtvormig, is afgeleid van het Latijnse "pisum", dat erwt betekent. Het os pisiforme is een sesambeen.

Het botje is gelegen aan de mediale zijde van de proximale rij van handwortelbeentjes. Het vormt enkel een gewrichtsverbinding met het os triquetrum.

Aan de handpalmzijde hecht aan het os pisiforme het retinaculum flexorum manus, een band gelegen tussen het os scaphoideum en os trapezium enerzijds en het os pisiforme en het os hamatum anderzijds. Verder bevindt zich ter hoogte van het os pisiforme de insertie van de musculus flexor carpi ulnaris en de musculus abductor digiti minimi manus.


</doc>
<doc id="635716" url="https://nl.wikipedia.org/wiki?curid=635716" title="Salvador Nava">
Salvador Nava

Salvador Nava Martínez (San Luis Potosí, 7 april 1914 - aldaar, 18 mei 1992) was een Mexicaans politicus, medicus en activist.

Nava studeerde aan de Autonome Universiteit van San Luis Potosí en behaalde zijn doctoraat in de medicijnen aan de Nationale Autonome Universiteit van Mexico (UNAM). Hij werd oogheelkundige, eerst bij de spoowegen en later in een ziekenhuis.

Hij begon zijn politieke carrière toen hij in 1959 een gooi deed naar het burgemeesterschap van zijn geboortestate San Luis Potosí, in een campagne die werd gesteund door de, Nationale Actiepartij (PAN). Destijds had de Institutioneel Revolutionaire Partij (PRI) welhaast een monopoliepositie op de macht, en in San Luis Potosí was het in bijzonder de lokale "cacique" Gonzalo N. Santos die de touwtjes strak in handen had. In die verkiezingen, in 1959, haalde hij meer dan tien keer zoveel stemmen als de PRI-kandidaat: een ongekende zege.

Hopend dit succes te prolongeren stelde hij zich twee jaar later kandidaat voor het gouverneurschap van San Luis Potosí. Hij nam het op tegen de PRI-kandidaat Manuel López Dávila. Nava's campagne werd op alle mogelijke manieren gedwarsboomd en toen hij en zijn aanhangers hiertegen protesteerden werden ze gevangengezet. Bij een treffen tussen aanhangers van Nava en de politie vielen zelfs doden. Uiteindelijk verloor Nava de verkiezingen, maar de algemene opvatting was dat er fraude in het spel was geweest. Nava bleef echter aanhouden en de protesten eindigden pas toen hij in februari 1963 gearresteerd en gemarteld werd.

In de decennia daarna vormde Nava het "Frente Cívico Potosino" (Burgerfront van Potosí) een politieke beweging die werd gesteund door onder andere de PAN, de Mexicaanse Democratische Partij (PDM) en een aantal andere organisaties. Nava vormde een doorn in het oog van de PRI en was een van de opvallendste critikasters van het regime. In 1981 deed hij opnieuw, gesteund door de PAN en PDM, een gooi naar het burgemeesterschap van San Luis Potosí. Ook dit keer wist hij te winnen; hij haalde twee keer zoveel stemmen als de PRI-kandidaat. In de jaren 80 brak het PRI-bolwerk langzaam maar zeker af, zodat Nava opnieuw wilde proberen gouverneur te worden. In 1991 was hij kandidaat voor de PAN, de PDM en zelfs de linkse Partij van de Democratische Revolutie (PRD). Wederom werd hem de zege door fraude onthouden. Wekenlange protesten van Nava's aanhangers hadden geen succes, hoewel de officiële winnaar van de gouverneursverkiezingen Fausto Zapata Loredo wel na twee weken aftrad en vervangen werd door een andere PRI-politicus.

Een half jaar later, in mei 1992, overleed Nava. Zijn begrafenis werd bijgewoond door duizenden inwoners van San Luis Potosí. Dr. Nava wordt in Mexico herinnerd als een groot voorvechter voor de democratie.


</doc>
<doc id="635843" url="https://nl.wikipedia.org/wiki?curid=635843" title="Fotosynthetisch pigment">
Fotosynthetisch pigment

Fotosynthetisch pigment of antennepigment is pigment dat aanwezig is in chloroplasten of fotosynthetische bacteriën. Het vangt lichtenergie die nodig is voor fotosynthese.

Planten hebben vijf fotosynthetische pigmenten (in volgorde van polariteit):


</doc>
<doc id="636049" url="https://nl.wikipedia.org/wiki?curid=636049" title="Spierbiopsie">
Spierbiopsie

Spierbiopsie is een diagnostische methode om uit een spier een stukje weefsel –een spierbiopt– te halen voor onderzoek. 

Bij diverse ziekten van het zenuw- of spierstelsel (neuromusculaire ziekten) wordt voor de diagnose een spierbiopsie gedaan. Een stukje spierweefsel wordt dan gepakt, waarmee onder de microscoop het stukje weefsel bekeken kan worden. Enkele voorbeelden van ziekten zijn de spierdystrofie van Duchenne (ziekte van Duchenne), de spierdystrofie van Becker, facio-scapulo-humerale dystrofie (FSHD) en mitochondriële myopathie (een energiestofwisselingsziekte).

Meestal wordt voor de biopsie met behulp van een holle naald het bovenbeen (de quadriceps) gebruikt. Bij kinderen wordt vaak vooraf een slaapmiddel gegeven, bijvoorbeeld midazolam en de huid verdoofd worden met verdovingscreme (b.v. lidocaïne-prilocaïnecrème). Met een schietapparaat wordt de holle naald enkele malen in de spier geschoten, waarna een stukje weefsel voor onderzoek wordt opgestuurd naar het laboratorium. Met behulp van speciale kleuringen kan men dat spierweefsel onder de microscoop bekijken. Hiermee kan vaak een diagnose of een aanwijzing voor de diagnose worden gesteld.
De oude naald noemt men de Bergström-naald, die vervangen is door het naaldpistool.
Soms wordt het biopsie open gedaan. Hierbij wordt middels een klein sneetje in de huid een stukje spierweefsel weggehaald. Bij kinderen gaat dit vaak onder algehele anesthesie, waarbij geen dampvormige anesthetica mogen worden gebruikt. Spierziekten geven namelijk een verhoogde kans op een maligne hyperthermie bij algehele anesthesie. Dit is een levensbedreigende aandoening.
Met deze open methode kan men meer weefsel verkrijgen en kunnen bijvoorbeeld enzymatische kleuringen worden gedaan.

Na een spierbiopsie kan gedurende enkele dagen het been gevoelig zijn. Verder kan er een onderhuidse bloeding ontstaan die een blauwe plek kan geven. In zeldzame gevallen kan een huidzenuwtje geraakt worden, waardoor een dove plek of tintelingen kunnen ontstaan.

Voor neuromusculaire ziekten kunnen ook andere onderzoeken van belang zijn. Dit zijn "DNA-onderzoek" bijvoorbeeld bij de spierdystrofie van Duchenne en de spierdystrofie van Becker. Daarnaast kan er een "elektromyografie (EMG)" worden verricht, waarbij met elektrische stroompjes de zenuw wordt geprikkeld en de reactie van de spier wordt gemeten. Verder kan in het bloed met name gekeken worden naar het "creatinekinase (CK)". 
Soms wordt spierechografie toegepast, waarbij met behulp van een echo-apparaat een filmpje wordt gemaakt van de werkende spier. Sinds 2002 wordt deze methode in Nederland toegepast (UMC St Radboud). Hiermee kan onderscheid gemaakt worden tussen spieren (grijs gekleurd) en bindweefsel (wit).



</doc>
<doc id="636260" url="https://nl.wikipedia.org/wiki?curid=636260" title="Myasthenia gravis">
Myasthenia gravis

Myasthenia gravis (Latijn voor 'ernstige spierzwakte'), ook wel kortweg MG is een zeldzame auto-immuunziekte, die gekenmerkt wordt door ernstige spierzwakte.

Myasthenia gravis wordt veroorzaakt doordat auto-antilichamen zich aan de acetylcholinereceptoren op de motorische eindplaat binden waardoor acetylcholine zich niet meer aan deze receptor kan binden. Het gevolg hiervan is dat de signaaloverdracht van de zenuw naar de spier verhinderd wordt, waardoor de spier verzwakt.

Een vergelijkbare aandoening is congenitale myastenie.

MG is een auto-immuunziekte. Dit betekent dat het immuunsysteem, dat normaal gesproken het lichaam beschermt tegen indringers (zogenaamde pathogenen), het eigen lichaam aanvalt. Dit doet het immuunsysteem door antilichamen te maken tegen lichaamseigen eiwitten. Bij veel andere auto-immuunziekten wordt dit veroorzaakt door een kruisreactie die oorspronkelijk gericht is tegen een pathogeen, maar nu tegen lichaamseigen eiwitten gericht is. Ten aanzien van Myasthenia gravis is daar echter (nog) geen bewijs voor gevonden.Er zijn wel verschillende genetische variaties gevonden die een verhoogde kans geven op het krijgen van MG; bepaalde HLA-types verhogen de kans op het krijgen van MG.
Ongeveer 25% van de patiënten heeft een thymoom, een tumor van de thymus. Verder worden er veel andere afwijkingen gevonden aan de thymus. Bij zo'n 30% van de patiënten stabiliseert de ziekte zich na een thymectomie, het verwijderen van de thymus. Het is echter niet duidelijk of de verbetering door de thymectomie komt of dat het een proces is wat ook zou zijn ontwikkeld zonder deze ingreep. Bij een percentage van deze patiënten komen de klachten terug. Er wordt op dit moment op europees niveau onderzoek naar gedaan.

De antilichamen die door de plasmacellen van het immuunsysteem gemaakt worden, zijn meestal gericht tegen de nicotinerge acetylcholinereceptor. Dit is de receptor die in de motorische eindplaat zit en de door de zenuw afgegeven neurotransmitter acetylcholine bindt om zo spiersamentrekking te stimuleren. Doordat antilichamen binden aan de acetylcholinereceptor zijn deze niet meer beschikbaar om acetylcholine te binden. Hierdoor kan het signaal van de zenuw aan de spier niet meer worden doorgegeven, dit leidt tot spierzwakte.

De plasmacellen die de antilichamen produceren zijn ontstaan uit B-cellen. Deze B-cellen worden geactiveerd door een andere immuuncel, de T-helpercel. Deze T-helpercel wordt op zijn beurt weer geactiveerd doordat ze bindt aan bepaalde gedeelten (epitoop) van de acetylcholinereceptor. Deze T-helpercellen ontwikkelen zich in de thymus; dit is een van de redenen waarom MG geassocieerd wordt met thymomen. Hoe dit mechanisme precies werkt is echter nog niet volledig opgehelderd.

Het belangrijkste kenmerk van Myasthenia gravis is spierzwakte die toeneemt in periodes van lichamelijke activiteit en afneemt gedurende periodes van rust. Spieren die zeer veel gebruikt worden zoals oogspieren, kauwspieren en spieren die gebruikt worden bij het slikken zijn het meest gevoelig en worden het snelst aangetast in hun functioneren. Andere spieren die gebruikt worden voor het bewegen van ledematen, de nek evenals de spieren die de ademhaling controleren kunnen eveneens aangetast worden. Echter de laatste groep spieren functioneert vaak nog binnen de normale grenzen bij patiënten.

De ziekte kan vaak plotseling de kop op steken en de bijbehorende symptomen komen en gaan. Hierdoor wordt de juiste diagnose vaak in eerste instantie gemist.

Meestal is het eerst duidelijk waarneembare kenmerk de zwakte in de oogleden of het spreken met een slissende tong. De mate waarin patiënten lijden aan spierzwakte verschilt sterk van patiënt tot patiënt. Dit varieert van een lokale vorm waarbij alleen de oogleden zijn aangedaan (oculaire myasthenia) tot een ernstige vorm waarbij alle spieren zijn aangedaan. Symptomen die kunnen variëren in ernst en voorkomen zijn onder andere hangen van de oogleden (ptose), dubbelzien doordat de spieren die de oogbewegingen controleren aangedaan zijn, onstabiele loop (waggelend), zwakte in handen, vingers, benen en armen, een verandering in gezichtsuitdrukking, problemen met slikken en kortademigheid.

Gedurende een myasthene crisis kan er een verlamming van de ademhalingsspieren optreden. De patiënt dient dan te worden beademd. Bij patiënten die reeds zwakke ademhalingsspieren hebben kan een crisis worden aangewakkerd door infecties, koorts en slechte acceptatie van medicijnen of emotionele stress. Overigens wordt het hart nooit door Myasthenia aangetast omdat dit orgaan op een andere manier wordt gestimuleerd.

De diagnose MG is moeilijk vast te stellen en wordt vaak in eerste instantie gemist doordat de symptomen in eerste instantie moeilijk te onderscheiden zijn van andere neurologische afwijkingen. Veel patiënten moeten jaren wachten voordat ze eenmaal de juiste diagnose te horen krijgen.

Een grondig onderzoek kan onthullen dat de patiënt snel uitgeput raakt en dat de zwakte vermindert na rust en sterker wordt na inspanning. Dit onderzoek wordt helaas niet vaak op een grondige manier uitgevoerd. Koelen met ijs op de verzwakte spiergroep kan de spiersterkte tijdelijk verbeteren en is een andere indicatie bij de diagnose.Een proefinjectie met een neostigmine-achtige verbinding geeft zeer snel een spectaculaire verbetering bij MG. Dit is meestal een van de doorslaggevende indicatoren bij de diagnose van MG. De diagnose wordt tegenwoordig echter meestal door onderzoek op moleculair niveau definitief vastgesteld.

Om de spierzwakte te verminderen worden cholinesteraseremmers ingezet. De twee belangrijkste zijn neostigmine en pyrostigmine. Pyridostigmine en neostigmine kunnen symptomen zoals ptose (afhangen van een ooglid) en andere spierzwakte, die een direct gevolg zijn van de destructie van de acetylcholinereceptoren, verminderen. Pyridostigmine remt het enzym acetylcholinesterase (dat de afbraak van acetylcholine katalyseert), waardoor meer acetylcholine beschikbaar komt voor het verminderde aantal receptoren.

Om de productie van pathogene antilichamen te remmen kunnen immuunsuppresiva ingezet worden, zoals prednison, cyclosporine, mycophenolate mofetil en azathioprine. Vaak worden deze medicijnen ingezet in combinatie met cholinesteraseremmers. Het kan vaak weken duren voordat behandeling met dit type medicijnen effect heeft. Het effect kan versneld worden door plasmaferese, een behandeling waarbij de antilichamen uit het bloed gefilterd worden. Een vergelijkbare behandeling is het injecteren van intraveneus immuunglobuline (IVIg) waarbij de in het bloed circulerende antilichamen worden weggevangen. Het effect van zowel IViG injectie als plasmaferese is slechts kortdurend (enkele weken) en wordt meestal alleen toegepast gedurende een myasthene crisis.

Bij sommige patiënten wordt een thymectomie toegepast. Meestal is dit nodig omdat de thymoma een mogelijke neoplastische prognose heeft. Echter, tegenwoordig wordt een thymectomie ook therapeutisch toegepast waarbij de thymus hyperplastisch is.Er zijn verscheidene manieren om de thymus chirurgisch te verwijderen. Meestal wordt de transsternale methode gebruikt (dwars door het borstbeen). Hierbij wordt een lengte-incisie door het borstbeen gemaakt zoals bij een openhartoperatie. Deze methode is technisch gezien eenvoudig, maar wel zeer invasief.Een tweede methode is de transcervicale behandeling waarbij slechts een kleine incisie gemaakt wordt in de nek. Doordat deze methode technisch veel gecompliceerder is wordt ze ook minder toegepast.
Thymomas zijn relatief zeldzaam bij jongere patiënten (<40 jaar), maar paradoxaal genoeg zijn het juist de jonge patiënten zonder thymoma met gegeneraliseerde MG die het meest profiteren van deze behandeling.
Tegenwoordig worden veel van deze ingrepen in Europa uitgevoerd met behulp van een robotisch systeem, waarbij de chirurg vanop afstand aan een console de instrumenten bedient en de thymus minimaal invasief (met slechts drie incisies) verwijdert.

De alleroudste mogelijke beschrijving van een MG-patiënt is meteen een heel beroemde. "Chief" Opechancanough was een indianenopperhoofd die verantwoordelijk was voor verschillende slachtingen in de Engelse kolonie die later de VS werd. Nadat hij in 1644 gevangen werd genomen werd zijn lichamelijke conditie nauwkeurig beschreven. Uit die beschrijvingen blijkt onder andere dat zijn oogleden te zwaar werden om op te tillen, zijn spieren al hun kracht verloren en dat hij niet meer is staat was om te lopen. Tijdens zijn gevangenschap in Jamestown had hij uitvoerig de tijd om te rusten met als gevolg dat de kracht in zijn spieren gedeeltelijk weer terugkwam. Er valt niet met 100% zekerheid te zeggen of Opechancanough werkelijk MG had.

De eerste beschrijving door een arts van een patiënt die (waarschijnlijk) myasthenia gravis had komt op naam van Thomas Willis, een Engelse arts die geboren was in Great Bedwin. In 1672 beschreef hij een vrouw die tijdelijk haar spraak verloor en "slap als een vis" werd.

Myasthenia gravis komt voor in alle leeftijdsgroepen en bij elk ras en geslacht. Het komt het vaakst voor bij jonge vrouwen en bij ouderen in de leeftijd van 50 tot 70 jaar bij beide geslachten. Jonge patiënten hebben zelden een thymoma. De prevalentie in de Verenigde Staten wordt geschat op ongeveer 20 patiënten per 100.000 inwoners. De belangrijkste risicofactoren zijn: een leeftijd van 20 tot 40, vrouwelijk geslacht, het voorkomen van MG in de familie en het hebben van andere auto-immuunziekten.


Patiëntenverenigingen:


</doc>
<doc id="636424" url="https://nl.wikipedia.org/wiki?curid=636424" title="Azathioprine">
Azathioprine

Azathioprine is een Immuunsuppressivum dat wordt gebruikt na orgaantransplantatie, bij auto-immuunziekten zoals reumatoïde artritis, SLE en aandoeningen als de ziekte van Crohn. Het geneesmiddel behoort tot de groep van antimetabolieten.

Azathioprine wordt door het Internationaal Agentschap voor Kankeronderzoek geclassificeerd als carcinogeen voor mensen (groep 1).


</doc>
<doc id="636610" url="https://nl.wikipedia.org/wiki?curid=636610" title="Keratoconjunctivitis sicca">
Keratoconjunctivitis sicca

Keratoconjunctivitis sicca (KCS) of droge ogen genoemd, is een veroorzaakt door een verminderde traanproductie (kwantitatief) of onjuiste samenstelling (kwalitatief) van de traancomponenten.

Keratoconjunctivitis sicca is Latijn. De letterlijke vertaling is "Droogheid van hoornvlies (cornea) en bindvlies (conjunctiva)".

Typische klachten zijn droogheid, een brandend gevoel en het gevoel dat er zand in de ogen zit, wat toeneemt gedurende de dag. De symptomen worden ook wel omschreven als een jeukerig gevoel, het gevoel alsof het oog is geschaafd, en stekende of vermoeide ogen. Andere symptomen zijn pijn, roodheid, een trekkend gevoel, en druk achter het oog. Het kan voelen alsof er iets in het oog zit. De droogheid zorgt voor een oncomfortabel gevoel en overgevoeligheid voor fel licht. Normaal gesproken zijn beide ogen aangedaan met deze aandoening.

Het komt voor dat de ogen een plakkerige afscheiding geven. Alhoewel het misschien tegenstrijdig lijkt, kunnen droge ogen ook tranende ogen veroorzaken. Dit kan veroorzaakt worden door de irritatie die optreedt. Deze reflextranen zorgen niet per se voor comfortabeler ogen. Het is waterig traanvocht dat wordt geproduceerd in reactie op beschadiging, irritatie of emotie. Het vocht van reflextranen heeft niet de bevochtigende eigenschappen die droge ogen voorkomen.

Omdat knipperen een traanfilm over de ogen legt, nemen de klachten toe bij activiteiten waarbij de knipperfrequentie afneemt. Onder deze activiteiten vallen onder andere langdurig lezen, computergebruik, autorijden en televisie kijken. Symptomen nemen toe bij winderige, stoffige of rokerige omgevingen, in droge omgevingen, bij hoge hoogten, op dagen met een lage luchtvochtigheid, en op plekken waar gebruikgemaakt wordt van airconditioning, ventilatoren, verwarming of haardrogers. De symptomen worden beperkt bij koel, regenachtig, of mistig weer en in vochtige omstandigheden, zoals bij het douchen.

De meeste mensen met droge ogen ervaren een beperkte irritatie en hebben geen last van langetermijneffecten. Echter, indien de conditie onbehandeld blijft of verergert, dan kunnen complicaties optreden die oogbeschadiging kunnen veroorzaken, wat resulteert in verminderd zicht of (in uitzonderingsgevallen) tot het verlies van het zicht.

Symptoombeoordeling is een belangrijk onderdeel van de diagnosestelling van droge ogen. Verschillende vragenlijsten zijn ontwikkeld om een score te bepalen die tot de diagnose van droge ogen kan leiden. De Engelstalige McMonnies & Ho dry eye questionnaire is een vragenlijst die vaak gebruikt wordt bij klinische studies over droge ogen. Zij bevat 14 vragen die een score tussen de 0 en 45 kunnen opleveren. Scores boven 14,5 passen bij de diagnose van droge ogen.

De diagnose droge ogen kan normaal gesproken gesteld worden op basis van enkel de symptomen. Tests kunnen de kwantiteit en kwaliteit van de tranen in kaart te brengen. Een spleetlamponderzoek kan uitgevoerd worden om de diagnose van droge ogen te stellen en om eventuele schade aan te tonen.

Een Schirmertest kan de hoeveelheid vocht van het oog meten. Deze test is nuttig om de ernst van de aandoening te bepalen. Bij deze test wordt een strookje speciaal vloeipapier vijf minuten lang in het oog gehangen. Op basis van deze test kan de diagnose "droge ogen" worden gesteld als er minder dan 5 mm papier bevochtigd is.


Elke afwijking van een van de drie lagen waaruit de traanfilm is opgebouwd zorgt voor een instabiele traanfilm, waarbij symptomen optreden van keratitis sicca.

Keratoconjunctivitis sicca wordt normaal gesproken veroorzaakt door inadequate traanproductie. De waterige traanfilm is aangedaan, wat resulteert in aqueous tear deficiency (ATD) of lacrimale hyposecretie. De traanklier produceert niet voldoende tranen om de gehele conjunctiva en cornea bevochtigd te houden. Dit treedt normaal gesproken op bij mensen die verder gezond zijn. Een hoge leeftijd is geassocieerd met verminderde traanproductie.

Een aantal bij diagnoses gestelde oorzaken zijn idiopathisch, congenitale alacrima, xerofthalmie, lacrimal gland ablation, en sensorische denervatie. In uitzonderlijke gevallen kan het een symptoom zijn van collageen-vasculaire ziekten, waaronder reumatische artritis, Wegeners granulomatose, en lupus erythematodes, Syndroom van Sjögren en auto-immuunziekten geassocieerd met het syndroom van Sjögren zijn condities geassocieerd met aqueous tear deficiency. Medicijnen zoals isotretinoïne, sedativa, diureta, tricyclische antidepressiva, bloeddrukverlagers, orale contraceptiva, antihistaminen, nasale decongestantia, bèta-blockers, fenothiazines, atropine, en pijnverlagende opiaten zoals morfine kunnen deze conditie veroorzaken of verergeren. Infiltratie van de traanklieren bij sarcoïdose of tumoren, of postradiation fibrosis van de traanklieren kunnen deze aandoening ook veroorzaken.

Keratoconjunctivitis sicca kan ook veroorzaakt worden door een abnormale samenstelling van de traanfilm waarbij de tranen te snel verdampen of verbruikt worden. Indien veroorzaakt door te snelle verdamping, dan wordt het "evaporative dry eyes" genoemd. Hierbij worden wel voldoende tranen aangemaakt, maar verdampen zij te snel. Het vocht van de tranen verdwijnt, zodat de tranen hypertoon zijn, te 'zout'. Daardoor kunnen hoornvlies en bindvlies niet onder alle omstandigheden volledig bedekt worden met een traanfilm.

Op leeftijd raken is een van de meest voorkomende oorzaken van droge ogen. Dit komt doordat de traanproductie vermindert naarmate iemand ouder wordt. Het kan ook veroorzaakt worden door thermische of chemische brandwonden, of (in epidemische gevallen) door adenovirussen. Verschillende studies tonen aan dat diabetici een vergrote kans hebben op droge ogen.

Een oogverwonding of andere problemen met de ogen of oogleden, zoals uitpuilende ogen of hangende oogleden kunnen keratoconjunctivitis sicca veroorzaken. Ziekten aan het ooglid kunnen de complexe knipperbeweging, noodzakelijk voor een goede verspreiding van de tranen, negatief beïnvloeden.

Ongeveer de helft van alle mensen die contactlenzen draagt geeft aan last te hebben van droge-ogensymptomen. Dit komt doordat zachte contactlenzen, die op de traanfilm boven de cornea (hoornvlies) drijven, de tranen absorberen van de ogen. Droge ogen kunnen ook vóórkomen of verergeren na LASIK en andere refractieve operaties, waarbij de zenuwen van het hoornvlies doorgesneden worden bij het maken van een corneaflap. De corneazenuwen stimuleren traanafscheiding. Oogdroogheid veroorzaakt door deze procedures verdwijnt meestal na enkele maanden.

Afwijkingen aan de lipide traanfilm veroorzaakt door blefaritis en rosacea, en afwijkingen van de mucin traanfilm veroorzaakt door vitamine A tekort, trachoma, difterische keratoconjunctivitis, mucocutane aandoeningen en bepaalde oogmedicatie kunnen keratoconjunctivitis sicca veroorzaken.

Er zijn verschillende manieren om te behandelen. De hoofdgroepen kunnen als volgt worden omschreven: het vermijden van verergerende factoren, het stimuleren en aanvullen van traanvocht, het bevorderen van behoud van het oogvocht, het wassen van de oogleden en de behandeling van oogontstekingen.

De droge ogen kunnen verergeren door een rokerige omgeving, stof en airconditioning en door onze natuurlijke neiging om het aantal knipperingen te verlagen bij concentratie. Vooral tijdens computergebruik zijn doelbewust knipperen en het rust geven van vermoeide ogen basismaatregelen die kunnen worden getroffen om ongemak te minimaliseren. Het wrijven van de ogen kan de irritatie verergeren, en kan daarom het beste worden vermeden . Aandoeningen zoals blepharitis gaan vaak samen met droge ogen. Het besteden van bijzondere aandacht aan het schoonmaken met milde shampoo en warme kompressen van de oogleden 's ochtends en 's avonds kan de klachten verlichten.

Droge, tochtige, rokerige en stoffige omgevingen moeten worden vermeden. Hieronder valt ook het zo veel mogelijk vermijden van föhns, verwarmingen, airconditioners en ventilatoren, vooral wanneer deze apparaten op de ogen staan gericht. Het gebruik van een bril en het naar beneden kijken door bijvoorbeeld het computerscherm te verlagen kan nuttig zijn om de ogen te beschermen wanneer de verergerende omgevingsfactoren niet kunnen worden vermeden. Het gebruiken van een luchtbevochtiger, vooral in de winter, kan helpen door vochtigheid aan de droge binnenlucht toe te voegen.

Voor milde en matig droge ogen, is aanvullende bevochtiging het belangrijkste onderdeel van de behandeling.

De toepassing van kunsttranen om de paar uur kan tijdelijke verbetering van de symptomen geven.

Geen van de in de handel verkrijgbare kunsttranen bevatten de eigenlijke traancomponenten zoals de epidermale groeifactor, de hepatocyte groeifactor, fibronectin, de neurotrophic groeifactor, en vitamine a-componenten waarvan is aangetoond dat ze een belangrijke rol in het behoud van een gezonde oculaire oppervlakte epitheliaal omgeving spelen. Autologous serum oogdruppels bevatten wel deze eigenlijke traancomponenten. Toch is er nog enige controverse betreffende de doeltreffendheid van deze behandeling. Minstens één studie heeft aangetoond dat deze behandeling efficiënter is dan kunsttranen.

Het is ook mogelijk punctumpluggen te laten insereren door een oogarts. Deze werken als het ware als een stop in een afvoer. Dit is een bewezen effectieve behandeling, en tegenwoordig zijn deze er niet alleen in siliconen verkrijgbaar maar ook in een soort gel die veel beter wordt geaccepteerd door het lichaam; de zogenaamde Sum-plug.


</doc>
<doc id="636670" url="https://nl.wikipedia.org/wiki?curid=636670" title="Salvador Luria">
Salvador Luria

Salvador Edward Luria (Turijn (Italië), 13 augustus 1912 – Lexington (Massachusetts), 6 februari 1991) was een Italiaans-Amerikaans microbioloog wiens pionierwerk op het gebied van fagen de moleculaire biologie op de kaart zette. Met Max Delbrück en Alfred Hershey kreeg Luria in 1969 de Nobelprijs voor de Geneeskunde.

Luria werd geboren in een invloedrijk Italiaans Sefardische Joodse familie. Zijn ouders waren Ester Sacerdote en Davide Luria. Hij genoot zijn opleiding aan het Liceo Ginnasio Massimo d'Azaglio. Aansluitend studeerde hij medicijnen aan de Universiteit van Turijn onder professor Giuseppe Levi. Daar ontmoette hij twee andere toekomstige Nobellaureaten: Rita Levi-Montalcini en Renato Dulbecco. Hij studeerde in 1935 af waarna hij van 1936 tot 1937 zijn dienstplicht vervulde als legerarts.

Vervolgens ging hij naar de Universiteit van Rome voor een studie radiologie. Hier maakte hij voor het eerst kennis met Max Delbrücks theorie over de aard van moleculen en begon hij methodes op te stellen voor het testen van de genetische theorie met bacteriofagen, virussen die bacteriën infecteren.

Nadat Benito Mussolini Joden had verbannen uit academische posities vertrok Luria in 1938 naar het Curie-instituut voor radiologie te Parijs. Toen de Duitsers in 1940 Frankrijk binnenvielen vluchtte hij op de fiets naar Marseille waar hij een immigratievisum voor de Verenigde Staten bemachtigde. Met de hulp van Enrico Fermi, die hij nog kende van zijn periode in Rome, kreeg Luria een fellowship van de Rockefeller Foundation voor de Columbia-universiteit. Daar ontmoette hij Delbrück en Hershey, met wie hij samenwerkte aan experimenten aan het Cold Spring Harbor-laboratorium en in Delbrücks lab aan de Vanderbilt-universiteit.

Van 1943 tot 1950 was hij werkzaam als hoogleraar bacteriologie aan de Universiteit van Indiana te Bloomington. Zijn bekendste promotiestudent was James Watson, die later met Francis Crick de dubbelhelix-structuur van DNA zou ontdekken. In januari 1947 verkreeg Luria het Amerikaanse staatsburgerschap. In 1950 stapte hij over naar de Universiteit van Illinois te Urbana-Champaign en in 1959 verkreeg hij de leerstoel microbiologie aan het Massachusetts Institute of Technology (MIT). Hier veranderde hij zijn overzoeksfocus van fagen naar celmembranen en bacteriocinen. Sedert 1964 was hij er hoogleraar in de biologie. Ook was hij oprichter van het MIT "Center for Cancer Research", welke hij leidde van 1972 tot 1985.

Samen met Delbrück toonde hij aan dat het erfelijke materiaal in virussen blijvende veranderingen ondergaan en theoriseerde dat spontaan optredende bacteriële mutaties kon leiden tot gelijktijdige aanwezigheid van faag-resistent en faag-gevoelige bacteria binnen dezelfde cultuur. Twee jaar later kon hij samen met Hershey de aanwezigheid van deze en andere gemuteerde bacteriën aantonen. Zijn idee dat natuurlijke selectie ook van toepassing was op bacteriën had vergaande gevolgen voor, bijvoorbeeld, de verklaring hoe bacteriën resistentie ontwikkelen voor antibiotica. Voor dit werk ontving Luria, samen met Delbrück en Hershey de Nobelprijs.

Naast de Nobelprijs ontving Luria verscheidene prijzen en eerbewijzen. In 1969 ontving hij de Louisa Gross Horwitz Prize van de Columbia-universiteit, samen met Delbrück. In 1974 won hij de National Book Award in Science voor zijn populaire wetenschapsboek ""Life: The Unfinished Experiment"" en ontving hij postuum de National Medal of Science in 1992.

Gedurende zijn carrière had Luria een uitgesproken politieke mening. Samen met Linus Pauling protesteerde hij in 1957 niet alleen openlijk tegen het testen van kernwapens maar was ook tegen de bouw van kerncentrales. Daarnaast was hij een fervent tegenstander van de Koreaanse en Vietnamoorlogen, actief in de vredesbeweging en een voorstander van vakbonden. In de jaren 1970 was hij betrokken bij debatten over genetische engineering. Vanwege zijn politieke bemoeienis werd hij korte tijd uitgesloten van overheidsubsidies gedurende de regeerperiodes van Eisenhouwer en Johnson.


</doc>
<doc id="636803" url="https://nl.wikipedia.org/wiki?curid=636803" title="Aciclovir">
Aciclovir

Aciclovir of als merknaam Zovirax
is een nucleoside-analoog (9-(2-hydroxyethoxymethyl) guanine) dat werkzaam is tegen infecties veroorzaakt door het herpes simplex virus, zoals een koortslip.

Cellen die geïnfecteerd zijn met het Herpes Simplex Virus (HSV) bevatten viraal thymidine-kinase (TK) en DNA-polymerase. Aciclovir wordt door het virale TK omgezet in de monofosfaatvorm (acyclo-GMP), dit gebeurt 3000 keer efficiënter dan door cellulair TK. Daarna wordt acyclo-GMP verder gefosforyleerd door cellulaire kinasen tot de trifosfaatvorm (acyclo-GTP). Deze vorm is een sterke inhibitor van het virale DNA-polymerase: de affiniteit van acyclo-GTP voor viraal DNA-polymerase is 100 keer hoger dan voor cellulair DNA-polymerase. Naast de trifosfaatvorm, wordt ook de monofosfaatvorm ingebouwd in het virale DNA, waardoor ketenterminatie optreedt. Bovendien kunnen virale enzymen acyclo-GMP niet meer verwijderen, waardoor DNA-polymerase-werking volledig geblokkeerd wordt. Acyclo-GTP wordt door cellulaire fosfatasen afgebroken.

Aciclovir wordt bij een ernstig verloop van de waterpokken ook wel eens als behandeling gegeven.


</doc>
<doc id="636832" url="https://nl.wikipedia.org/wiki?curid=636832" title="Evelyn Ntoko Mase">
Evelyn Ntoko Mase

Evelyn Ntoko Mase (Ngcobo (Oost-Kaap), 18 mei 1922 - Johannesburg, 30 april 2004) was een Zuid-Afrikaanse ziekenverpleegster en de eerste vrouw van Nelson Mandela, de voormalige president van Zuid-Afrika. Ze scheidden in 1957 na dertien jaar getrouwd te zijn geweest.
Mase en Mandela hadden vier kinderen: twee zonen, Madiba (Thembi) en Makghato, en twee dochters die allebei de naam Makaziwe kregen. Hun eerste dochter overleed op een leeftijd van negen maanden, hun tweede dochter noemden ze naar haar. Makaziwe is nu een verpleegkundige. Thembi is in 1969 omgekomen bij een auto-ongeluk en Makgatho is in 2005 gestorven aan aids.

Mase overleed op 81-jarige leeftijd.


</doc>
<doc id="636982" url="https://nl.wikipedia.org/wiki?curid=636982" title="Schirmertest">
Schirmertest

De Schirmertest toont aan of het oog voldoende tranen produceert. Deze test wordt gebruikt bij klachten van droge- of tranende ogen.

Voor de Schirmertest wordt een papieren strookje in het oog gehangen om de traanhoeveelheid te meten. Normaal gesproken worden beide ogen tegelijk getest. In de meeste gevallen bestaat de test uit het inbrengen van een kleine strook papier. Deze wordt in het onderste ooglid 'gehangen'. De ogen dienen vervolgens vijf minuten gesloten te blijven. Vervolgens worden de strookjes uit het oog gehaald en wordt de hoeveelheid traanvocht afgelezen. 

Soms wordt een verdovende oogdruppel ingebracht alvorens de test wordt uitgevoerd. Dit omdat de papieren strookjes het oog kunnen irriteren. Nadeel van de verdovingsdruppels is dat het de uitslag van de test kan beïnvloeden.


</doc>
<doc id="637099" url="https://nl.wikipedia.org/wiki?curid=637099" title="Proof (alcohol)">
Proof (alcohol)

Alcoholische proof is een maat voor de hoeveelheid ethanol (ethylalcohol) in een alcoholische drank, en bedraagt ongeveer tweemaal het alcoholpercentage.

Het systeem dateert uit de 18e eeuw, en misschien al van vroeger, toen sterkedrank werd getest met behulp van buskruit. Een oplossing van water en alcohol 'bewees zich' ('proved itself') wanneer men buskruit, waar het mengsel overheen was gegoten, nog steeds kon ontsteken. Als het niet ontbrandde, bevatte de oplossing te veel water, en men sprak dan van lage proof of 'underproof'.

Een 'bewezen' ('proven') oplossing werd gedefinieerd als 100 graden proof (100°). Inmiddels weet men dat dit overeenkomt met 57,15% ethanol. Dit wordt in Groot-Brittannië nog steeds als definitie gehanteerd. De verhouding tot het alcoholpercentage is bij benadering 7:4, dat wil zeggen dat 70° proof overeenkomt met 40% alcohol. Zo rekenend is pure alcohol ongeveer 175 proof (175°).

Oorspronkelijk werd er een hydrometer gebruikt om de exacte proof van sterkedrank te meten. Dit is echter inmiddels in onbruik geraakt.

De lidstaten van de Europese Unie hebben algemeen de aanbeveling van de Internationale Metrologische Organisatie IOML overgenomen, waarin het alcohol(volume)percentage gemeten wordt bij 20 °C.

In de Verenigde Staten is het proofgetal (proof number) tweemaal het (volume)percentage alcohol gemeten bij een temperatuur van 60 °F (15.5 °C). Zo komt '80 proof' overeen met 40% alcohol; het grootste deel van de overige 60% bestaat uit water. Als een drankje van 150 proof wordt gemengd met een gelijke hoeveelheid water, dan is het resultaat 75 proof. De juiste manier om het Amerikaanse proofgetal te benoemen is: '86 proof', en niet '86 graden proof'. In de Amerikaanse benaming wordt het woord graad niet gebruikt.

Het proofgetal van sterkedrank mag (maar hoeft niet) volgens Amerikaanse wetgeving op een fles vermeld staan, maar alleen vlak naast het (verplicht vermelde) (volume)percentage alcohol.

Tijdens de gisting maakt gist uit suiker enerzijds alcohol, anderzijds koolstofdioxide, het gas dat voor de bellen in drankjes zorgt. De hoeveelheid alcohol in het eindproduct hangt af van hoeveel suiker er aanwezig was aan het begin van het proces, waarin het gist de suiker omzet in alcohol. In bier ligt dat percentage over het algemeen tussen 3% en 12% (5,25 tot 32 proof), en meestal tussen 4% en 6% (8 tot 12 proof). Wijn bevat, afhankelijk van de stam gist die wordt gebruikt, meestal tussen de 14% en 16% (28 tot 32 proof), omdat op dat punt in het proces de alcohol het gist denatureert. Sinds de jaren 90 van de 20e eeuw zijn er enkele alcohol-tolerante 'supergisten' commercieel verkrijgbaar, die in de gisting een alcoholpercentage van 20% kunnen bereiken.

Er zijn slechts weinig micro-organismen die in een alcoholoplossing kunnen leven. De belangrijkste drie zijn gist, Brettanomyces en Acetobacter. In wat in essentie een desinfectieproces is, blijft het gist zich vermenigvuldigen zolang er suiker te 'eten' is. Daarbij stijgt het alcoholgehalte van de oplossing geleidelijk, waardoor alle andere micro-organismen sterven, en uiteindelijk het gist zelf ook.
Er bestaan 'versterkte wijnen' met hogere alcoholpercentages. Deze worden bereid door de wijn te vermengen met sterkere alcohol. Aangezien dit meestal wordt gedaan voordat de gisting voltooid is, bevatten deze producten een veel grotere hoeveelheid suiker, en zijn ze dus meestal vrij zoet.

Sterkedrank wordt gedestilleerd nadat de gisting voltooid is, om de alcoholhoudende vloeistof te scheiden van de resten van het graan, het fruit of de andere ingrediënten waaruit de alcohol is ontstaan. Bij destillatie wordt een mengsel van vloeistoffen verhit. De vloeistof met het laagste kookpunt verdampt het eerst, en daarna die met het eersthogere kookpunt, enzovoorts. Water en alcohol vormen echter een mengeling (een zogenaamde azeotroop), die een lager kookpunt heeft dan elk van beide apart, zodat het eerste destillaat uit dat mengsel van 95% alcohol en 5% water bestaat. Daardoor kan gedestilleerde sterkedrank niet sterker zijn dan 95% (190 proof). Er bestaan andere technieken om vloeistoffen te scheiden, die 100% ethanol ('zuivere alcohol') kunnen voortbrengen, maar die worden slechts voor wetenschappelijke of industriële toepassingen gebruikt. 100% ethanol blijft niet erg lang 100%, doordat het hygroscopisch is, en water uit de lucht opneemt.


</doc>
<doc id="637232" url="https://nl.wikipedia.org/wiki?curid=637232" title="NK-cel">
NK-cel

Naturalkillercellen ofwel NK-cellen zijn grote lymfocyten die behoren tot het niet-specifieke immuunsysteem en die een rol spelen bij celdoding en uitscheiding van cytokinen die worden gebruikt tegen pathogenen.

NK-cellen zijn constant bezig de cellen die ze tegenkomen te 'scannen' op MHC-I-moleculen die eiwitten presenteren die in de cel geproduceerd worden. Samen met de koppeling van enkele andere eiwitten aan de eiwitten op de NK-cel, geeft het MHC-I-eiwit via de buitenkant het signaal dat er met de binnenkant van de cel niets mis is. Sommige virussen, maar ook gemuteerde tumorcellen, zorgen ervoor dat de expressie van MHC-moleculen aan de buitenkant van de cel (op de celmembraan) wordt verstoord. De NK-cel krijgt zo geen compleet signaal en zal de cel vernietigen. Daartoe heeft een NK-cel blaasjes met enzymen bij zich. Deze zogenaamde (azurofiele cytoplasmatische) granules zijn gevuld met de enzymen perforine en granzyme. De poriën vormende perforinemoleculen en granzymen induceren apoptose in de aangevallen cel als zij door degranulatie vrijkomen. Daarnaast kunnen NK-cellen abnormale cellen doden middels de moleculen Fas ligand (FasL) en TRAIL die zij tot expressie brengen op hun celmembraan. De NK-cellen die voornamelijk als functie het doden van eigen cellen hebben zijn herkenbaar aan lage expressie van CD56 op de celmembraan (de CD56 NK-cellen).

NK-cellen produceren ook signaalmoleculen die een belangrijke rol spelen in de afweer. Dit zijn o.a. INF-alfa, -bèta (interferon alfa en bèta), TNF-alfa (tumornecrosefactor alfa), TNF-gamma, GM-CSF (granulocyte macrophage-colony stimulating factor), en IL-2 (interleukine-2) die de functie van het pathogeen verstoren en andere cellen van het immuunsysteem kunnen activeren. In de NK-celpopulatie die veel CD56 tot expressie brengt op zijn celmembraan (CD56 NK-cellen) vindt men de NK-cellen die veel van deze cytokines produceren.

NK-cellen zijn werkzaam totdat het specifieke immuunsysteem in werking treedt en er CD8 cytotoxische T-cellen worden geproduceerd die de celdoding (apoptose) overnemen. De naturalkillercellen worden dan geïnactiveerd door de IL-10 (interleukine-10) die geproduceerd wordt door de CD8 T-cellen.

Recent onderzoek suggereert dat NK-cellen niet alleen in staat zijn om humane cellen, maar ook pathogene schimmels te doden door secretie van IFN-gamma en degranulatie.

De NK-cellen behoren tot de zogenaamde 'aangeboren' afweer en hebben in tegenstelling tot andere lymfocyten geen antigeen nodig om een geïnfecteerde cel te herkennen. Eerder dan herkenning van antigenen, berust hun werking op het niet-herkennen van structuren van lichaamseigen cellen, op vreemde, potentieel virulente, lichaamsvreemde structuren. NK-cellen behoren dus niet tot B-lymfocyten of T-lymfocyten, maar vormen een aparte soort. NK-cellen differentiëren van de lymfoïde voorlopercellen in het beenmerg die weer op hun beurt afkomstig zijn van de hematopoïetische stamcellen.


</doc>
<doc id="637295" url="https://nl.wikipedia.org/wiki?curid=637295" title="Degranulatie">
Degranulatie

Degranulatie is het afgeven van bepaalde, in granulen verpakte stoffen door een cel naar de omgeving rondom de cel, waardoor een specifiek proces op gang komt. 

Voorbeelden waarbij degranulatie een belangrijke rol speelt:


</doc>
<doc id="637297" url="https://nl.wikipedia.org/wiki?curid=637297" title="Granule">
Granule

Granulen zijn blaasjes met een eigen membraan in het cytoplasma van bepaalde cellen in het lichaam.

De granulocyten, een bepaalde groep witte bloedcellen, bevatten granulen die een belangrijke rol spelen in het immuunsysteem. Ook andere cellen die een rol spelen in dit systeem, zoals mestcellen en NK-cellen, hebben granulen die specifieke stoffen bevatten die een rol spelen bij het verder op gang brengen van de immuunrespons bij infectie met een pathogeen zoals een bacterie. Zo bevatten de granules van NK-cellen stoffen die de componenten van de aangrenzende cellen oplossen.

Ook bloedplaatjes hebben granulen.


</doc>
<doc id="637314" url="https://nl.wikipedia.org/wiki?curid=637314" title="Immuuncomplex">
Immuuncomplex

Een immuuncomplex is het binden van IgG antilichamen aan lichaamsvreemde antigenen, waardoor er mogelijk wordt gemaakt dat deze kan worden verwijderd, na binding van complement (meestal C3b). De rode bloedcel ruimt deze vervolgens op door het naar de milt en lever te brengen voor afbraak tot moleculen. 
Er zijn drie soorten immuuncomplexen, de kleine (smalle), intermediaire (middelgrote) en grote immuuncomplexen. De smalle immuuncomplexen zijn niet te verwijderen, omdat deze uit 1 IgG antilichaam en twee lichaamsvreemde antigenen bestaan. Een complement behoeft minimaal 2 IgG antilichamen in het immuuncomplex, om aan deze te binden. Aan dit laatste voldoen de middelgrote en grote immuuncomplexen.


</doc>
<doc id="637333" url="https://nl.wikipedia.org/wiki?curid=637333" title="Dendritische cel">
Dendritische cel

Dendritische cellen zijn onderdeel van het immuunsysteem. Deze cellen moeten niet verward worden met dendrieten in de neurologie. Dendritische cellen hebben hun naam te danken aan de vorm die de cellen hebben.

Dendritische cellen hebben in het menselijk lichaam twee taken.

1: Ten eerste zijn ze betrokken bij de eerste reactie van het lichaam op pathogenen (lichaamsvreemde stoffen/ziekteverwekkers). Zij controleren het lichaam voortdurend op de aanwezigheid van deze pathogenen. Ze liggen daarom op plaatsen waar pathogenen binnendringen, zoals huid (ze worden daar Langerhanscellen genoemd) en slijmvliezen. Zodra een dendritische cel een pathogeen tegenkomt zal hij geactiveerd worden en vervolgens cytokines en chemokines maken die dit pathogeen onschadelijk proberen te maken.

2: Hun tweede taak volgt onmiddellijk op de eerste en is onderdeel van het adaptieve immuunsysteem. Dendritische cellen hebben de eigenschap om pathogenen te kunnen opnemen en hun antigenen aan de buitenkant van hun celmembraan te presenteren. Daarom heten ze ook wel antigeen-presenterende cellen (APC's). Zodra ze een pathogeen hebben opgenomen migreren ze via lymfevaten naar de lymfeklieren (oa de thymus) waarin zij antigenen aanbieden aan naïeve CD4 T-cellen en CD8 T-cellen, waarna deze prolifereren in volwassen T-helpercellen. Dendritische cellen spelen hierbij ook een rol in immuunregulatie waarbij T-cellen die autoreactief werken (en dus eigen weefsel aanvallen) apoptose ondergaan bij binding aan het antigeen wat lichaamseigen is (auto-antigeen).

Dendritische cellen worden opgedeeld in twee subpopulaties: conventionele dendritische cellen en plasmacytoide dendritische cellen.
Conventionele dendritische cellen bevinden zich in epitheel en maken bij activatie de ontstekingsmediatoren IL-6, IL-12 en TNF-alpha. Deze cellen spelen een rol bij de adaptieve immuunrespons.
Plasmacytoide dendritische cellen bevinden zich door het gehele lichaam als precursorcellen (voorlopercellen). Pas nadat ze geactiveerd worden nemen ze de dendritische vorm aan en maken vervolgens veel IFN-alpha. Hun eventuele rol in de adaptieve immuunrespons is onderwerp van wetenschappelijke discussie.


</doc>
<doc id="637531" url="https://nl.wikipedia.org/wiki?curid=637531" title="Slijmbekercel">
Slijmbekercel

Een slijmbekercel of gobletcel is een bekervormige epitheelcel die slijm produceert. Deze cellen komen in het lichaam onder andere voor in het darmkanaal en geleidende luchtwegen. Ze behoren tot de eenlagige cilindrisch epitheel.

Door het geproduceerde slijm wordt de kern van een slijmbekercel weggedrukt tegen de wand van het celmembraan.

Slijmbekercellen zijn chromofoob.


</doc>
<doc id="637573" url="https://nl.wikipedia.org/wiki?curid=637573" title="Fixatie (zorg)">
Fixatie (zorg)

Onder fixatie of vrijheidsbeperkende maatregelen wordt binnen verschillende werkvelden in zorg en welzijn, in het bijzonder in de psychiatrie, het op enigerlei wijze beperken van iemands bewegingsmogelijkheden verstaan.

De eerste vormen van fixatie werden toegepast in de dolhuizen. Naast het simpelweg opsluiten van patiënten, werd gebruikgemaakt van ijzeren dwangmiddelen zoals ijzeren beugels om iemand aan een bank of muur te bevestigen. Op een dwangstoel werden de benen vastgebonden, terwijl de armen zo werden vastgemaakt dat ze naar achteren konden worden getrokken. Wie beet kreeg een ijzeren beugel in de mond.

In de negentiende eeuw werden onder invloed van de industrialisatie verschillende "machines" ontworpen om krankzinnigen te fixeren. In Nederland kwam in 1841 de "krankzinnigenwet" tot stand. Dit zorgde voor een verbetering van de zorg: ijzeren dwangmiddelen werden vervangen door leren dwangbuizen en riemen.

Begin twintigste eeuw werd in de psychiatrie fixatie op verschillende manieren toegepast:

Men kan iemand beperken door iemand vast te houden of neer te drukken (fysiek ingrijpen).
Voor langdurige of een steeds herhaalde fixatie is het mogelijk om een verscheidenheid van fixatiematerialen te gebruiken:

Redenen voor het gebruik van deze materialen kunnen veelvuldig zijn. In het algemeen kan dit gedaan worden als een patiënt een gevaar vormt voor anderen of voor zichzelf. Zoals:

Volgens de Wet Bopz moet het gebruik van deze maatregelen geregistreerd staan in het zorg- of behandelplan van de cliënt. Wel bestaan er regels om ook in noodgevallen zonder eerdere registratie de materialen te gebruiken.

Het gebruik van fixatie kan de volgende negatieve effecten tot gevolg hebben:



</doc>
<doc id="637794" url="https://nl.wikipedia.org/wiki?curid=637794" title="Samuel von Quicchelberg">
Samuel von Quicchelberg

Samuel von Quicchelberg (1529-1567) was een Vlaamse arts uit Antwerpen. 

Na studies in Bazel werd hij lijfarts aan het hof van Albrecht V van Beieren. Hij publiceerde in 1565, samen met Georg Öllinger een geïllustreerd boek "Magnarum Medicine partium herbariae et zoographiae imagines". De meeste planten kwamen uit Duitsland maar er waren ook ca. 5 % Amerikaanse en Oosterse planten bij.


</doc>
<doc id="637944" url="https://nl.wikipedia.org/wiki?curid=637944" title="Cees van der Leeuw">
Cees van der Leeuw

Cornelis Hendrik (Cees) van der Leeuw (Rotterdam, 15 maart 1890 – aldaar, 19 mei 1973) was een Nederlands fabrikant uit de familie Van der Leeuw, de eigenaren van de firma Erven de Wed. J. van Nelle. Hoewel hij geen architect was, neemt Cees van der Leeuw een bijzondere plaats in in de Nederlandse architectuurgeschiedenis van de 20e eeuw.
Cees van der Leeuw, lid van de familie Van der Leeuw, werd op 15 maart 1890 geboren te Rotterdam als jongste zoon van Marius Adrianus Gabriël van der Leeuw sr. (1856-1923), vennoot van Van Nelle, groothandel in koffie, thee en tabak, en Madelaine van Dam (1868-1929). Cees en zijn broers Koos (Jacobus Johannes van der Leeuw, 1893-1934) en Dick (Marius Adrianus Gabriël van der Leeuw, 1894-1936) stonden in Rotterdam bekend als "de sierbengels" vanwege hun moderne en luxe levensstijl. Zijn beide broers kwamen in de jaren dertig om bij vliegongelukken. Van der Leeuw huwde op 17 oktober 1961 te Wassenaar met Jkvr. Elisabeth Josephine Marie (Betty) Meijer (1896-1973), dochter van majoor jhr. Carel Adriaan Jan Meijer en Marie van Maasdijk, en weduwe van Van der Leeuws jongere broer Dick.

Van der Leeuw heeft de HBS doorlopen en werd vervolgens voor een commerciële opleiding naar het buitenland gestuurd. Deze opleiding was de wens van zijn ouders; zijn eigen belangstelling ging uit naar schilderen, musiceren (met name orgelspel) en filosofie.

Vanaf 1913 kwam Cees van der Leeuw in dienst bij Van Nelle. In 1917 werd hij mede-firmant en kreeg als taak om voor het bedrijf een nieuw bedrijfspand te realiseren. Hiervoor kwam hij in contact met Leendert van der Vlugt. Deze samenwerking leidde tot de wereldberoemde Van Nellefabriek, die in 1930 gereedkwam. In 1929 werd door Brinkman en Van der Vlugt ook een woonhuis aan de Kralingse Plaslaan opgeleverd, geheel in de stijl van de Nieuwe Zakelijkheid
Na de oplevering van de nieuwe fabriek, waar hij jarenlang intensief mee bezig was geweest, had het bedrijf Van der Leeuw niets anders meer te bieden dan de dagelijkse in- en verkoop en reclamepraktijken. Hij besloot daarom een geheel andere richting in te slaan: in 1931 deed hij staatsexamen in Wenen en ging daar vanaf 1932 een studie psychiatrie volgen, onder meer bij Sigmund Freud en Alfred Adler. In 1939 promoveerde hij tot doctor in de Psychiatrie. Daarna keerde hij in november van dat jaar terug naar Nederland vanwege de oorlogsdreiging en het veranderde klimaat in het Oostenrijk na de Anschluss. Tevens moest Van der Leeuw terug in de firma Van Nelle om orde op zaken te stellen na het overlijden van zijn broer Dick. In 1940 werd hij medewerker bij de psychiatrische inrichting Maasoord in Poortugaal bij Rotterdam.

Van der Leeuw was net als zijn broer Koos in de jaren twintig nauw betrokken bij de jaarlijkse Sterkampen in Ommen op het landgoed Eerde van Philip baron van Pallandt, waar Krishnamurti de Orde van de Ster in het Oosten had gevestigd.

Van 1946 tot 1960 was Cees van der Leeuw curator van de Technische Hogeschool Delft, vanaf 1953 was hij president-curator. Daar introduceerde hij op de afdeling bouwkunde de architectuur commentaarcolleges (1958-1966). Gevorderde studenten en stafleden wisselden in deze colleges eens per veertien dagen gedurende twee uur op vrije wijze ideeën uit over landschap, bouwen en bebouwing.

Van der Leeuw was vanaf 1957 voorzitter van het college van regenten van de Kröller-Müller Stichting en voorzitter van het college van aankopen voor het Kröller-Müller Museum. Ook was hij voorzitter van de raad van toezicht van het Rotterdams Philharmonisch Orkest en voorzitter van de Federatie van Medisch-Opvoedkundige Bureaus.

In de Tweede Wereldoorlog werden op het kantoor van Van Nelle besprekingen gevoerd over de wederopbouw van de gebombardeerde binnenstad. Van 1944 tot 1946 was Van der Leeuw gemachtigde van minister Ringers voor de Wederopbouw van Rotterdam. Hierdoor had Van der Leeuw grote invloed op het Basisplan voor de Wederopbouw van Rotterdam.

Vanwege de bijzondere verdiensten voor de wederopbouw is in 1946 aan Dr. C.H. van der Leeuw de Van Oldenbarneveltpenning toegekend; dit is de hoogste gemeentelijke onderscheiding van de stad Rotterdam. In Rotterdam bestaat sinds 2006 de naar Cees van der Leeuw vernoemde Van der Leeuwkring. De kring betreft een initiatief van AIR, hét architectuurcentrum van Rotterdam, en bestaat uit Rotterdamse ondernemers die actief zijn in de stedelijke vernieuwing en ontwikkeling vanuit privaat opdrachtgeversschap. Zij reiken jaarlijks de Van der Leeuwprijs uit.



</doc>
<doc id="638206" url="https://nl.wikipedia.org/wiki?curid=638206" title="Baaldag">
Baaldag

Een baaldag hebben betekent zich minder prettig voelen en/of een dag ziek thuis blijven.
In Vlaanderen is het informeel spraakgebruik voor een dag ziekteverlof zonder dat er formele verantwoording nodig is. In Nederland is het spreektaal voor een dag waarop iemand minder lekker in zijn vel zit, doorgaans in relatie tot werk. 

Het is in Belgie gangbaar om werknemers bij ziekte een formele verantwoording van een huisarts te laten overhandigen; een bewijs voor de werkgever die aantoont dat de werknemer daadwerkelijk ziek is geweest. Sommige bedrijven hanteren hieromtrent een coulanceregeling in hun secundaire arbeidsvoorwaarden. Er hoeft dan geen briefje te worden overhandigd als een werknemer niet langer dan een dag ziekteverlof heeft opgenomen. In zo'n geval spreekt men over een baaldag. 

In Nederland wordt de term meer in algemene zin gebruikt, voor een dag een dag waarop men baalt van problemen die spelen, stress op het werk of de persoonlijke situatie waarin men verkeert. Een baaldag leidt nog al eens tot ziekteverzuim, al dan niet onterecht. Omdat het vaak onduidelijk is of er van daadwerkelijke 'ziekte' gesproken kan worden, kiest de werknemer er echter ook vaak voor om in zo'n geval een snipperdag op te nemen. Het tegengaan van baaldagen door het verbeteren van de werkomstandigheden, het organiseren van bedrijfsuitjes of andere ontspannende activiteiten kan voor veel bedrijven een goede manier zijn om het ziekteverzuim onder de werknemers terug te dringen. Mensen met een baaldag kunnen zichzelf ook proberen "op te laden" door ontspanning en gesprekken met anderen over de problemen die spelen.

In andere talen worden vergelijkbare begrippen gebruikt, al zijn er subtiele verschillen. Zo wordt het Engelse begrip "bad hair day" ("slechte haardag") zowel gebruikt voor dagen van algemene sores, alsook iets specifieker voor dagen waarop je haar maar niet goed wil zitten - hetgeen overigens vaak samen lijkt te gaan. Het is een internationaal bekende term geworden en heeft ook culturele spin-off opgeleverd zoals het album "Bad Hair Day" van Weird Al Yankovic.

In Duitsland heeft men (nog) geen ingeburgerde term voor het fenomeen, maar spreekt men wat algemener van "ein schlechter Tag" ("een slechte dag").


</doc>
<doc id="638288" url="https://nl.wikipedia.org/wiki?curid=638288" title="Allantoïne">
Allantoïne

Allantoïne (systematische naam: 2,5-dioxo-4-imidazolidinylureum) komt in de natuur in tarwekiemen en smeerwortel voor en is zeer geliefd in de cosmetische en farmaceutische industrie.

Allantoïne zou beschadigd weefsel tot het vormen van nieuw weefsel prikkelen en de celdeling stimuleren.

Allantoïne is het eindproduct van de stofwisseling van stikstof bij sommige zoogdieren, en daarmee vergelijkbaar met ureum bij de mens. Het is een reservestof en transportstof voor stikstof bij de esdoorn.

Allantoïne kan langs verschillende wegen bereid worden, onder meer:



</doc>
<doc id="638421" url="https://nl.wikipedia.org/wiki?curid=638421" title="Spierdystrofie van Becker">
Spierdystrofie van Becker

De spierdystrofie van Becker (BMD) is een erfelijke spierziekte bij jongens. Grofweg is het een spierziekte die lijkt op een duchennedystrofie (ziekte van Duchenne), maar meestal milder verloopt. De spierdystrofie van Becker treedt meestal later op (gemiddeld rond het 12e levensjaar, variërend tussen de 5 en 30 jaar) en het spierverval is trager dan bij de ziekte van Duchenne. Er zijn echter ook vormen van BMD die wel een ernstig beloop hebben. De naamgever, dr. Peter Emil Becker, heeft dit ziektebeeld in 1955 voor het eerst beschreven.

Behalve spierdystrofie van Becker of becker(spier)dystrofie worden ook andere namen gebruikt. Ten onrechte wordt de naam ziekte van Becker weleens gebruikt, maar dit is een andere ziekte. De Engelse benaming van de spierdystrofie van Becker is BMD (Becker Muscular Dystrophy). In dit overzicht wordt verder de term BMD gebruikt.

BMD is een erfelijke overdraagbare neuromusculaire ziekte behorend bij de groep spierziekten in engere zin. Er is een geslachtsgebonden overerving (jongens krijgen de ziekte, meisjes zijn draagster). Het eiwit nodig voor de structuur en opbouw van spieren dystrofine genaamd is defect met als resultaat een afwijkende spieropbouw: dit geeft spierdystrofie. Bij de ziekte van Duchenne ontbreekt het dystrofine-eiwit (vrijwel) geheel. Spierdystrofie van Becker komt bij 1/20.000(cijfers uit Nederland) jongens voor en spierdystrofie van Duchenne komt bij 1/4.000 jongens voor

De eerste verschijnselen ontstaan doorgaans tussen het 10de en 20ste levensjaar. Dit zijn spierpijn bijvoorbeeld na geringe inspanning en steeds terugkerend. Soms kan er spierverval ontstaan wat rode urine (Myoglobinurie) kan geven. Verder spierkrampen en spierzwakte (later symptoom). Vaak zijn deze kinderen onhandig (met name waggelend looppatroon) en vallen regelmatig. In het begin is het zeer lastig onderscheid te maken met gewone spierpijn, krampen of onhandigheid. Vooral de proximale spieren (dicht bij de romp) zijn aangedaan: bovenbenen en bovenarmen. Naast de gewone spieren kan ook het hart zijn aangedaan. Hiervoor is regelmatige controle door een cardioloog noodzakelijk. BMD geeft zeer vaak aantasting van het hart op lange termijn (cardiomyopathie: de dilaterende vorm). Dit geeft kans op hartfalen en hartritmestoornissen.
Vrouwelijke draagsters van het gen kunnen ook symptomen hebben zoals spierkrampen en spierzwakte (bij ongeveer 20% van de draagsters). Daarnaast treedt in ongeveer 15% aantasting van het hart op, draagsters dienen dan ook regelmatige controle van het hart te krijgen.
BMD kan bij algehele anesthesie maligne hyperthermie geven, een levensbedreigende aandoening. Patiënten met BMD moeten dit bij alle operaties vermelden aan de arts.

De eerste aanwijzing wordt vaak via het bloed verkregen: het creatinekinase (CK) is extreem verhoogd. De waarde bedraagt enkele duizenden (2000-12000) in plaats van maximaal 200. De belangrijkste bijdrage aan de diagnose vormt het DNA-onderzoek gericht op spierdystrofie. Dit onderzoek duurt vaak enkele maanden en wordt in het LUMC (Leids Universitair Medisch Centrum) verricht. Tevens kan een spierbiopt nodig zijn (met een speciale kleuring op het dystrofine-eiwit). Verder wordt soms een elektromyogram (EMG) gemaakt. Bij draagsters is in ongeveer 30% van de gevallen een verhoogd creatinekinase aanwezig. Er wordt ook standaard een hart-ECHO en een elektrocardiogram (ECG) gemaakt.

BMD is een spierziekte. BMD behoort tot de groep spierziekten in engere zin, met als subgroep de spierdystrofieën (dystrofinopathieën). De andere spierziekten horend bij deze subgroep van spierdystrofieën zijn de duchennedystrofie (ziekte van Duchenne); de oculofaryngeale dystrofie, de limb-girdle dystrophy en de Facio-scapulo-humerale dystrofie(FSHD, ziekte van Landouzy-Dejerine). De groep spierziekten in engere zin bevatten naast de dystrofieën ook de myotonieën (bijvoorbeeld de ziekte van Steinert) en de myopathieën (zoals de ziekte van Pompe).

De ziekte is overerfbaar via het geslachts of X-chromosoom, wat betekent dat met name jongens de ziekte krijgen en meisjes draagster zijn. Zie ook het stukje over erfelijkheid bij de ziekte van Duchenne. In een derde van de gevallen is er sprake van een nieuwe mutatie (spontane mutatie), waarbij de ziekte dus niet eerder in de familie is voorgekomen. Een jongetje met BMD kan dan de ziekte ook weer doorgeven: dochters worden draagsters, zonen zijn gezond (want die krijgen de Y van de vader). Het afwijkende gen (stukje erfelijk materiaal, wat het maken van het dystrofine-eiwit verzorgt) zit op chromosoom Xp2i. Het wordt het dystrofine-gen genoemd. Bij de spierdystrofie van Duchenne ontbreekt het eiwit (vrijwel) volledig doordat het gen geen product aflevert. Bij BMD is het eiwit abnormaal, maar wel aanwezig. Soms is het afwijkende gen niet met DNA-onderzoek aan te tonen, terwijl het wel een BMD kan zijn. Bij een zwangerschap van een moeder die draagster is kan prenatale diagnostiek worden uitgevoerd. Het is mogelijk met een vlokkentest na ongeveer 11 weken zwangerschap het defecte gen aan te tonen met behulp van DNA-onderzoek.

Er is geen behandeling om de oorzaak (het defecte eiwit dystrofine) te herstellen. Bij de ziekte van Duchenne wordt momenteel bij patiënten (geselecteerde gevallen) onderzocht of van een afwezig eiwit een iets defect eiwit gemaakt kan worden. Een duchenne kan dan een becker worden. Deze techniek heet exon-skipping. De behandeling is dus symptomatisch en gericht op klachten: hulpmiddelen als een rolstoel, revalidatie, fysiotherapie en dergelijke. Verder kan een cardioloog eventueel gericht medicatie voorschrijven als het hart is aangedaan. Het effect van corticosteroïden zoals Prednison wordt onderzocht. Er zitten veel bijwerkingen aan die het gebruik beperken, daar het voordeel niet onomstotelijk bewezen is.

De ziekte BMD wordt tussen de 5 en 30 jaar (gemiddeld 12-jarige leeftijd) ontdekt. De levensverwachting wordt met name bepaald door de ernst van het aangedaan zijn van het hart. De spierzwakte geeft soms ademhalingsproblemen op zeer lange termijn. Bij de ziekte van Duchenne spelen ademhalingsproblemen een veel prominentere rol. Er is een zeer wisselend beloop, waarbij men gemiddeld rond het 25e levensjaar in een rolstoel zit, maar er zijn ook gevallen van patiënten die nooit rolstoelafhankelijk worden.



</doc>
<doc id="638630" url="https://nl.wikipedia.org/wiki?curid=638630" title="Gerrit Glas">
Gerrit Glas

Gerrit Glas (1954) is een Nederlands psychiater en filosoof

Glas studeerde geneeskunde en filosofie. Hij is werkzaam als psychiater voor Dimence (Midden en West Overijssel) en promoveerde in 1991 op het proefschrift "Concepten van angst en angststoornissen. Een vakfilosofische en psychiatrische studie" (Lisse/Amsterdam: Swets & Zeitlinger). 
Gerrit Glas was van 1992 tot en met 2010 als bijzonder hoogleraar reformatorische wijsbegeerte verbonden aan de faculteit wijsbegeerte van de Universiteit Leiden. 
In 2006 werd hij aan dezelfde universiteit bij het "LUMC" (Leids Universitair Medisch Centrum) benoemd tot hoogleraar "Wijsgerige aspecten van de psychiatrie". Sinds 2011 bekleedt hij de Dooyeweerdleerstoel aan de Vrije Universiteit Amsterdam; in 2016 werd hij aldaar benoemd tot de eerste Nederlandse hoogleraar filosofie van de neurowetenschappen.

Samen met professor Henk Jochemsen schreef hij het boek "Verantwoord medisch handelen" (Amsterdam: Buijten & Schipperheijn, 1997).
In 2001 verscheen van zijn hand "Angst - beleving, structuur, macht" (Amsterdam: BOOM).

Gerrit Glas publiceert op de grensvlakken tussen geneeskunde, filosofie, neurowetenschappen, maatschappij en ethiek. Bijzondere interessegebieden zijn: angst, het kwaad, het thema 'verbondenheid', filosofie van de neurowetenschappen, biologisering van het mensbeeld, theorieën over het zelf en persoonlijkheid, de filosofen Herman Dooyeweerd en Søren Kierkegaard. 
Gerrit Glas is voorzitter van het "Platform Psychiatrie en Filosofie" van de "Nederlandse Vereniging voor Psychiatrie", voorzitter van de "Stichting Psychiatrie en Religie", eindredacteur van het tijdschrift "Psyche en Geloof". 

Hij is aangesloten bij de Stichting voor Christelijke Filosofie. 


</doc>
<doc id="638707" url="https://nl.wikipedia.org/wiki?curid=638707" title="Genua valga">
Genua valga

Men spreekt van genua valga, oftewel X-benen, bij een dubbelzijdige naar binnen gerichte buiging van beide benen. De buiging betreft een foutieve stand van het onderbeen waarbij dit in de knie ten opzichte van het bovenbeen naar buiten gebogen staat. De rechte lijn, die normaal door de heup, knie en enkelgewricht gaat, valt bij deze aandoening buiten en naast de knie, en ook de binnenenkels raken elkaar niet meer omdat de voeten niet naast elkaar geplaatst kunnen worden. Hierdoor lijkt het alsof beide benen een X vormen.

Bij zwaarlijvige vrouwen vindt men soms door een chronische zwelling van het onderhuids vetweefsel aan de binnenkant van de knie een grote afstand tussen de enkels bij goed gesloten knieën, terwijl in werkelijkheid het skelet recht is. Ook op röntgenfoto's ziet men soms een X-stand in de knie, terwijl toch de knieën en de enkels precies aan elkaar sluiten. Dit vindt men vooral bij een breed bekken.

Terwijl men meestal met O-benen wordt geboren heeft een groot deel van de kinderen in het derde levensjaar X-benen. Bij jongens verdwijnen deze X-benen grotendeels, terwijl zij bij meisjes in veel gevallen in lichte vorm blijven bestaan. Slechts ongeveer 25 procent van de mensen heeft op oudere leeftijd rechte benen.

Men maakt onderscheid tussen twee soorten X-benen: de slappe X-benen die grotendeels te corrigeren zijn, en de benige verkrommingen. Meestal vindt men een combinatie van beide. Bij het gefixeerde X-been (benige verkromming) zit de verkromming meestal in het scheenbeen, maar soms ook in het dijbeen en het scheenbeen tezamen. Behalve door stofwisselingsstoornissen en congenitale afwijkingen kunnen X-benen ook veroorzaakt worden door het gebruik van de benen in een buitenwaarts gedraaide stand bij het kruipen. Wanneer de spieren sterk zijn en het skelet zwak ontstaan waarschijnlijk O-benen, terwijl bij een goed skelet en slappe spieren X-benen kunnen ontstaan in deze vroege ontwikkelingsfase.

De behandeling bestaat bij afstanden tussen de twee tot vier centimeter tussen de binnenenkels uit steunzolen en bij afstanden van vier tot zeven centimeter uit nachtspalken. Wanneer de zwaardere gevallen niet verbeteren kan de orthopedisch chirurg door een operatieve ingreep verbetering brengen. Een operatieve ingreep is nodig wanneer de draaglijn van het been buiten de knie loopt.




</doc>
<doc id="638715" url="https://nl.wikipedia.org/wiki?curid=638715" title="Temporaal">
Temporaal

Temporaal is de anatomische aanduiding voor de zijkant(en) van het hoofd. Deze term hoort bij de termen nasaal en occipitaal, waarbij de nasale zijde van het hoofd de voorkant is (de kant waar de neus zit), en de occipitale zijde de achterkant (het achterhoofd). De termen nasaal, occipitaal en temporaal komen uit het Latijn.

Temporaal is afgeleid van de Latijnse term voor de schedelbotten aan de zijkant van het hoofd, bij de slapen. Dit schedelbot heet het "os temporale". De zijkant van het hoofd (de slapen) wordt dan ook aangeduid met temporaal.


</doc>
<doc id="638827" url="https://nl.wikipedia.org/wiki?curid=638827" title="Anatomische termen van positie">
Anatomische termen van positie

In de anatomieleer bij mensen en dieren worden verschillende termen gebruikt om de locatie van een orgaan of een ander weefsel in het lichaam te beschrijven. Termen als onder en boven kunnen te onnauwkeurig zijn en verwarring veroorzaken. De termen die in de anatomie gebruikt worden komen meestal uit het Latijn en worden in het onderstaande artikel genoemd en beschreven.

In enkele gevallen verschilt de terminologie van de menselijke anatomie van die van de anatomie van dieren.

Als de anatomie van de mens of een andere diersoort beschreven wordt, is het handig om het betreffende onderwerp (mens of dier) te bestuderen en te beschrijven in de standaard anatomische positie, om verwarring tussen voor of achter en onder of boven te voorkomen. Dit is meestal de positie die mens of dier in normale omstandigheden ook aanneemt. Voor mensen is de standaard anatomische positie een rechtopstaande positie, met de voeten bij elkaar (en de tenen voorwaarts gericht), met de armen langs de zijden hangend en de handpalmen voorwaarts gericht. Bij viervoeters is de standaard anatomische positie dat het dier met zijn vier poten op de grond staat, met het hoofd in een neutrale positie vooruit kijkend.

Voor de mens was de positie van het hoofd in de standaard anatomische positie nog een punt van debat. Uiteindelijk is men internationaal overeengekomen dat men de Frankfurt doorsnede gebruikt, waarbij men de ondergrens van de oogkas en de bovengrens van het oorkanaal op één horizontale lijn brengt. Deze positie komt overeen met die van een mens die zijn hoofd rustig rechtop houdt en vooruit kijkt.

Mens en dier worden lang niet altijd precies in deze positie gelegd tijdens de bestudering of het onderzoek. Mensen worden meestal onderzocht terwijl zij op hun rug liggen, dieren worden vaak onderzocht terwijl ze op hun zij liggen.

Dieren hebben meestal één uiteinde waar zich kop en bek bevindt, en één met de anus en vaak een staart. Het uiteinde met de kop of het hoofd is de craniale zijde, het einde met de staart is de caudale zijde. In het Latijn betekent cranium namelijk schedel, en cauda betekent staart. De longen van een hond, bijvoorbeeld, bevinden zich meer "craniaal" (richting het hoofd) dan bijvoorbeeld de darmen van de hond, die meer "caudaal" liggen.

Wanneer men een locatie in de kop van het dier wil aanduiden, gebruikt men de term rostraal voor weefsels of organen die meer richting de neus liggen, en de term caudaal (wederom) voor weefsels die verder van de neus af, en dus meer richting de staart liggen.

Het deel van het lichaam dat bij een dier normaal naar boven gericht is, het verst van de grond af, is de dorsale zijde (dit komt van het Latijnse woord dorsum (voor rug, omdat het hier meestal ook om de rug gaat), het tegenovergestelde deel, dat normaal bij een dier naar beneden gericht is, het dichtst bij de grond, is de ventrale zijde (naar het Latijnse woord venter voor buik).

Enkele voorbeelden: in gewervelde dieren is de wervelkolom gelegen aan de "dorsale" zijde van het lichaam. De dorsale vin van een dolfijn is, weinig verrassend, gelegen aan de "dorsale" zijde van het dolfijnenlichaam. De uier van een koe bevindt zich aan de "ventrale" zijde van het koeienlichaam. De termen kunnen ook een relatieve richting aangeven. Zo zullen de nieren in een hond meer dorsaal liggen dan de darmen, die meer ventraal liggen.

Bij de ledematen of andere aanhangsels van een dier is een punt dat dichter bij de lichaamsromp ligt proximaal, terwijl een punt verder weg distaal genoemd wordt.

De rechter- en linkerkant van een dier (in het Latijn soms aangeduid met dexter - rechts en sinister - links) worden altijd benoemd vanuit het dier gezien.

De bovengenoemde termen worden ook in de menselijke anatomie gebruikt. Hierbij dient opgemerkt te worden dat ventraal en dorsaal nog altijd de buik- en rugzijde van de mens beschrijven, maar omdat een mens rechtop loopt, beschrijven deze termen bij de mens niet de zijden het dichtst bij, of het verst af van de grond, zoals dat bij viervoeters wel het geval is.

In de menselijke anatomie worden echter ook nog andere termen gebruikt, die niet bij de dierlijke anatomie gebruikt worden.

In mensen worden delen van het lichaam die zich dichter bij het hoofd/anatomie bevinden "superior" genoemd (Latijn voor: hoger), maar de term craniaal wordt ook gebruikt. De delen die zich verder van het hoofd af bevinden worden caudaal genoemd, maar ook wel "inferior" (Latijn voor: lager). Punten aan de voorzijde worden "anterior" (Latijn: naar voren) genoemd, maar soms ook, net als bij de dieren, ventraal. Punten aan de achterzijde worden "posterior" (Latijn: naar achteren) of dorsaal genoemd.

Voor de anatomie van het hoofd worden de woorden nasaal, occipitaal en temporaal gebruikt, en bovendien de termen rostraal en caudaal. De term rostraal betekent bij de mens: dicht bij de kruin (het topje van het hoofd), dit in tegenstelling tot bij de dieren, waar het zo dicht mogelijk bij de neus betekent. Caudaal is dan weer de tegenovergestelde richting, richting de nek.
Nasaal is de voorzijde van het hoofd, dicht bij de neus, occipitaal is de achterzijde van het hoofd (het achterhoofd), en temporaal is voor de beide zijkanten van het hoofd (de slapen).

Wanneer de handpalmen zich in de standaardanatomische positie bevinden, dat wil zeggen voorwaarts gericht wanneer de armen naar beneden hangen, en dan naar achteren draaien, heet deze beweging proneren. Wanneer de handpalmen naar achteren gericht zijn, en dan naar voren draaien, heet dit supineren. Met de armen naar voren betekent proneren dat de handpalm naar beneden draait, en supineren dat de handpalm omhoog draait. Een ezelsbruggetje bij het uit elkaar houden van deze twee termen kan zijn, dat de handen "na" een supinatie (in zittende positie) een kommetje kunnen vormen om soep (soepinatie) uit te drinken.

Drie soorten vlakken worden gebruikt in de anatomie.

De beschrijving van deze vlakken is handig, wanneer een levend mens onderzocht wordt met behulp van scans, zoals CT-scans, MRI-scans of PET-scans. De meeste scans maken transverse doorsneden door het lichaam, maar tegenwoordig kan men aan de hand van enkele transverse doorsneden met behulp van de computer ook weer een 3D-weergave reconstrueren, of een sagittaal of coronaal vlak bekijken, al naargelang het orgaan of gebied dat men wil bestuderen.

Structuren dicht bij het sagittale vlak worden mediaal genoemd, terwijl structuren die meer aan de zijden liggen (meer links of rechts van het midden), lateraal worden genoemd. Ipsilateraal betekent dat twee (of meer) structuren zich aan dezelfde zijde bevinden (links of rechts), terwijl contralateraal betekent, dat twee structuren zich aan verschillende zijdes bevinden. Bilateraal betekent dat beide zijden betrokken zijn, bij unilateraal gaat het slechts om een van beide zijdes.

Bij ledematen of aanhangsels beschrijven de woorden proximaal of distaal, of de woorden centraal of perifeer, of een bepaald punt zich dichter bij of verder van de aanhechting van de ledemaat of het aanhangsel aan het lichaam bevindt. De woorden proximaal en centraal geven dan een punt dichter bij het aanhechtingspunt aan het lichaam aan, terwijl de woorden distaal en perifeer een punt verder weg aangeven. De elleboog is zo "proximaler" of "centraler" gelegen dan de pols, die "distaler" of meer "perifeer" gelegen is. "
Ook bij buisvormige structuren in het lichaam (darmen, bloedvaten, urinewegen e.d.) kan men de woorden proximaal en distaal gebruiken om punten meer aan het begin of aan het einde van de buis aan te geven. Bij een buizensysteem waarbij vloeistoffen heen en/of weer stromen van en naar een orgaan, kan men ook de termen afferent en efferent gebruiken, waarbij het afferente vat of de afferente buis zorgt voor aanvoer naar een bepaald orgaan toe, terwijl het efferente vat de vloeistof altijd afvoert.

Structuren die dichter bij het lichaamsoppervlak liggen zijn superficieel gelegen ten opzichte van voorwerpen die dieper gelegen zijn.

In het lichaam kan men nog spreken van visceraal en pariëtaal, waarbij visceraal betekent dat de betreffende structuur gehecht is aan, of geassocieerd met de ingewanden, en pariëtaal dat het gehecht is aan de lichaamswand (van borst- of buik). Zo heeft bijvoorbeeld het longvlies (de pleura) een deel dat gehecht is aan de longen (dit heet het viscerale deel) en een deel dat gehecht is aan de binnenkant van de borstkas (dit is het pariëtale deel).

In de ledematen van de meeste dieren worden de termen craniaal en caudaal gebruikt om punten respectievelijk dichter bij het hoofd en er verder vanaf aan te duiden. Vanaf de enkel of de pols (het carpale en het tarsale gewricht) verandert dit echter. Distaal van deze gewrichten worden de termen dorsaal (handrug, voetrug) en palmair (voor de handpalm) of plantair (voor de voetzool) gebruikt. In plaats van palmair of plantair wordt soms ook de term volair gebruikt.

De onderarm van een mens (en van vele diersoorten) bevat twee botten: de radius (spaakbeen) en de ulna (ellepijp). Omdat de onderarm heel makkelijk gedraaid kan worden, is een aanduiding als "links" of "rechts" of "meer lateraal/mediaal" niet zo handig. Daarom worden de twee botten gebruikt voor de positiebepaling van bepaalde structuren. Structuren die dichter bij de radius liggen, worden met radiaal aangeduid, structuren die dichter bij de ulna liggen, worden ulnair genoemd. In de onderbenen bevinden zich ook twee botten, die de tibia (het scheenbeen) en de fibula worden genoemd. Ook hier kunnen structuren aangeduid worden met een ligging meer tibiaal of meer fibulair.


Vaak wordt ook gerefereerd aan structuren ten opzichte van of ter hoogte van een bepaalde wervel; bijvoorbeeld ter hoogte van de vierde cervicale wervel, die wordt afgekort als C (cervicaal) 4.



</doc>
<doc id="638911" url="https://nl.wikipedia.org/wiki?curid=638911" title="Wintertenen">
Wintertenen

Wintertenen of winterhanden, perniosis (Lat. "pernio", winterhand of wintervoet), bestaat uit blauwrode, pijnlijke, hevig jeukende zwellingen van tenen en/of vingers. De aandoening komt met name voor tijdens de wintermaanden en wordt veroorzaakt door de inwerking van koude op een gebrekkig doorbloede huid.

Kou vormt de belangrijkste factor voor het ontstaan van wintertenen. Kou zorgt voor het samentrekken van de arteriolen en venulen in de huid en verwijding van de haarvaten; bij verwarming treedt het omgekeerde op. Dit regelmechanisme zorgt voor een minder goede doorbloeding van handen en voeten tijdens koude omstandigheden, waardoor de vitale organen warm blijven.
Bij mensen met pernioses functioneert dit mechanisme niet goed. De venulen reageren te traag op temperatuurveranderingen, met name tijdens verwarming. Hierdoor ontstaat stuwing in het capillaire vaatnet. Dit leidt tot plaatselijke roodheid, zwelling, jeuk en branderig gevoel van handen en/of tenen.

Factoren die een negatieve invloed hebben op de doorbloeding van handen en voeten, die het ontstaan van wintertenen bevorderen zijn:

De aandoening kan ook veroorzaakt worden door een onderliggende vaataandoening:

De patiënt presenteert de volgende symptomen:

Het gaat in de meeste gevallen om een onschuldige aandoening. De aandoening kan voorkomen worden door bijvoorbeeld het nemen van wisselbaden of een voetsauna (infrarood) waardoor de doorbloeding verbetert. De patiënt dient koude te vermijden en zich warm te kleden. Regelmatig en voldoende bewegen tijdens koude omstandigheden kan nuttig zijn. De werking van lokale en systemische middelen bij perniones is niet bewezen en dus ook niet wenselijk. Vroeger werden er vaak injecties met vitamine D gegeven maar enig effect hiervan is nooit wetenschappelijk aangetoond.
Calciumantagonisten zoals nifedipine worden vanwege de vaatverwijdende werking bij ernstige wintertenen met succes voorgeschreven.


</doc>
<doc id="639124" url="https://nl.wikipedia.org/wiki?curid=639124" title="Urogenitaal stelsel">
Urogenitaal stelsel

Het urogenitale stelsel of apparatus urogenneticus is de benaming voor de organen van het urine- en voortplantingsstelsel, die binnen de anatomie meestal samen behandeld worden.

Tot de organen van het "systema urinarium" behoren de gepaard aangelegde nieren (nephros), het gepaarde nierbekken ("pelvis renalis, pyelum"), de gepaarde urineleiders ("ureter"), de urineblaas en de urinebuis ("urethra"). De organen van het urogenitale stelsel liggen buiten de met peritoneum beklede buikholte (retroperitoneaal).

Aan de nier wordt een voorvlak (facies anterior) en een achtervlak (facies posterior) onderscheiden. Tevens kent de nier een brede bovenste pool ("extremitas superior") en een spitse onderpool ("extremitas inferior"). De laterale convexe rand zet zich voort in de beide polen. De mediale concave rand herbergt de nierpoort (hilum renale). Hier treedt de a. renalis de nier binnen en de vena renalis en de ureter treden hier uit.

De nier van een volwassene is 10-12 cm lang, 5-6 cm breed en 4 cm dik. Hij weegt ongeveer 120-300 gr. Meestal is de rechternier kleiner dan de linker.


</doc>
<doc id="639696" url="https://nl.wikipedia.org/wiki?curid=639696" title="Shunt (medisch)">
Shunt (medisch)

In de geneeskunde is een shunt een "niet-normale" verbinding tussen twee delen van het lichaam waar vloeistof doorheen kan stromen. Deze verbinding is in gezonde personen nooit aanwezig. De term shunt wordt voor natuurlijke (aangeboren) shunts gebruikt, die meestal voor de betreffende persoon een gezondheidsprobleem op kunnen leveren. De term shunt wordt echter ook gebruikt voor door artsen aangebrachte verbindingen die vaak bedoeld zijn om een gezondheidsprobleem op te lossen. 

Een fistel is, in tegenstelling tot een shunt, een opening tussen inwendige organen of naar de buitenwereld. Denk aan een verbinding tussen de blaas en de buitenwereld of tussen de trachea en de oesofagus.

Cardiale shunts, oftewel niet-normale bloedstromen in het hart, kunnen ervoor zorgen dat het bloed rechtstreeks van de ene helft van het hart naar de andere helft van het hart stroomt. Dit is normaal niet de bedoeling, daar de bloedstromen in beide harthelften (links en rechts) volledig van elkaar gescheiden horen te zijn. Vanuit het linkerhart wordt bloed richting het lichaam gepompt (dit heet de systemische bloedsomloop), vanuit het rechterhartgedeelte wordt bloed richting de longen gepompt (dit heet de pulmonale bloedsomloop). Het bloed in een cardiale shunt kan van links-naar-rechts (oftewel van systemisch naar pulmonaal) of van rechts-naar-links (pulmonaal naar systemisch) stromen of zelfs (op verschillende momenten) in beide richtingen. 
De aanwezigheid van een shunt kan de druk in de linker- of rechterharthelft beïnvloeden, op gunstige, maar meestal op ongunstige wijze.

De meest voorkomende aangeboren hartafwijkingen die het shunten van bloed veroorzaken zijn het atriumseptumdefect (ASD) (oftewel een gat tussen de beide hartboezems), het ventrikelseptumdefect (VSD) (oftewel een gat tussen de beide hartkamers), de openblijvende ductus Botalli (een bloedvat van aorta naar longslagader dat vóór de geboorte noodzakelijk is, maar na de geboorte moet dichtgaan) en het openblijvende foramen ovale (een gat tussen de beide hartboezems dat elk ongeboren kind bezit, maar dat na de geboorte snel moet dichtgroeien). Deze afwijkingen kunnen geen of milde klachten geven, of kunnen levensgevaarlijk zijn voor de pasgeborene. Vaak komen bij één baby met een aangeboren hartafwijking meerdere hartafwijkingen tegelijk voor.

Bij sommige gecombineerde hartafwijkingen kan het voor de pasgeborene juist nuttig of zelfs levensreddend zijn om een cardiale shunt te hebben of te veroorzaken. Medicatie of een medische ingreep kunnen zorgen voor het ontstaan of blijven bestaan van een cardiale shunt.

Mechanische shunts worden in sommige gevallen bij aangeboren hartafwijkingen gebruikt om de bloedstromen en/of de bloeddruk te kunnen beïnvloeden. Een voorbeeld is de moderne versie van de Blalock-Taussig shunt (Engelstalig artikel).

Door een aantal oorzaken kan er in de hersenen te veel hersenvocht aangemaakt worden. Dit heet dan hydrocefalus ofwel een waterhoofd. Vaak wordt dit ontdekt bij baby's, maar soms kan het ook op hogere leeftijd ontstaan. De klachten kunnen zijn: lusteloosheid, hoofdpijnen, snel geïrriteerd zijn, overgevoelig zijn voor licht en/of geluid, misselijkheid en braken, duizeligheid, en soms zelfs epileptische aanvallen. Bij jonge baby's kan een hydrocefalus zich ook uiten in het zeer snel groeien van de nog niet verbeende schedel.

Bij een hydrocefalus kan een shunt aangelegd worden om het teveel aan hersenvocht te laten afvloeien uit de hersenen. Het bestaat uit een lange buis, met een drukventiel of eenrichtingsventiel waardoorheen het hersenvocht weg kan stromen wanneer de druk te groot is. Bij een dergelijke shunt komt het teveel aan hersenvocht meestal via de shunt terecht in het bloed of in de buikholte, waar het geen kwaad kan en snel opgenomen wordt. 

Hoewel een dergelijke shunt of drain meestal goed werkt, kunnen er soms problemen ontstaan wanneer hij verstopt raakt, of wanneer het kind verder groeit. De oorspronkelijke symptomen keren dan terug, reden waarom ouders, familieleden en de patiënt zelf alert moeten blijven hierop. Een nieuwe shunt verhelpt meestal de ontstane problemen.

Een pulmonaire shunt is de situatie waarin in een bepaald deel van de longen wel voldoende bloedtoevoer is, maar niet voldoende aanvoer van zuurstof en afvoer van koolzuurgas. Normaal gesproken zorgen de longen voor de gaswisseling (aanvoer van zuurstof, afvoer van koolzuurgas). In de gebieden waar een pulmonaire shunt plaatsvindt, lukt dat niet, en zal het bloed dus weinig zuurstof en een overschot aan koolzuurgas blijven houden.

Een pulmonaire shunt wordt ook wel een rechts-linksshunt genoemd. Een rechts-linksshunt of veneuze bijmenging ontstaat wanneer bloed van de kleine circulatie niet in contact komt met de alveolaire lucht en dus ongewijzigd vanuit de rechter ventrikel in de linker boezem aankomt. Abnormale anatomische shunts zijn: pulmonaire hemangiomen en arterioveneuze aneurysmata.

Een rechts-linksshunt leidt altijd tot hypoxemie. Om met enige zekerheid een rechts-linksshunt te kunnen onderscheiden van een ventilatie/perfusiestoornis, of ook van een zwaar defect van het alveolaircapilairgastransfer, laat men een patiënt 100% zuurstof ademen gedurende 20 minuten.

Een portosystemische shunt of levershunt is een bypass van de lever voor de lichaamscirculatie. Normaal gesproken keert het bloed uit het onderste deel van het lichaam via de lever terug naar het hart (waarbij de lever onder andere het bloed kan ontgiften en waardevolle voedingsstoffen kan opnemen en bewerken). De shunt wordt veelal veroorzaakt door een patente ductus venosus, een embryonaal vat wat hoort te sluiten kort na de geboorte.
Een levershunt kan aangeboren of verworven zijn. Spontane levershunts in mensen zijn zeldzaam (bij honden en katten komt het veel vaker voor). Artsen kunnen een portosystemische shunt in een mens expres creëren, wanneer de lever ernstig aangetast is (bijvoorbeeld door cirrose) en het bloed er heel moeizaam doorheen kan vloeien. Een shunt zorgt er dan voor, dat het bloed rechtstreeks terug kan vloeien naar het hart, en voorkomt daarmee, dat de druk in het bloedvat en in de lever levensgevaarlijk hoog wordt.

Zie Shunt (dialyse)


</doc>
<doc id="639865" url="https://nl.wikipedia.org/wiki?curid=639865" title="Hyperhomocysteïnemie">
Hyperhomocysteïnemie

Hyperhomocysteïnemie is een verhoogde waarde van het aminozuur homocysteïne in het bloed. Homocysteïne kan in het menselijk lichaam met behulp van enzymen aangemaakt worden uit een ander aminozuur, methionine. Er kan iets fout gaan bij deze omzetting of stofwisseling, waardoor het gehalte aan homocysteïne te hoog kan worden. Het normale homocysteïne-gehalte in het bloed is ongeveer 13-14 µmol/liter voor mannen en 12-13 µmol/liter voor vrouwen. Een waarde boven de 15 µmol/liter is te hoog. Dit gehalte moet wel bepaald zijn wanneer iemand 12 uur lang niet gegeten of gedronken heeft (nuchter is). Er zijn verschillende oorzaken voor een verhoogd homocysteïne-gehalte. Een te hoog gehalte aan homocysteïne in het bloed is geassocieerd met gezondheidsproblemen.
In sommige families komt een erfelijke vorm van hyperhomocysteïnemie voor. Enzymen die betrokken zijn bij de werking van homocysteïnemie werken niet goed, waardoor het homocysteïne-gehalte te hoog wordt. In ongeveer 10% van de personen bij wie een hyperhomocysteïnemie gevonden wordt, blijkt er een erfelijke oorzaak te zijn.Het komt vaker bij vrouwen dan mannen voor.

De enzymen die de stofwisseling van homocysteïne verzorgen, werken alleen wanneer er voldoende vitamine B6, vitamine B11 (foliumzuur) en vitamine B12 is. Een tekort aan deze vitamines kan dan leiden tot een verhoogd homocysteïnegehalte.
Een gebrek aan vitamines kan veroorzaakt worden doordat iemand niet gezond eet. De oorzaak kan echter ook liggen in een verminderde opname van vitamines door de darmen na bijvoorbeeld een maagoperatie of een darmziekte.

Bij iedereen stijgt het homocysteïnegehalte met de leeftijd. Hoe ouder iemand is, hoe meer kans op hyperhomocysteïnemie dus. Mannen hebben bovendien vaak een hoger homocysteïne dan vrouwen. Roken verhoogt het homocysteïne-gehalte, net als het gebruik van te veel alcohol (met uitzondering van de meeste soorten bier) en koffie. Functiestoornissen van de lever en nier kunnen een verhoogd homocysteïnegehalte veroorzaken, net als het gebruik van sommige medicijnen. Vaak wordt een te hoog homocysteïnegehalte gevonden samen met een te hoog cholesterolgehalte.

Een te hoog gehalte aan homocysteïne is geassocieerd met atherosclerose, oftewel aderverkalking. Dit kan dan weer leiden tot hart- en vaatziekten. Hoe groot de kans is op deze gevolgen bij een verhoogd homocysteïne is niet duidelijk. Behandeling van hyperhomocysteïnemie met behulp van foliumzuur of andere B-vitaminen lijkt zinloos als secundaire preventie na hartinfarcten, bij stabiele angina pectoris en na beroertes.(1-12)

Mensen met hyperhomocysteïnemie hebben een verhoogde kans op trombose, oftewel het vormen van bloedstolsels in de venen of aderen. Dit kan resulteren in een trombosebeen of een longembolie.

Mensen met hyperhomocysteïnemie hebben een verhoogde kans op een herseninfarct of TIA.

Vrouwen met een hyperhomocysteïnemie hebben een licht verhoogd risico op een miskraam, het Hellp-syndroom, groeiachterstand van het kind en een placentaloslating later in de zwangerschap.

Van het hoge homocysteïne-gehalte heeft iemand in principe geen klachten. Vaak wordt de diagnose pas gesteld, wanneer iemand een van de gevolgen van hyperhomocysteïnemie meemaakt, of wanneer hyperhomocysteïnemie in de familie wordt vastgesteld. De diagnose wordt gesteld door het doen van een bloedtest, waarbij het homocysteïnegehalte gemeten wordt bij iemand die nuchter is, dat wil zeggen die twaalf uur lang niets gegeten of gedronken heeft. Vaak wordt dan meteen ook gekeken naar de hoeveelheid vitamine B11 en B12, omdat deze mogelijk de oorzaak zijn van een verhoogd homocysteïnegehalte.

Er zijn veel onderzoeken gedaan naar de verlaging van homocysteinespiegels met behulp van B-vitamines: zoals foliumzuur (soms B11 genoemd), B6 en B12. Suppletie van deze vitamines geeft wel een verlaging van de homocysteïnespiegels, maar dit geeft geen verlaging van het risico op een hartinfarct, een trombosebeen of longembolie. Over vitaminesuppletie ter preventie van miskramen en placenta-loslatingen zijn nog onvoldoende gegevens beschikbaar of dit wel zinvol is.

Trimethylglycine (ook wel betaïne genoemd) wordt ingezet ter bestrijding van hoge homocysteïnewaarden. TMG reageert als methyldonor. Na afgifte van één methylgroep ontstaat uit TMG dimethylglycine, een natuurlijke remmer van betaïne-homocysteïne-methyltransferase.

Van het nut van diëten die rijk zijn aan vitamine B1, B6 en B12 zijn nog onvoldoende gegevens bekend.

Aangezien hyperhomocysteïnemie een verhoogd risico geeft op trombose en hart-en vaatziekten kan dit een reden zijn extra streng te zijn in de behandeling van overige risicofactoren, zoals het voorkomen van bedlegerigheid in het kraambed of een extra strenge behandeling van een verhoogde bloeddruk of een verhoogd cholesterol.


</doc>
<doc id="639993" url="https://nl.wikipedia.org/wiki?curid=639993" title="Mee-eter">
Mee-eter

Een mee-eter (medisch: "comedo", van Latijn: "com": mee, "edo": eten) is een ophoping van hoorn gemengd met talg in de uitmonding van het haarzakje. De zwarte kleur berust op het melanine bevattend keratine. Mee-eters zitten vaak op het gezicht, in het oor, in de nek of op de rug (vooral de schouders) en zien eruit als zwarte of witte puntjes. Vooral personen in de puberteit hebben er last van. Minerale oliën zoals vaseline kunnen dit verergeren. Make-up zelf is niet vervuilend, maar make-up gemengd met talg, zweet e.d. wel. Met andere woorden, als make-up niet afgewassen wordt voor het slapengaan, kan dit aanleiding geven tot mee-eters.

Een mee-eter ontstaat door een verhoorningsstoornis. Het hoorn hoopt zich op in het haarzakje, en wordt vermengd met talg. Er worden "open comedonen" (blackheads), "gesloten comedonen" (whiteheads) en microcomedo's (kleine witte puntjes) onderscheiden. Bij open comedonen is het zwarte puntje de hoornprop die de verwijde uitvoergang van het haarzakje vult. Bij een gesloten comedo is er de afvoergang zeer nauw; eigenlijk is deze toestand vergelijkbaar met een gerstekorrel. De bacteriën die van nature in haarzakjes aanwezig zijn, kunnen gaan woekeren door de afsluiting en de ophoping van talg. Er vormt zich een puistje. Microcomedo's kunnen evolueren naar een blackhead of een whitehead.

Comedonen zijn kenmerkend voor de aandoening acne vulgaris. Er is een aantal andere aandoeningen waarbij comedonen kunnen voorkomen: 


</doc>
<doc id="640463" url="https://nl.wikipedia.org/wiki?curid=640463" title="Sylvain Loccufier">
Sylvain Loccufier

Sylvain Loccufier (Brugge, 1946) is een Belgische econoom. Hij is hoogleraar aan en ererector van de Vrije Universiteit Brussel (VUB).

Hij was voorzitter van UPV (Uitstraling Permanente Vorming), nu ondervoorzitter en erevoorzitter van het Humanistisch Verbond. Loccufier ijverde voor het legaliseren van de euthanasiepraktijk.

Hij is een broeder bij de Aalsterse loge Ontwaken, die behoort tot het Grootoosten van België. Hij was grootmeester van deze obediëntie.



</doc>
<doc id="640701" url="https://nl.wikipedia.org/wiki?curid=640701" title="Moritz Kaposi">
Moritz Kaposi

Móric Kohn Kaposi (Kaposvár, 23 oktober 1837 — Wenen, 6 maart 1902) was een Hongaars arts en dermatoloog die als ontdekker van het naar hem genoemde kaposisarcoom bekend werd. Ook Kaposi's varicelliforme eruptie, een gegeneraliseerde infectie met het herpes simplexvirus bij mensen met pre-existent atopisch eczeem, is naar hem genoemd.



</doc>
<doc id="640707" url="https://nl.wikipedia.org/wiki?curid=640707" title="Hulusi Behçet">
Hulusi Behçet

Hulusi Behçet (Istanboel, 20 februari 1889 – aldaar, 8 maart 1948) was een Turks dermatoloog en wetenschapper.

In 1936 beschreef hij drie patiënten met ulceraties in de mond en op de genitaliën en een hypopyon uveïtis. Deze klinische verschijnselen heeft hij de ziekte van Behçet genoemd.


</doc>
<doc id="641259" url="https://nl.wikipedia.org/wiki?curid=641259" title="Compatibele oplosstof">
Compatibele oplosstof

Een compatibele oplosstof is een organische verbinding met een laag molecuulgewicht, dat bij de fysiologische pH-waarde elektrisch neutraal is, maar wel polair. Deze stoffen lossen makkelijk op in water. Ze beïnvloeden ook in hoge concentraties de stofwisseling van de cel niet.

Het zijn verschillende soorten stoffen, die verantwoordelijk zijn voor de hoge zouttolerantie van halofiele organismen. Hiertoe behoren:

De ophoping gebeurt door "de novo"-synthese en door opname uit het omringende medium. De opnamen van de compatibele oplosstof heeft als beide mechanismen aanwezig zijn de voorkeur, omdat deze energetisch gunstiger is. Beide mechanismen, "de novo"-synthese en de opname uit het omringende medium worden zowel door halotolerante als halofiele organismen toegepast. Zo komen in glycinebetaïne producerende blauwalgen efficiënte glycinebetaïne-transportsystemen voor. Vergelijkbare glycinebetaïne-transportsystemen zijn aangetoond in "Halorhodospira halochloris" en in zouttolerante en zoutafhankelijke methanogene Archaea.


</doc>
<doc id="641281" url="https://nl.wikipedia.org/wiki?curid=641281" title="Michael Maier">
Michael Maier

Michael Maier (Rendsburg, 1568 – Maagdenburg, 1622) was een Duitse geneesheer, raadsman voor keizer Rudolf II en geleerd alchemist. In 1597 werd hij doctor in zowel filosofie als medicijnen. Hij was arts in Rostock en Praag en werd arts en raadsheer van Rudolf II. De keizer was erg geïnteresseerd in het occulte waardoor Maier in hoog aanzien stond bij hem. Hij benoemde hem dan ook tot paltsgraaf.
Maier schreef commentaren op Hermes Trismegistus en was samen met de keizer toegewijd in het onderzoeken van de geheimen van de natuur.

Nadat de keizer in 1612 was overleden diende Maier onder Maurits van Oranje. Hierna maakte hij omzwervingen door Duitsland en Engeland waar hij Robert Fludd ontmoette. Bij zijn terugkeer in Praag waren alchemisten daar geen graag geziene gasten meer. Hij werd lijfarts van Maurits van Hessen-Kassel. Hierna vestigde hij zich in Maagdenburg als geneesheer.

Zijn alchemistische emblemataboek "Atalanta fugiens" verscheen in 1617 en bevatte naast 50 emblemata, epigrammen en verhandelingen ook 50 muziekstukken (fuga en canon). Naast het gepubliceerde werk liet hij ook een noemenswaardig aantal ongepubliceerde stukken na. Zijn werk had een grote invloed op sir Isaac Newton.

Citaat uit "Atalanta fugiens":

In "Silentium post clamores" wijst Maier naar de oertraditie waarin de orde der rozenkruisers haar oorsprong vindt. Ook zijn "Amphitheatrum sapientiae aeternae solius verae christiano Kabbalisticum" kent veel rozenkruiserssymboliek.





</doc>
<doc id="641365" url="https://nl.wikipedia.org/wiki?curid=641365" title="Radiobiologie">
Radiobiologie

Radiobiologie is het interdisciplinaire gebied van wetenschap dat de biologische gevolgen van ioniserende en niet-ioniserende straling van het gehele elektromagnetische spectrum, met inbegrip van radioactiviteit (alfa-, bèta- en gamma-), röntgenstralen, ultraviolette straling, zichtbaar licht, microgolven, radiogolven, straling bestudeert met lage frequentie (zoals gebruikt in afwisselende elektrische transmissie, ultrageluid thermische straling (hitte), en verwante modaliteiten. Het gebied werd gesticht door Louis Harold Gray.


</doc>
<doc id="641500" url="https://nl.wikipedia.org/wiki?curid=641500" title="Organotroof">
Organotroof

Een organotroof (Grieks τροφή = voeding) organisme is een organisme dat de energiebehoefte verkrijgt uit chemische omzettingen van organische stoffen. Organotrofie is een vorm van chemotrofie.

Voorbeelden van organotrofe organismen en van organotrofe omzettingen:


</doc>
<doc id="641534" url="https://nl.wikipedia.org/wiki?curid=641534" title="Major histocompatibility complex">
Major histocompatibility complex

Het major histocompatibility complex of MHC is een deel van het genoom, bij mensen HLA genaamd, dat codeert voor eiwitten (glycoproteïnen) die zich aan de oppervlakte van veel zoogdiercellen bevinden en die een belangrijke rol spelen bij de herkenning van 'eigen' en 'niet-eigen' elementen in het lichaam. Het gaat om ongeveer 140 eiwitten die verschillende functies vervullen.

Bij mensen ligt het MHC gecodeerd op de korte arm van chromosoom 6. Tussen de codering van MHC-II en MHC-I ligt MHC-III; deze laatste codeert voor diverse cytokinen en onderdelen van het complementsysteem.
Het allel voor MHC-I bestaat uit drie loci die A, B en C worden genoemd, MHC-II beslaat ook drie loci (DP, DQ en DR).
Elk individu erft van beide ouders een setje van twee keer drie allelen en vormt daarmee zijn eigen unieke MHC.

MHC-I moleculen zijn aanwezig op de buitenkant van alle gekernde cellen in het menselijk lichaam en op bloedplaatjes. Het molecuul is een dimeer die op één plaats in het celmembraan ligt verankerd. MHC-I-moleculen presenteren 8-11 aminozuren van alle eiwitten die in een cel worden geproduceerd.

Als een cel geïnfecteerd is geraakt door bijvoorbeeld een virus, zal de cel de viruseiwitten die het virus produceert uit het cytosol vissen en presenteren op het MHC-I (als op een dienblaadje). Verschillende cytotoxische T-cellen zullen kijken of hun antigeenreceptor past op het gepresenteerde stukje antigeen. Als het klikt, zal de T-cel een FAS-binding tot stand brengen en perforines en granzyme uitscheiden. Perforines doorboren als kokertjes het celmembraan van de geïnfecteerde cel en granzyme gaat door die kokertjes naar binnen om de cel (en daarmee ook het virus) te vernietigen.

Sommige virussen gaan presentatie van hun viruseiwitten door MHC-I-moleculen tegen en kunnen daardoor lang onopgemerkt blijven voor het immuunsysteem. Gelukkig bestaan er speciale NK-cellen, die cellen die in hun presentatie van eiwitten door MHC-I-moleculen onderdrukt worden, herkennen en doden.

MHC-II moleculen zijn alleen aanwezig op de buitenkant van antigeen-presenterende cellen. Het molecuul is een dimeer die op twee plaatsen in het celmembraan ligt verankerd. MHC-II-moleculen presenteren 9-30 aminozuren van eiwitten die via endocytose de cel zijn binnengekomen.

Als een macrofaag een ziekteverwekker heeft gefagocyteerd (opgegeten) en gelyseerd (verteerd) dan knipt hij daarna stukjes van de eiwitten van de ziekteverwekker en presenteert die op het MHC-II. Verschillende T-helpercellen zullen kijken of hun antigeenreceptor past en als het klikt zal de cel B-cellen aanzetten tot het produceren van antistoffen die werken op het specifieke antigeen.

T-cellen leren het lichaamseigen MHC kennen tijdens hun ontwikkeling. Als een transplantaat met een niet overeenkomend MHC wordt ingebracht, zullen de T-cellen een afstotingsreactie in gang zetten.


</doc>
<doc id="641671" url="https://nl.wikipedia.org/wiki?curid=641671" title="Maligne hyperthermie">
Maligne hyperthermie

Maligne Hyperthermie (MH) is een erfelijke aandoening van de spieren, waarbij spieren afwijkend reageren op anesthesiegassen en bepaalde spierverslappers. De reactie geeft uiteindelijk een temperatuurstijging van het hele lichaam, waarbij celschade en zelfs overlijden het gevolg kan zijn.

Een andere naam voor Maligne Hyperthermie (voortaan gebruikt in de tekst: MH) is maligne hyperpyrexie. De incidentie bedraagt 1 op de 50.000 anesthesieën, en 1 op de 7.500 anesthesieën bij kinderen. In bepaalde streken komt de aandoening MH vaker voor: delen van Wisconsin en North Carolina, verder bepaalde groepen uit Oostenrijk en Franse pioniers in Quebec.

Eerst ontstaat spierrigiditeit (een verkrampte toestand) bijvoorbeeld in de kaakspieren en spierafbraak (rabdomyolyse). Er ontstaat een hoog metabolisme in het hele lichaam vanuit de spieren met productie van koolzuurgas (CO) en zuur (acidose). Vaak is de lichaamstemperatuur verhoogd, maar dit kan ook pas laat in het ziektebeeld ontstaan. Uiteindelijk ontstaan er ernstige hartritmestoornissen zoals tachycardieën (met name ventriculair). Secundair kan er nierschade ontstaan (door het spierverval en neerslaan van spierafbraakproducten in de nier: de urine is dan ook verkleurd). Tevens kan er hersenschade ontstaan. In 10% van de gevallen faalt de therapie en overlijdt de patiënt. In het bloed kan men de hoeveelheid CK (Creatinekinase) meten wat spierverval kan aantonen, daarnaast dient men bloedgassen te meten (met de zuurgraad en de hoeveelheid koolzuurgas). In de urine kan men myoglobine aantonen (myoglobinurie).

Bij alle momenteel gebruikte dampvormige anesthetica (anesthesiegassen) is Maligne Hyperthermie beschreven. Dit zijn de gehalogeneerde koolwaterstoffen Isofluraan, Enfluraan, Halothaan, Desfluraan en Sevofluraan. De oudere volatiele anesthetica zoals Halothaan zouden een sterkere trigger vormen voor het uitlokken van MH dan de nieuwere Desfluraan en Sevofluraan.

Lachgas geeft geen MH.

Naast de volatiele anesthetica zijn ook de depolariserende curares (spierverslappers) zoals Succinylcholine in staat maligne hyperthermie uit te lokken. De historische klassieke combinatie van Halothaan met Succinylcholine was een zeer sterke trigger bij MH-susceptibele personen. Niet-depolariserende curares lokken geen maligne hyperthermie uit.

Voor patiënten met bekende MH is er het alternatief van totaal intraveneuze anesthesie met stoffen zoals Propofol in combinatie met opiaten.

In het algemeen is MH geassocieerd met diverse spierziekten (neuromusculaire ziekten). Dit zijn bijvoorbeeld de ziekte van Duchenne, de spierdystrofie van Becker, facioscapulohumerale dystrofie en familiale hyperkaliëmische periodieke paralyse. Patiënten met inspanningsgebonden rabdomyolyse kunnen ook gevoelig zijn voor MH.

Naast koelen met ijs en koude infusen is de hoeksteen van de behandeling Dantroleen, een bepaald soort spierverslapper. Dit is een medicament dat eigenlijk spierverslappend werkt en als enige middel de cascade van steeds ernstiger temperatuurstijging kan doorbreken. Het klaarmaken van dantroleen voor gebruik bij een patiënt is zeer bewerkelijk en extra mankracht is in gevallen van MH zeer noodzakelijk. Dantroleen is in ongeveer 90% van de gevallen werkzaam. De dosis Dantroleen (Dantrium) is 2 mg/kg bolus elke 5 minuten herhalen tot maximaal 10 mg/kg. Daarna moet dit elke 12 uur herhaald worden. Bij een goede respons moet het oraal gegeven worden gedurende 3 dagen in een dosis van 1–2 mg/kg 4 maal per dag.
Dantroleen is ook gebruikt bij Maligne Neurolept Syndroom, Heatstroke en extreme temperatuurstijging bij drugs zoals cocaïne en XTC (Ecstasy).

MH is autosomaal dominant overerfbaar. Dit betekent dat er een kans van 50% is dat een kind van iemand met MH ook aangedaan is. In 50% van de gevallen is de ryanodine receptor betrokken, waarbij 30 puntmutaties beschreven zijn. Er zijn ook andere receptoren betrokken.

Gezien de potentieel ernstige gevolgen is het noodzakelijk bij alle patiënten waar men de verdenking heeft op MH in te sturen voor familie-onderzoek. In Nederland is het Canisius Wilhelmina Ziekenhuis (CWZ) in Nijmegen het nationale centrum. Hier worden spierbiopten afgenomen en bepaalde laboratoriumtests verricht. In België gebeurt dit door de Onderzoeksgroep Maligne Hyperthermie Universiteit Antwerpen.



</doc>
<doc id="641692" url="https://nl.wikipedia.org/wiki?curid=641692" title="Clemens von Pirquet">
Clemens von Pirquet

Clemens Von Pirquet (Hirschstetten bij Wenen, 12 mei 1874 - Wenen, 28 februari 1929) was een Oostenrijkse kinderarts die in 1906 de term allergie introduceerde. Dit naar aanleiding van ongewone reacties die hij na serumtoediening en vaccinatie had waargenomen.

Clemens von Pirquet verwees met de term "allergie" naar het Griekse allos dat ruimvertaald "anders" betekent en het Griekse energeia dat geabstraheerde energie inhoudt. 


</doc>
<doc id="641827" url="https://nl.wikipedia.org/wiki?curid=641827" title="Lithotroof">
Lithotroof

Een lithotroof organisme is een organisme dat de energiebehoefte verkrijgt uit chemische omzettingen van anorganische stoffen. Lithotrofe organismen komen voor in de Domeinen Bacteria en Archaea. Het woord lithotroof is afkomstig van het Griekse woord "lithos" dat steen en "trophe" dat voeding betekent.

Voorbeelden van lithotrofe organismen en van lithotrofe omzettingen

Onderscheiden kan worden:

In aanvulling op deze indeling kan verder onderscheiden worden:

Lithotroof is het tegenovergestelde van organotroof.


</doc>
<doc id="642064" url="https://nl.wikipedia.org/wiki?curid=642064" title="Faryngeaal kaakapparaat">
Faryngeaal kaakapparaat

Het faryngeaal kaakapparaat is het geheel van faryngeale kaken en de bespiering ervan bij een groot aantal soorten beenvissen (Teleostei). De faryngeale kaken (ook wel keelkaken genoemd) bevinden zich in de keelholte (Farynx) van de vis; deze kaken zijn dan ook niet van buitenaf zichtbaar. 

De meeste vissen voeden zich met behulp van de zogenaamde zuigvoeding: door een snelle uitzetting van de kieuwdeksels, gelijktijdig met het openen van de gewone, "orale" kaken (de mond) wordt het voedsel in de mondholte binnengezogen. Daarna wordt het voedsel meestal zo snel mogelijk "ingeslikt" (=in het darmstelsel getransporteerd). Hierbij spelen de kaken van het faryngeaal kaakapparaat een grote rol: door cyclische voor- en achterwaartse bewegingen van deze kaken wordt het voedsel in de slokdarm geduwd. Bij een aantal vissoorten wordt het voedsel echter door de faryngeale kaken geplet of vermalen, bv. bij slakkenetende cichlidensoorten. Bij deze vissoorten zijn de faryngeale kaken voorzien van stevige maaltanden die het kraken of pletten van het voedsel mogelijk maken.

De faryngeale kaken zijn in de loop van de evolutie van de beenvissen ontstaan uit bepaalde beenelementen van de kieuwbogen. Bij veel vissoorten zijn de kieuwbogen (die in principe alleen dienen als ondersteuning voor de kieuwen) voorzien van kleine tandjes die het transport (inslikken) van het voedsel moeten vergemakkelijken of helpen om de prooi vast te houden: dit kan worden beschouwd als de "primitieve" situatie in de evolutie van de faryngeale kaken. Bij vele vissoorten ontwikkelden zich uit deze situatie echte kaken, waarbij de elementen van de kieuwbogen waaruit de kaken zich ontwikkelden hun oorspronkelijke functie (ademhaling) verloren. Bij vele families van beenvissen ontwikkelden op deze manier 2 "onderste" faryngeale kaken en twee "bovenste" faryngeale kaken, vlak voor de ingang van de slokdarm, waarmee het voedsel niet alleen gemakkelijk kan worden getransporteerd in de slokdarm, maar die ook worden gebruikt om het voedsel eerst te vermalen. Beenvisfamilies die faryngeale kaken ontwikkelden zijn o.a. de Cichliden en de Labridae (lipvissen).


</doc>
<doc id="642235" url="https://nl.wikipedia.org/wiki?curid=642235" title="Dirk Van Duppen">
Dirk Van Duppen

Dirk Van Duppen (Turnhout, 2 augustus 1956) is een Belgisch arts en politicus.

Van Duppen volgde een opleiding geneeskunde. Eind jaren 70 voerde hij actie in de Arenawijk - een arbeidersbuurt in de Antwerpse deelgemeente Deurne - tegen de bouw van twaalf hoogbouwblokken. De actie werd na weken van protest hardhandig beëindigd, wel leverde het hem de sympathie op van Renaat Braam, de architect van de torenflats, op. Twee jaar later (1981) startte hij in dezelfde wijk de Geneeskunde voor het Volk-groepspraktijk 'De Bres', waarvoor hij tot op heden als huisarts werkt.

Daarnaast verbleef hij een tijdlang samen met zijn vrouw Lieve Seuntjens (eveneens arts bij Geneeskunde voor het Volk GvhV) - in de Palestijnse vluchtelingenkampen van Shatila. Hierover publiceerde hij "Dagboek uit Beiroet" uitgegeven bij EPO. Daarnaast was hij medestichter van de organisatie "Geneeskunde voor de Derde Wereld", waarin hij nog steeds actief is.

In 2004 verwierf hij (inter-)nationale bekendheid - in België en Nederland - met zijn boek "De Cholesteroloorlog", waarin hij hij het zogenaamde Kiwimodel voor de financiering van geneesmiddelen introduceerde. Twee jaar later nam hij deel aan de districtsraadsverkiezingen van 2006 te Deurne als kandidaat voor de de Partij van de Arbeid (PVDA) en werd aldaar verkozen tot districtsraadslid. Hij is er onder meer erg bezorgd over de toenemende luchtverontreiniging voor Deurne als gevolg van de geplande Oosterweelverbinding.

In 2009 ontving hij de Prijs voor de Democratie.




</doc>
<doc id="642248" url="https://nl.wikipedia.org/wiki?curid=642248" title="Pharma.be">
Pharma.be

pharma.be is de naam van de grootste Belgische vereniging van farmaceutische bedrijven. De naam wordt steeds in kleine letters geschreven. Tot 2002 heette de vereniging AVGI (Algemene Vereniging van de Geneesmiddelenindustrie) maar gebruikelijker was de Franse afkorting AGIM (Association Générale de l'Industrie du Médicament).

Binnen het Belgische gezondheidsbestel behartigt pharma.be de belangen van de aangesloten bedrijven en werkt gedragsrichtlijnen uit waar de aangesloten bedrijven zich aan moeten houden. Een belangrijke doelstelling is het verbeteren van het imago van de researchgerichte farmaceutische industrie bij de overheid en de bevolking.

Directeur van pharma.be is Leo Neels, die eerder aan het hoofd stond van de commerciële televisiezender VTM.



</doc>
<doc id="642265" url="https://nl.wikipedia.org/wiki?curid=642265" title="Albert Claude">
Albert Claude

Albert Claude (Longlier (Neufchâteau), 23 augustus 1899 – Brussel, 22 mei 1983) was een Belgisch biochemicus die baanbrekend werk verrichtte in de moleculaire biologie.

De in de Belgische provincie Luxemburg geboren Albert Claude was de zoon van Florentin Joseph Claude en Marie-Glaudice Watriquant Claude. Hij verloor in 1906 zijn moeder aan borstkanker toen hij acht jaar oud was. Tijdens de Eerste Wereldoorlog, toen hij nog maar een tiener was, werkte hij clandestien voor de Britse geheime dienst; tweemaal werd hij gevangengezet in een interneringskamp. Voor deze verdiensten werd hij onderscheiden met de "Medaille Interallée". Na de oorlog werd hij, hoewel hij geen enkel middelbareschooldiploma had, dankzij een speciaal programma voor oorlogsveteranen toegelaten tot de universiteit.

In 1928 behaalde hij het diploma van dokter in de geneeskunde aan de Universiteit van Luik. In 1929 ging hij werken voor het Rockefeller Instituut en in 1949 werd hij directeur van het Jules Bordet instituut te Brussel. In 1941 werd hij tot Amerikaan genaturaliseerd, maar kreeg de dubbele nationaliteit toen hij later naar België terugkeerde.

Reeds in de jaren dertig slaagde Claude erin via de door hem ontwikkelde techniek van differentiële centrifugatie celbestanddelen te isoleren. Met deze techniek ontdekte hij als eerste de eigenschappen, de chemische samenstelling en de werking van cytoplasma in een gewone cel. Dit legde de basis voor het fundamenteel inzicht in de werking van cellen. 

Voorafgaand aan zijn onderzoek werd algemeen gedacht dat het cytoplasma, de inwendige inhoud van eukaryote cellen, uit een chaotische massa van substanties bestond, maar Claude's onderzoek toonde aan dat een cel eigenlijk een goed georganiseerde inhoud bevat. Hierin ontdekte hij ook het endoplasmatisch reticulum. Vanaf de jaren veertig was hij de eerste medisch wetenschapper die elektronenmicroscopie gebruikte voor het bestuderen van cellen.

Voor zijn wetenschappelijk werk ontving Claude in 1974 de Nobelprijs voor de Fysiologie of Geneeskunde, samen met zijn landgenoot Christian de Duve en de in Roemenië geboren Amerikaan George Emil Palade, een van zijn briljante studenten aan het Rockefeller Instituut.

In 2005 eindigde hij op nr. 369 in de Vlaamse versie van De Grootste Belg.



</doc>
<doc id="642300" url="https://nl.wikipedia.org/wiki?curid=642300" title="Haptische waarneming">
Haptische waarneming

Onder haptische waarneming (afkomstig van het Griekse "haptesthai" = aanraken, in het Nederlands tastzin) wordt verstaan een zintuigelijke waarneming van organismen, die met bepaalde biologische receptoren waargenomen kunnen worden.

Maar haptische waarneming is ook een technologie die middels beweging, vibratie of door het uitoefenen van krachten communiceert met een gebruiker. Meestal wordt gebruikgemaakt van een trilelement, een elektronische component die een trilling op kan wekken. Haptische terugkoppeling (Eng.: "Haptic feedback" of "force feedback"), zoals het ook vaak wordt aangeduid, is een veelbelovende techniek die op veel gebieden kan worden toegepast. Zo is de techniek ook door fabrikanten van mobiele telefoons en tabletten opgepakt. Een bekende toepassing van haptische waarneming als technologie is een racestuur dat trilt. Mensen met een visuele beperking kunnen eveneens veel hebben aan deze vorm van machine-menscommunicatie.

Enkele spelbesturingsapparaten zijn tegenwoordig uitgerust met haptische terugkoppeling. Een van de eenvoudigste vormen is de Rumble Pak van Nintendo die vibreert op aangeven van de software. Ook een racestuur is inmiddels hiermee uitgerust om de suggestie van "autorijden" op te roepen bij een autoracesimulatie.

Deze technologie wordt ook toegepast door leveranciers van mobiele telefoons, vooral bij mobiele telefoons die zijn uitgerust met een aanraakscherm ("touchscreen") dat het toetsenbord vervangt. Deze ontwikkeling is het gevolg van een tekortkoming van zo'n scherm; er volgt geen feedback aan de gebruiker wanneer deze een opdracht geeft. Dit zou opgelost kunnen worden door een geluidssignaal te geven, maar in een drukke omgeving is dit moeilijk of onmogelijk waar te nemen.

Momenteel zijn veel mobiele telefoons uitgerust met deze techniek. De Google Nexus One, Nokia N97, Samsung P520 Armani en de Motorola ROKR E8 zijn enkele voorbeelden van mobiele telefoons die "Haptic feedback" bieden.


</doc>
<doc id="642420" url="https://nl.wikipedia.org/wiki?curid=642420" title="Pleurococcus">
Pleurococcus

Pleurococcus is de geslachtsnaam van een alg die zorgt voor een groenige aanslag op bomen, muren enzovoort.

De boomalg is een eencellige plant bestaande uit een ronde met chloroplasten gevulde cel. De alg plant zich voort door middel van celdeling. Hierbij deelt de cel zich in tweeën waarna de nieuwe cellen zich opnieuw delen. Hierdoor ontstaan 4 cellen welke na de deling nog enige tijd bij elkaar blijven. De alg leeft van water en koolstofdioxide die door middel van fotosynthese omgezet worden naar glucose. Zowel het water als de koolstofdioxide worden door de boomalg aan de lucht onttrokken, de boomalg is dus geen parasiet.

De "groene aanslag" is niet overal op de bomen te vinden. Meestal leeft de boomalg slechts aan één kant van de boom/steen. Dit heeft te maken met abiotische factoren en het microklimaat. De alg wordt vaak gebruik tijdens microscopiepractica op middelbare scholen. Ook wordt scholieren vaak de opdracht gegeven om te onderzoeken welke abiotische factoren van invloed zijn op het al dan niet voorkomen van de alg.


</doc>
<doc id="642426" url="https://nl.wikipedia.org/wiki?curid=642426" title="Felix Kersten">
Felix Kersten

Eduard Alexander Felix Kersten (Joerjev, Rusland (tegenwoordig Tartu, Estland), 30 september 1898 – Zweden, 16 april 1960) was een Finse masseur.

Felix Kersten werd beroemd als “lijfarts” en vertrouweling van de Reichsführer-SS Heinrich Himmler en door zijn bijdrage aan het redden van Nederlanders en anderen uit de concentratiekampen van het Derde Rijk.

Felix Kersten is - aan het eind van de oorlog - betrokken geweest bij de redding van circa 3.500 Joden door het Zweedse Rode Kruis.

Felix Kersten werd geboren in 1898 in Joerjev, Rusland. Zijn vader Frederik Kersten, beheerde als landbouwkundige het domein van een grootgrondbezitter en was gehuwd met Olga Stubing, de dochter van de directeur van de posterijen. Kerstens ouders zijn Baltische Duitsers, thuis wordt Duits gesproken en zijn opvoeding is Duits.
Kersten is een middelmatige leerling die de middelbare school in Riga slechts met moeite voltooit. Vanaf 1914 vervolgt Kersten zijn opleiding in Duitsland aan de landbouwschool van Sleeswijk-Holstein. Twee jaar later behaalt hij daar zijn diploma als landbouwkundig ingenieur.

In 1917 wordt hij in Duitsland onder de wapenen geroepen. Het is onduidelijk of Kersten in het Duitse leger heeft gediend. Hij houdt van de Duitse cultuur, maar verafschuwt – naar eigen zeggen – de hang naar militarisme. Hij besluit dienst te nemen bij het Finse Legioen dat in Duitsland wordt gevormd en heeft in 1919 de rang van onderluitenant in het Finse Leger.

Aan het einde van de oorlog wordt hij – vanwege een reumatische aandoening – langdurig opgenomen in een hospitaal in Helsinki. Daar begint hij - op advies van de geneesheer directeur, dr. Kollander - aan zijn eerste ‘praktische lessen’ als masseur. Kersten blijkt een natuurtalent met ‘gouden handen’, behaalt zijn Finse masseurdiploma in 1921 en verhuist – inmiddels als Fins staatsburger – naar de metropool Berlijn.

Aan de universiteit van Berlijn leert hij de befaamde chirurg August Bier kennen, die hem in 1922 introduceert bij dr. Ko. Deze heeft als Chinees-Tibetaans masseur een bloeiende praktijk, met voornamelijk klanten uit de Berlijnse society. Ko is onder de indruk van jonge Kersten en neemt hem als leerling aan.

In 1925 stopt dr. Ko met zijn werkzaamheden en vertrekt naar Tibet, waarop Kersten - met succes - de florerende praktijk voortzet. Voor Kersten breekt een tijd van roem, geld en status aan. In zijn praktijk komen grootindustriëlen, hoge adel en nieuwe rijken. De hertog Adolf Frederik van Mecklenburg-Schwerin introduceert hem bij zijn broer, prins Hendrik, echtgenoot van koningin Wilhelmina. De succesvolle behandeling van Hendrik levert Kersten in 1928 een uitnodiging van koningin Wilhelmina op. Dit resulteert uiteindelijk in een nevenpraktijk in Den Haag.

De flamboyante Kersten - hij had een affaire met onder anderen koningin Maria van Roemenië - en de rokkenjager Hendrik raken bevriend, tutoyeren elkaar en dompelen zich regelmatig onder in het Berlijnse uitgaansleven. Daarnaast genieten Kersten en Hendrik ook van de jacht op grootwild in Kerstens omvangrijke landgoed Hartzwalde, zo’n 70 km ten noordwesten van Berlijn.

In 1937 ontmoet Kersten Irmgard Neuschaffer (geboren op 28 november 1909 in Fischbach), met wie hij spoedig trouwt en in 1938 een eerste zoon krijgt. Deze verbintenis zal een leven lang duren.

Dan bereikt Kersten het verzoek om Heinrich Himmler - Reichsführer-SS – te behandelen.

De eerste afspraak - op 10 maart 1939 - wordt geregeld door August Diehn, de halfbroer van prins Hendrik – industrieel en lid van de in 1936 opgerichte Deutsch-Niederländische Gesellschaft.

Naar eigen zeggen voelde Kersten er weinig voor zich in te laten met de nazi’s. Documenten uit die tijd tonen aan dat hij wel het door Himmler gewenste onderzoek naar zijn – raszuivere - stamboom ondersteunde.

Tot Kerstens clientèle behoren in die jaren onder anderen:

Zijn relatie met de Reichsführer-SS levert Kersten naast geld, aanzien en een machtige klantenkring ook menig ander persoonlijk voordeel op. De Finse regering die hem – in ruil voor informatie - aanmoedigt om in de buurt van Himmler te blijven, benoemt hem (als niet-medicus) tot “Medizinalrat”. Door graaf Ciano wordt hij – uit naam van het fascistische Italië - onderscheiden als Commandeur in de Orde van Sint-Mauritius en Sint-Lazarus.

Hoewel Kersten in zijn memoires beschrijft niets van Himmler en zijn SS te moeten hebben, zijn er bewijzen die anders doen vermoeden. Zo overweegt Kersten zelfs om - op verzoek van Himmler - toe te treden tot de SS. Hij schrijft daartoe een brief aan de Finse minister van Buitenlandse Zaken Witting om in dat geval zijn Fins staatsburgerschap veilig te stellen.

Door de succesrijke behandeling van Himmlers steeds terugkerende klachten, neemt Himmlers vertrouwen in en afhankelijkheid van Kersten toe. Kersten weet deze vertrouwensband te gebruiken en zet deze in voor de bevrijding van – bijna uitsluitend hem bekende en voorname – Nederlanders.

Vanaf maart 1944 onderhandelt Walter Schellenberg - als Himmlers vertrouwensman - met graaf Folke Bernadotte over de eenzijdige capitulatie van nazi-Duitsland aan de westerse mogendheden. In februari, maart en april 1945 organiseert Schellenberg geheime ontmoetingen tussen Himmler en Bernadotte om alsnog een afzonderlijke vrede te bewerkstelligen.
Het moge duidelijk zijn, dat de vrijlating door Himmler van bovengenoemde gevangenen in dit kader geplaatst moeten worden.
Ook de door Kersten opgeëiste bijdrage aan deze bevrijding kan niet los gezien worden van het “afscheid” van zijn verbindingen met het ondergaande Derde Rijk.

Tegenover bovenstaande bewezen inzet voor de slachtoffers van het naziregime staan ook een aantal gevallen waarbij Kersten aan heeft gegeven hulp te hebben verleend maar waarvoor geen bewijzen voor zijn gevonden. Zo zou hij naar eigen zeggen de hand gehad hebben in de volgende zaken:


Lou de Jong komt tot de conclusie dat voor een deportatieplan van het Nederlandse volk - laat staan voor de verijdeling daarvan door Kersten - geen aanwijzingen bestaan. Aannemelijk is slechts, dat Kersten ertoe bijgedragen heeft een, op de “Ostsiedlung” gerichte propaganda in Nederland en Vlaanderen, uit te stellen, meer niet.
Verder waarschuwt De Jong, dat men met Kerstens mededelingen nauwelijks voorzichtig genoeg kan zijn, omdat Kersten steeds de neiging heeft, zijn eigen rol in hoge mate te overschatten. “Voor de historische wetenschap” – zo eindigt Lou de Jong – “is Felix Kersten een volstrekt onbetrouwbare getuige.”

Na de Tweede Wereldoorlog blijven de banden tussen Kersten en zijn oude nazivrienden intact. Hij neemt deel aan pogingen tot strafvermindering en legt diverse malen ontlastende verklaringen voor hen af.
In zijn brieven geeft Kersten blijk van een duidelijke sympathie voor de SS, die hij “eine erstklassige Truppe” noemt, terwijl hij zijn boek “Totenkopf und Treue” geschreven heeft als “die Rehabilitierung der Waffen-SS”.

Felix Kersten overlijdt op 16 april 1960. Volgens de familie: op weg naar Parijs om daar uit handen van Charles de Gaulle het “Legioen van Eer” te ontvangen.
De Nederlandse pers schrijft collectief dat er met 'dr.' Felix Kersten 'een groot vriend van Nederland' is heengegaan.

Wellicht dat de woorden van Lou de Jong Felix Kersten het treffendst portretteren:“Hij was, zoals ik hem in enkele ontmoetingen en door de studie van het materiaal met betrekking tot zijn persoon en daden heb leren kennen, een vat vol tegenstrijdigheden: bijzonder ijdel en bijzonder goedhartig; dorstend naar eerbetoon en bereid om medemensen te helpen; vindingrijk in kleinigheden en niet bij machte, grote verbanden te overzien; sluw en tegelijk naïef.
Ik wil herhalen wat ik eerder als mijn conclusies weergaf: in een aantal gevallen heeft Kersten zich moeite gegeven voor de vrijlating van Nederlandse en andere gearresteerden of veroordeelden; hij heeft een belangrijke bemiddelende rol gespeeld bij het vertrek naar Zweden van duizend Nederlandse vrouwen die in het concentratiekamp Ravensbrück opgesloten zaten, alsook bij de maatregelen die Himmler in de laatste oorlogsfase nam om de levens van enkele tienduizenden Joden te sparen; en hij heeft bij deze bemoeienissen zijn eigen leven op het spel gezet."

Met uitzondering van Kerstens – vaak louter door hemzelf - opgeëiste rol bij de “vrijlating” van hem bekende Nederlanders, stammen al zijn “verzetsdaden” uit 1944 en 1945, met een duidelijke intensivering naar het einde van de oorlog. In diezelfde periode streeft (ook) Himmler naar een betere band met het westen en een zuivering (voor zover mogelijk) van zijn blazoen.
Het is de periode waarin vele individuen en menig land besluit om zijn kaarten toch maar op de geallieerden te zetten.




</doc>
<doc id="642474" url="https://nl.wikipedia.org/wiki?curid=642474" title="Spiraalbodem">
Spiraalbodem

Een spiraalbodem is een veerkrachtige bedbodem, die fungeert als drager voor de matras. Spiraalbodems zijn gemaakt van spiraalvormige staaldraden, die opgespannen zijn in een stalen frame. De spiraalbodem is een van origine Nederlandse product en nog altijd één van de meest gebruikte bedbodems.

Er zijn twee typen spiraalbodems:

Eén van de belangrijkste eigenschappen van de spiraal is de goede ventilatie. Een spiraalbodem heeft een zeer open structuur (85% open), en is daardoor beter ventilerend dan elke andere bedbodem. Een goed ventilerend bed is van belang voor een optimale vochtregulatie en een gezond bedklimaat.

Het draagvlak van een spiraal is vlak en ononderbroken, waardoor de ondersteuning van lichaam en matras over het gehele oppervlak plaatsvindt. Met name voor de pocketveringmatras levert een ononderbroken draagvlak een belangrijke bijdrage aan de goede werking van de matras.

Het werkingsprincipe van een dwarsgespannen spiraalbodem is gebaseerd op progressieve tegendruk. Naarmate het spiraalnet meer wordt ingedrukt, wordt de tegenkracht groter. Het net kent dus geen 'dood' punt. Door de progressieve tegendruk krijgt elk lichaamsdeel de juiste ondersteuning.

Ten slotte heeft een spiraalbodem een beperkte hoogte, waardoor dit bodemtype ook in bedden met lage randen geplaatst kan worden. Mede door deze beperkte hoogte is de verstelbaarheid van spiraalbodems beter dan van andere bedbodemsystemen. Het scharnierpunt bevindt zich namelijk op dezelfde hoogte als het slaapoppervlak.

Een spiraalbodem is geheel uit metaal geconstrueerd, waardoor de bodem duurzaam is en zich goed laat recyclen.


</doc>
<doc id="642659" url="https://nl.wikipedia.org/wiki?curid=642659" title="Tympanoplastiek">
Tympanoplastiek

Tympanoplastiek is het herstel van een trommelvlies en/of van de keten van gehoorbeentjes in het middenoor door een microscopische operatie. Het trommelvlies of de gehoorbeentjes kunnen door meerdere oorzaken beschadigd zijn. Deze beschadigingen van het trommelvlies of de gehoorbeentjes leiden lang niet altijd tot doofheid of gehoorverlies, maar wanneer dat wel zo is, kán tympanoplastiek hier verbetering in brengen.

Het trommelvlies bevindt zich in het oor. Geluidstrillingen arriveren door de buitenste gehoorgang bij het trommelvlies, dat mee gaat trillen. De trillingen van het trommelvlies worden overgebracht op een keten van de drie zeer kleine gehoorsbeentjes: achtereenvolgens van de hamer op het aambeeld en ten slotte de stijgbeugel. De trillingen worden vanaf de stijgbeugel doorgegeven aan het slakkenhuis, waar ze uiteindelijk geanalyseerd worden.

Wanneer er een gat in het trommelvlies zit, waardoor de geluidsgolven niet voldoende doorgegeven worden, of wanneer de gehoorbeentjes de trillingen niet meer doorgeven, omdat ze stuk zijn of met elkaar vergroeid zijn, kan een chirurgische ingreep dit probleem verhelpen.
Oorzaken kunnen zijn: (meerdere) oorontstekingen, waardoor het trommelvlies en/of de gehoorbeentjes beschadigd raakten, een explosie of zeer luid geluid waardoor het trommelvlies stukgaat, of een ander ongeluk waarbij het trommelvlies verscheurt. Er bestaat bovendien een erfelijke ziekte, waarbij de gehoorbeentjes langzamerhand aan elkaar vergroeien (deze ziekte heet otosclerose). Mensen met deze ziekte worden langzaam slechthorend, maar kunnen tegenwoordig met een tympanoplastiek vaak goed behandeld worden.

Als het trommelvlies is beschadigd, is het mogelijk om het gaatje dicht te maken. Er wordt een stukje kraakbeen en/of kraakbeenvlies van de gehoorgang of oorschelp maar vaker nog een spierkapselvlies van een nabijgelegen spier onder het gaatje gelegd. Men kan ook een donortrommelvlies (al dan niet met de hamer) gebruiken om het gaatje dicht te maken. Dit wordt myringoplastiek genoemd als het alleen om het trommelvlies gaat.

Defecten ter hoogte van de gehoorbeentjes kunnen gerepareerd worden. Dit kan door een beentje te vervangen door donorbeentjes of kunststof prothesen, ook het eigen aambeeld van de patiënt kan soms gebruikt worden door het uit te nemen en om te vormen tot een 'nieuw' aambeeld passend tussen hamer en stijgbeugel. Dit wordt ossiculoplastiek genoemd als het alleen om de beentjes gaat.

Indien zowel het trommelvlies als de beentjes hersteld worden spreken we van tympanoplastiek.

In alle gevallen gaat het om een operatie die met behulp van een microscoop uitgevoerd wordt binnen een zeer klein operatiegebied. De operatie kan via de gehoorgang of via een insnede achter de oorschelp gebeuren, afhankelijk van de anatomie en de schade.

In meer dan de helft van de gevallen leidt een dergelijke operatie tot herstel van het gehoor (in meerdere of wat mindere mate). Vaak is het eindresultaat nog niet meteen na de operatie duidelijk. Als de operatie niet gelukt is, is soms een her-operatie nog een optie.


</doc>
<doc id="642681" url="https://nl.wikipedia.org/wiki?curid=642681" title="Melvin Calvin">
Melvin Calvin

Melvin Calvin (Saint Paul (Minnesota), 8 april 1911 – Berkeley (Californië), 8 januari 1997) was een Amerikaans ingenieur en scheikundige die samen met Andrew Benson de Calvincyclus heeft ontwikkeld. In 1961 werd hem hiervoor de Nobelprijs voor de Scheikunde toegekend.

Calvin was de zoon van joodse immigranten uit Rusland. Zijn vader was een Litouwer en zijn moeder kwam uit Georgië. Calvin behaalde in 1931 zijn ingenieurstitel aan het Michigan College of Mining and Technology dat tegenwoordig de Michigan Technological University heet. In 1935 promoveerde hij aan de Universiteit van Minnesota. Hierna deed hij vier jaar lang postdoctoraal werk aan de Universiteit van Manchester. In 1942 trouwde hij met Genevieve Jemtegaard. Het koppel kreeg twee dochters. Elin en Karole, en een zoon, Noel.

In 1937 vervoegde Calvin de Universiteit van Californië - Berkeley. Vanaf 1946 werd hij directeur van de biochemische groep van het Lawrence Radiation Laboratory en in 1947 werd hij hoogleraar in de chemie benoemd aan de Universiteit van California. In 1963 werd hij tevens benoemd tot hoogleraar moleculaire biologie. Vanaf 1971 tot 1980 was hij directeur van het Laboratory of Chemical Biodynamics.

Met behulp van de isotoop koolstof-14 wist Calvin en zijn team in 1954 het hele proces van koolfstoftransport vanaf de absorptie van koolstofdioxide uit de lucht tot de conversie in koolhydraten en andere organische verbindingen tijdens de fotosynthese vast te leggen. Calvin toonde aan dat chlorofyl in een plant zorgt voor de aanmaak van organische verbindingen en niet koolstofdioxide zoals eerder werd aangenomen. Tevens deed hij ook onderzoek naar het gebruik van oliën uit oliehoudende planten als alternatieve brandstof. In 1969 publiceerde hij een werk over de chemische evolutie. Tevens deed hij onderzoek naar organische geochemie, chemische carcinogenese en de analyse van maanstenen.

Calvin ontving de National Medal of Science in 1989, de Priestley Medal (1978) van de American Chemical Society, de Davy-medaille (1964) van de Royal Society of London en de Gold Medal (1979) van het American Institute of Chemists.




</doc>
<doc id="642725" url="https://nl.wikipedia.org/wiki?curid=642725" title="Vertigoshot">
Vertigoshot

Een vertigoshot of dollyzoom is een techniek in de cinematografie, waarbij men met een filmcamera een manoeuvre maakt voor een 'duizelingwekkend' schot. Het visuele effect werkt in op het evenwichtsorgaan. De techniek is vernoemd naar de film waardoor die in 1958 voor het eerst bekend werd, "Vertigo" van Alfred Hitchcock.

Om een vertigo te maken rijdt de dolly naar achteren, terwijl de cameralens met eenzelfde snelheid inzoomt. Het gefilmde object blijft voor de toeschouwer op dezelfde afstand. Tegelijk dijt de horizon uit. Het tegenovergestelde effect wordt bereikt door de dolly naar voor te rijden en synchroon uit te zoomen.

In "vertigo" is de camera verticaal opgesteld. Een personage is op de vlucht in een trappenhuis en werpt een blik door de vide naar beneden. De kijker ziet wat hij dan ziet. Hitchcock gebruikte de techniek rudimentair al eerder aan het slot van zijn film "Spellbound" in 1945, maar wat het publiek in '58 zag, was nooit eerder vertoond.

Andere benamingen zijn de "dollyzoom", "zoom in/dolly out", "retro-zoom" of in het Frans "le travelling compensé". Fans van "Jaws" (Steven Spielberg, 1975) noemen het een "Jaws shot". Het effect is verder te zien in:


</doc>
<doc id="642853" url="https://nl.wikipedia.org/wiki?curid=642853" title="Kentalis">
Kentalis

Koninklijke Kentalis is een Nederlandse organisatie die onderzoek, zorg en onderwijs biedt aan mensen met beperkingen in horen en communiceren 
Sommige van deze mensen hebben ook nog een verstandelijke beperking of motorische of psychiatrische problemen.

Kentalis is in 2009 ontstaan uit een fusie van Koninklijke Effatha Guyot Groep, stichting Viataal en Sint Marie, een orthopedagogisch kennis- en expertisecentrum.

Na de fusie in 2002 tussen Henri Daniel Guyot Instituut te Groningen en Effatha te Zoetermeer mocht KEGG het predicaat Koninklijk overnemen van Guyot. Kentalis heeft dit recht eveneens verworven na de daaropvolgende fusie tussen KEGG, Viataal en Sint Marie.

Kentalis heeft meerdere vestigingen, verdeeld over het land:
De centrale vestiging is te Sint-Michielsgestel, waar het vroegere Instituut voor Doven gevestigd was (onderdeel van het latere Viataal).

Kentalis werkt ook samen met diverse organisaties in het buitenland.


</doc>
<doc id="643028" url="https://nl.wikipedia.org/wiki?curid=643028" title="Pseudohypertrofie">
Pseudohypertrofie

Pseudohypertrofie is een term uit de geneeskunde die slaat op een orgaan, zoals de spieren. Het woord hypertrofie van de spieren geeft aan, dat de spieren groter zijn, dat er meer spiermassa is dan normaal. Hypertrofie kan bijvoorbeeld duiden op zwaar lichamelijk werk of zware lichamelijke training. Zo zijn de spieren van met name bodybuilders "hypertrofisch". 

Het "pseudo" voorafgaand aan hypertrofie wil zeggen, dat het "lijkt" alsof de spieren groot en dik zijn, maar dat dit in werkelijkheid niet zo is. Men ziet dan van de buitenkant een dikke spier, maar bij testen blijkt dat de kracht van de spier niet groot is, en bij het maken van bijvoorbeeld scans zal men zien dat inderdaad niet de hoeveelheid spiermassa vergroot is, maar een ander soort weefsel.

Pseudohypertrofie komt bijvoorbeeld voor bij de Ziekte van Duchenne. Jongetjes die deze ziekte hebben, zullen in de loop van hun korte leven steeds meer spierkracht verliezen. Aan de kuiten is de pseudohypertrofie het best te zien: de kuiten zijn prominent vanwege een toename van vetweefsel en bindweefsel, maar de kuitspieren zelf zijn smal en zwak.

Het tegenovergestelde van hypertrofie is hypotrofie. Ook de term dystrofie houdt hiermee verband.


</doc>
<doc id="643708" url="https://nl.wikipedia.org/wiki?curid=643708" title="Epiparasiet">
Epiparasiet

Een epiparasiet is een parasitaire plant die haar koolhydraten niet zelf aanmaakt, maar via een schimmel verkrijgt van een andere plant. 

Deze planten hebben geen of weinig bladgroen, waardoor ze niet zelf of voldoende kunnen assimileren. Ze zijn dus niet autotroof, maar mycoheterotroof. De benodigde koolstofverbindingen worden met behulp van schimmelsoorten van het geslacht "Tricholoma" verkregen. De schimmel vormt met de plantenwortels van de epiparasiet een mycorrhiza, die op haar beurt weer een ectomycorrhiza op de boomwortels vormt. De schimmel zorgt ervoor dat de boom voldoende water en mineralen kan verkrijgen in ruil voor de door de boom aangemaakte koolhydraten. Een deel van deze koolhydraten geeft de schimmel op haar beurt weer door aan de epiparasitaire plant. Deze planten zijn dus niet zoals lang gedacht werd saprofyten. 

Voorbeelden van epiparasitaire planten zijn:


</doc>
<doc id="643838" url="https://nl.wikipedia.org/wiki?curid=643838" title="Mixotroof">
Mixotroof

Een mixotroof organisme kan zowel haar energie uit anorganische (autotroof) als organische (heterotroof) stoffen halen. Het zijn meestal algen of bacteriën. Deze organismen kunnen door assimilatie gebruikmaken van licht, maar kunnen ook anorganische verbindingen hiervoor gebruiken. Dit laatste wordt meestal alleen bij gebrek aan licht gedaan, omdat dit meer energie kost. De eenvoudige stoffen kunnen worden opgenomen door osmose (osmotroof). Deeltjes worden omsloten door het organisme (fagocytose) of het predatororganisme zuigt door een buisje de inhoud uit de prooicel (myzocytose).

Een voorbeeld van een mixotrofe epiparasitaire plant is het bleek bosvogeltje.



</doc>
<doc id="643869" url="https://nl.wikipedia.org/wiki?curid=643869" title="Johanna Westerdijk">
Johanna Westerdijk

Johanna ('Hans') Westerdijk (Nieuwer-Amstel, 4 januari 1883 - Baarn, 15 november 1961) was een Nederlands botanicus en schimmeldeskundige. Zij werd in 1917 benoemd tot buitengewoon hoogleraar in de plantenziektekunde (fytopathologie) aan de Universiteit Utrecht en werd daarmee de eerste vrouwelijke hoogleraar in Nederland. In 1930 volgde een tweede benoeming tot buitengewoon hoogleraar aan de Universiteit van Amsterdam. 

Westerdijk stamde uit een gegoede familie van artsen als dochter van Bernard Westerdijk, arts, en Aleida Catharina Scheffer. Ze studeerde in Amsterdam voor een lesbevoegdheid plant- en dierkunde en deed daarna in München bij professor Göbel onderzoek naar levermossen. Ze promoveerde in Zürich bij professor Hans Schinz op een proefschrift over mossen en werd in 1906 op 23-jarige leeftijd directeur van het Phytopathologisch Laboratorium 'Willie Commelin Scholten' Amsterdam (1894-2005) als opvolger van Jan Ritzema Bos, ze behield deze functie tot in 1952. Westerdijk kreeg in 1907 de leiding over de schimmelcollectie van het Centraal Bureau voor Schimmelcultures (CBS), in 1903 opgericht door de botanicus professor Frits (F.A.F.C.) Went (1863-1935). Dit Centraal Bureau werd ondergebracht in het Laboratorium 'Willie Commelin Scholten', dat 2 februari 1921 naar Baarn verhuisde, waar Westerdijk het nog tweemaal uitbreidde aan de Javalaan 4/Oosterstraat 1. De schimmelcollectie groeide onder haar leiding van circa 80 tot 11.000 soorten, de grootste collectie ter wereld. Ze bleef tot in 1958 aan als directeur van het Centraal Bureau. Westerdijk heeft veel onderzoek verricht naar de iepziekte en ze heeft onder meer aangetoond dat een schimmel, "Ceratocystis ulmi", de sterfte bij de iep veroorzaakte. Daarom wordt in het Engels de iepziekte nog altijd "Dutch elm disease" genoemd. 

In 1913 en later maakte Westerdijk studiereizen naar Nederlands Oost-Indië, Japan, de Verenigde Staten, Portugal en Zuid-Afrika. Dankzij de contacten die ze legde vonden vele van haar studenten werk, vooral in Indië. In 1917 werd ze benoemd tot buitengewoon hoogleraar in de fytopathologie aan de Rijksuniversiteit te Utrecht, waarmee zij de eerste vrouwelijke hoogleraar in Nederland werd. In 1930 werd ze ook aan de Universiteit van Amsterdam buitengewoon hoogleraar in de fytopathologie. Tussen 1922 en 1952 promoveerden 56 onderzoekers bij haar, te beginnen met Bea Schwarz (Marie Beatrice Schol-Schwarz), die de oorzaak van de iepziekte ontdekte. Ook de ieponderzoeker Christine Buisman en de fytopathologe Maria Petronella Löhnis (ook Lohnis, 1888-1964) werden door Westerdijk opgeleid.

Johanna Westerdijk stond bekend als gastvrij, muzikaal en dol op feestjes maar ook als goede docente, onderzoeksleider en organisator. Ze was lid van verschillende wetenschappelijke organisaties zoals de VVAO (Vereniging van vrouwen met een hogere opleiding) en het "International Foundation for University Women" (tegenwoordig Graduate Women International). In 1951 werd ze benoemd tot lid van de Koninklijke Nederlandse Akademie van Wetenschappen en ze kreeg eredoctoraten aan de universiteiten van Upsala (1957) en Giessen(1958).

Haar motto was:

Sinds haar aanstelling als hoogleraar in 1917 zette Westerdijk zich in voor de vrouwelijke studenten. Westerdijk was zich er goed van bewust dat ze in een mannenwereld leefde. Ze wist dat ze haar positie als hoogleraar aan mannen als Friedrich 'Frits' Went en Hugo de Vries te danken had en genoot zowel nationaal en internationaal veel aanzien, net als die hoogleraren. Ze gebruikte haar positie als hoogleraar en directeur van het Centraal Bureau voor Schimmelcultures om bij voorkeur haar studentes aan te nemen. 

Hoewel Westerdijk zich inspande voor de vrouwen in de wetenschap, is ze nooit naar voren getreden als feminist. Tijdens haar rondreis voor haar benoeming tot hoogleraar in 1914 deed ze ook de Verenigde Staten aan, waar het puritanisme hoogtij vierde. Voor haar reis had Westerdijk een positief beeld van Amerika: er waren toen al staten waar vrouwen stemrecht hadden terwijl dat in Nederland pas in 1919 gerealiseerd werd. Maar haar beeld van een geëmancipeerd Amerika veranderde snel. Ze mocht bijvoorbeeld niet met mannelijke biologen door dezelfde deur en werd raar aangekeken omdat ze alleen in een hotelkamer sliep. De sociale vrijheid bleek in Amerika kleiner dan in Nederland. Westerdijk vroeg zich af wat het nut van politieke vrijheid is, als de sociale vrijheid achterblijft.

Naast haar werk als hoogleraar en directeur was Westerdijk ook lid van meerdere wetenschappelijke organisaties. Van 1918 tot 1931 was ze bestuurslid van de VVAO, de Vereniging van vrouwen met een hogere opleiding. Ook was ze in zowel 1932 als 1936 presidente bij congressen van het IFUW, het International Foundation for University Women (tegenwoordig het Graduate Women International). Op 29 mei 1951 wordt Westerdijk door de Koninklijke Nederlandse Academie van Wetenschappen opgenomen in de genootschappelijke gelederen. 

Westerdijk zette zich niet alleen in voor vrouwelijke studenten, maar voor alle studenten. Zo deed in 1939 een groep Zuid-Afrikaanse studenten Nederland aan. De Amsterdamse Vrouwelijke Studenten Vereniging weigerde de studenten te ontvangen, omdat het een gemengde (mannen en vrouwen) groep betrof. Dit druiste in tegen de opvattingen van Westerdijk. Voor Westerdijk was de (internationale) wetenschap principieel democratisch, en uitsluiting op welke grond dan ook was ongeoorloofd. In 1934 had de IFUW onder leiding van Westerdijk een resolutie aangenomen die stelde dat de IFUW nationale verenigingen voor academische vrouwen (zoals de VVAO) kon weren van lidmaatschap van de IFUW als de nationale verenigingen gekwalificeerde vrouwen uitsloot op grond van ras, godsdienst of politieke voorkeuren. Deze resolutie vond zijn grondslagen in een principe wat al bestond sinds de oprichting van de IFUW in 1919: de wens om politiek neutraal te blijven. De resolutie uit 1934 kwam voort uit de vraagstukken die ontstonden door de opkomst van nazistische en fascistische regimes in Europa. In Italië en Duitsland kwamen de nationale verenigingen onder vuur te staan van de fascistische en nazistische regimes. In Krakau in 1936 werd besloten dat hoewel de nationale verenigingen geweerd konden worden, de IFUW academische vrouwen uit deze landen alsnog individueel kon opnemen als zij of geweerd werden van lidmaatschap van de nationale vereniging, of in ballingschap leefden, of waarvan de nationale vereniging niet meer bestond (zoals in Italië). Statutair gezien konden vrouwenorganisaties worden geweerd, maar het hoorde bij de morele plicht van de IFUW om individuele vrouwen te steunen die de dupe waren geworden van uitsluiting (door nationale verenigingen of door uitsluiting van de IFUW). De resolutie uit 1934 werd in 1939 ook toegevoegd aan Artikel 1 van de IFUW. In lijn met deze resolutie, en de morele plicht om individuele leden te helpen, hielp de IFUW vrouwelijke wetenschappers te ontsnappen uit nazi-Duitsland. Ook schreef Westerdijk in 1937 samen met zes andere wetenschappers een brief naar Adolf Hitler, in de vergeefse hoop de wetenschapper Liselotte Hermann vrij te krijgen. 


Onder meer



</doc>
<doc id="644020" url="https://nl.wikipedia.org/wiki?curid=644020" title="Menno Baars">
Menno Baars

Menno Baars (Utrecht, 4 oktober 1967) is een Nederlands cardioloog en beeldend kunstenaar.

Menno Baars studeerde medicijnen aan de Rijksuniversiteit Utrecht en aan de Harvard Medical School in Boston. In het St. Antonius Ziekenhuis volgde hij de opleiding tot cardioloog. Op kunstgebied is Baars autodidact. Hij woont en werkt in Flevoland. De BaarsFabriek, zijn atelier, bevindt zich in Lelystad.

Baars exposeert en manifesteert zich internationaal met monumentale schilderijen en "live art performance".

In 2006 kwam een overzicht uit van recent werk ("Hart Voor Elkaar") samen met gedichten van Nederlands Dichter des Vaderlands, Groninger Driek van Wissen. In 2007 schilderde hij voor onder andere de koninklijke familie tijdens het prestigieuze Peter Stuijvesant Gala in New York. In mei 2008 beschilderde Baars een vliegtuig vanuit een helikopter op Lelystad Airport. In juni 2009 schilderde hij het zeil van een zeilboot al varend op zee. Hij deed dat tijdens de Volvo Ocean Race 08/09 op de Delta Lloyd boot tijdens een stop in de haven van Stockholm.

Op 12 november 2009 werd "BaarsFant", de door Menno Baars beschilderde olifantensculptuur uit de Elephant Parade Amsterdam 2009, in de Westergasfabriek geveild door Veilinghuis Christie's voor 35.000 euro. In 2010 nam Baars, samen met onder anderen de Britse kunstenaars David Hockney en Tracey Emin en de Amerikaanse modeontwerper Tommy Hilfiger deel aan de Elephant Parade London 2010. In juni 2010 beschilderde Baars een heteluchtballon van 800 m² in opdracht van de gemeente Lelystad. De "BaarsBallon" zou vijf jaar door Nederland varen als stadspromotie voor Lelystad. Op 29 januari 2011 werd in Leeuwarden tijdens de Racing-Expo de door Baars beschilderde "BMW M3 GTR art car" onthuld. Baars zei hierover: "Enerzijds, moest deze krachtige auto iets van de betovering uitdrukken die het mij geeft. Anderzijds moest het op vitaliteit en vruchtbaarheid wijzen. Deze BMW heeft nu naast snelheid ook schoonheid. Mijn BMW symboliseert zowel immense dynamiek als ongebreidelde levenslust." In 2013 lanceerde hij de Pinguin Parade, een tentoonstelling van handgemaakte en beschilderde pinguïns. In datzelfde jaar stopte hij als cardioloog in het ziekenhuis en begon hij een eigen zelfstandig behandelcentrum voor cardiologie. 2014 werd ook het jaar waarin hij zijn schilderstijl verdiepte door meer transparantie en variatie in de doeken te brengen naast ragfijne tekeningen en lijnen.



</doc>
<doc id="644473" url="https://nl.wikipedia.org/wiki?curid=644473" title="Planctomycetales">
Planctomycetales

De Planctomycetales zijn een orde van obligaat (verplicht) aerobe bacteriën die voorkomen in brak, zout en zoet water. Het zijn eivormige bacteriën, die een steel aan het niet-reproductieve eind hebben. Ze vermeerderen zich door knopvorming.

Deze bacteriën behoren tot de groep die geen mureïne in hun celwand hebben zitten. Mureïne is een belangrijk copolymeer, dat als een beschermstof in veel celwanden van bacteriën voorkomt. In plaats daarvan bestaan hun celwanden uit glycoproteïne, dat rijk is aan glutamaat. Planctomycetes hebben inwendige structuren die meer complex zijn dan men zou verwachten bij prokaryoten. Ofschoon ze geen celkern, zoals die voorkomt bij eukaryoten, hebben, kan kernmateriaal soms omgeven zijn door een dubbelmembraan. Naast dit nucleoïde zijn er twee andere door membranen omgeven compartimenten; het pirellulosoom of riboplasma, dat het ribosoom bevat met de verwante proteïnen en het ribosoomvrije paryphoplasma (Glockner, 2003).

RNA-sequencing laat zien dat de planctomycetes verre verwanten zijn van de andere eubacteria. Een aantal onontbeerlijke pathways (een reeks van biochemische processen) zijn niet georganiseerd in operons hetgeen voor bacteriën ongewoon is (Glockner, 2003). Een aantal genen zijn gelijk aan die in eukaryoten. Een voorbeeld hiervan is de gensequentie in "Gemmata obscuriglobus" dat een significante homologie vertoont met het integrine alpha-V, een proteïne dat van belang is voor de transmembrane signaal transductie in eukaryoten (Jenkins "et al.", 2002).

De levenscyclus bestaat uit een afwisseling van cellen, die zich ergens aan vasthechten, met zwermcellen, die flagellen hebben. De eerstgenoemde cellen vormen door knopvorming de zwermcellen met flagellen. Deze zwermcellen zwemmen een poosje alvorens ze zich vasthechten en zich gaan vermeerderen.



</doc>
<doc id="644529" url="https://nl.wikipedia.org/wiki?curid=644529" title="Knopvorming">
Knopvorming

Knopvorming treedt op bij verschillende organismen en kan leiden tot groei, vegetatieve vermeerdering en generatieve vermeerdering.

De gist "Saccharomyces cerevisiae" plant zich net als de meeste andere soorten gist vooral vegetatief voort door knopvorming. Op het celmembraan ontstaat een uitstulping, een knopje, dat groeit. De celkern deelt zich en een van de beide kernen verhuist naar de knop. Hierna snoert de knop zich af. Dit proces treedt onder optimale omstandigheden iedere 80 minuten op. Geslachtelijke voortplanting met uitwisseling van genetisch materiaal tussen twee gistcellen is ook mogelijk.

Schimmels, die behoren tot de orde Taphrinales van de ascomyceten, vormen ascosporen die zich vermeerderen door knopvorming.

De meest voorkomende wijze van vermenigvuldigen bij bacteriën is door binaire deling. Planctomycetes vermeerderen zich door knopvorming. Het is een orde van obligaat (verplicht) aerobe bacteriën, die voorkomen in brak, zout en zoetwater.

Als er een overvloed aan voedsel is vermeerderen vele hydra's, zoals zoetwaterpoliepen, zich vegetatief door knopvorming in hun lichaamswand. De knoppen groeien uit tot mini-volwassenen (larven) en breken af als ze volgroeid zijn.

Planten vormen knoppen (eindknoppen, zijknoppen, bladknoppen, bloemknoppen), die als ze uitlopen nieuwe scheuten en bloemen geven.


</doc>
<doc id="645172" url="https://nl.wikipedia.org/wiki?curid=645172" title="Gustavo Baz">
Gustavo Baz

Gustavo Baz Prada (Tlalnepantla, 31 januari 1894 - Mexico-Stad, 12 oktober 1987) was een Mexicaans politicus, revolutionair en medicus.

In 1914 sloot hij zich aan bij de Mexicaanse Revolutie in het Bevrijdingsleger van het Zuiden en werd hij, op 21-jarige leeftijd, tot gouverneur van Mexico benoemd. Hoewel hij maar een jaar regeerde heeft hij veel werk verricht. Hij moderniseerde het bestuur, verbeterde en promoveerde het onderwijssysteem en deelde naar Zapatistisch ideaal land uit onder de arme bevolking. Na de overwinning van de constitutionalisten tegen de aanhangers van Zapata trok hij zich tijdelijk terug uit de politiek, en richtte hij zich op zijn studie.

In 1935 werd hij tot hoofd van de Nationale School voor Medicijnen benoemd. Hij sloot zich aan bij de Institutioneel Revolutionaire Partij (PRI) waarmee zijn tweede politieke carrière begon. In 1940 benoemde president Manuel Ávila Camacho hem tot minister van gezondheid. Onder zijn ministerschap werd er met de grootschalige bouw van ziekenhuizen begonnen, waarvoor de Nationale Autonome Universiteit van Mexico (UNAM) hem een eredoctoraat toekende.

In 1957 werd Baz opnieuw gekozen tot gouverneur van Mexico. Opnieuw deed hij veel voor het onderwijs; zo stichtte hij onder andere de Universiteit van Toluca. Ook liet hij Ciudad Nezahualcóyotl erkennen. Van 1976 tot 1982 was hij senator. Hij overleed vijf jaar later.


</doc>
<doc id="645339" url="https://nl.wikipedia.org/wiki?curid=645339" title="Mimivirus">
Mimivirus

Mimivirus is een geslacht van virussen. Het bevat maar één soort: Acanthamoeba polyphaga mimivirus (APMV).

Het is het grootste virus tot zover bekend, groter dan bepaalde bacteriën. De capside van het virus heeft een diameter van 400nm. Het virus werd in 1992 ontdekt in de amoebe "Acanthamoeba polyphaga" bij een onderzoek naar legionairsziekte in een koeltoren in Bradford. Eerst werd het aangezien voor een gram-positieve bacterie wegens zijn grootte en zijn gelijkaardigheid aan bepaalde bacteriën. Het kreeg de naam "Bradfordcoccus".Toen men zich de fout had gerealiseerd werd de ontdekking, die dus een virus bleek te zijn, hernoemd tot "Mimicking microbe virus" of kortweg "Mimivirus".

Het virus onderscheidt zich van andere virussen door zijn grote genoom. Daarnaast codeert het virus voor bepaalde producten die niet eerder bij een ander virus zijn waargenomen gecodeerd te zijn. Zo bezit het mimivirus genen die coderen voor nucleotide en aminozuursynthese. Dit zijn genen die zelfs bepaalde intracellulaire bacteriën niet hebben. Hierdoor is ook de kwestie van non-cellulair leven meer ter sprake gebracht.

"Mimivirus" behoort tot de dsDNA-virussen en wordt bij de groep van de nucleocytoplasmische grote DNA-virussen gerekend, waar ook de families Poxviridae, Iridoviridae, Phycodnaviridae, Asfarviridae en Coccolithoviridae toebehoren.


</doc>
<doc id="645486" url="https://nl.wikipedia.org/wiki?curid=645486" title="Asystolie">
Asystolie

Asystolie is het ontbreken van elektrische activiteit van het hart. Hierbij staat het hart ook altijd stil. Als er nog wel sprake is van atriale (vanuit de boezems) activiteit (p-toppen), noemen we dit een "primaire asystolie". Als er geen atriale (boezems) en ventriculaire (kamers) activiteit meer plaatsvindt, noemen we dit een "secundaire asystolie".

Een asystolie laat een rechte streep zien op een elektrocardiogram of bewakingsmonitor.

Het gevolg is een circulatiestilstand. Daarom moet direct begonnen worden met reanimeren, anders komt de patiënt te overlijden.
Om te proberen het hart op gang te krijgen wordt medicatie toegediend, in eerste instantie (adrenaline), later eventueel atropine.

Het is overigens ook mogelijk een hartstilstand te hebben zonder asystolie: dit heette elektromechanische dissociatie, tegenwoordig heet het PEA (pulseless electrical activity).


</doc>
<doc id="645550" url="https://nl.wikipedia.org/wiki?curid=645550" title="Wesam al Delaema">
Wesam al Delaema

Wesam al Delaema (Fallujah, 15 februari 1973) is een Irakees-Nederlandse kapper die in 1991 naar Nederland kwam. In 2003 keerde hij terug naar Irak waar hij de film "Warriors of Fallujah" maakte. Deze film liet onder andere zien hoe een verzetsgroep een bom fabriceerde, om deze daadwerkelijk bij een groep Amerikaanse militairen tot ontploffing te brengen. Ook zat hij zelf aan een bermbom en hielp hij met het ingraven daarvan.

In mei 2005 viel de politie zijn huis in Amersfoort binnen. Er werd vervolging ingesteld, maar deze werd gestopt toen de Verenigde Staten om zijn uitlevering verzocht wegens het samenzweren om explosieven te gebruiken tegen soldaten van de VS. In oktober 2006 werd bekendgemaakt dat hij uitgeleverd kon worden. Victor Koppe was zijn advocaat. In december 2006 werd zijn uitlevering in hoger beroep bevestigd.

Op 28 januari 2007 werd hij daarop per militair vliegtuig overgebracht naar de Verenigde Staten waar hij op 29 januari 2007 werd voorgeleid. Hij werd vervolgens opgesloten in de DC Jail, waar hij naar eigen zeggen werd gemarteld. In het boek "Staatsgeheim" van ANP-journalist Sander Kuypers vertelde hij dat hij werd ondervraagd door Amerikaanse Irak-veteranen die hem bij binnenkomst duidelijk maakten dat ze er alles aan zouden doen om hem te laten bekennen.

Het eerste halfjaar van zijn detentie was hij ondergronds opgesloten en zag in die tijd nooit daglicht. In de herfst en winter moest hij zich vaak bij zeer lage temperaturen uitkleden en naakt in zijn cel blijven zitten. Ook kreeg hij lange tijd geen deken en werd zowel overdag als 's nachts vaak het brandalarm aangezet, zodat hij niet kon slapen. Bewakers spuugden soms tussen zijn eten of deden er glas in. Ook werd zijn cel een keer onderwater gezet. Om het bekennen te versnellen moest hij verplicht kijken naar video's van zelfmoorden en pogingen daartoe. Op 26 februari 2009 bekende hij uiteindelijk schuld en werd hij door een federale rechtbank in Washington D.C. veroordeeld tot een celstraf van 25 jaar. Na zijn veroordeling mocht Wesam zijn straf in Nederland uitzitten, dit was een van de eisen bij de uitlevering.

Door de Nederlandse rechtbank wordt in een dergelijk geval de buitenlandse straf omgezet naar Nederlandse maatstaven. Het Openbaar Ministerie had 16 jaar geëist. Al Delaema had echter tijdens voorarrest in de Verenigde Staten twee jaar lang onder zeer slechte omstandigheden gevangengezeten. Zijn omstandigheden waren volgens diplomaat Richard Geerding bijna reden voor de Nederlandse regering om het rechtshulpverdrag tussen de Verenigde Staten en Nederland op te zeggen.

Op 13 oktober 2010 verlaagde een Nederlandse rechter de straf daarom tot acht jaar. Dit betekende dat Al Delaema onmiddellijk vrij kwam omdat hij, inclusief voorarrest, twee derde van zijn straf al uitgezeten had. De Amerikaanse autoriteiten reageerden woedend op de vrijlating



</doc>
<doc id="645645" url="https://nl.wikipedia.org/wiki?curid=645645" title="Contextuele therapie">
Contextuele therapie

Contextuele therapie is een psychotherapie die voortkomt uit de visie van de Hongaars-Amerikaanse psychiater Ivan Boszormenyi-Nagy op het menselijk leven en relaties.

De grondlegger van de contextuele therapie is de Hongaars-Amerikaanse psychiater Ivan Boszormenyi-Nagy (uitgesproken als Nadj). Hij volgde een route van studie en praktijk van individueel werkend psychiater, via de ontwikkeling van gezins- en systeemtheorie, naar een eigen idee van kijken naar mensen, relaties en problemen. Een kijken naar de relationele werkelijkheid van iedere persoon en de ethische consequenties daarvan, die hij Contextuele Therapie noemde.

In gesprekken met cliënten kwam Nagy begrippen als onrechtvaardigheid, rechtvaardigheid, betrouwbaarheid en loyaliteit tegen. Hij ontdekte dat mensen een rechtvaardige balans willen hebben tussen geven en nemen: als mensen geven, ontstaat er een soort recht op ontvangen en als mensen iets niet goed gedaan hadden, zij vanuit een besef van "schuldig zijn" iets wilden doen om het goed te maken. Bovenstaande begrippen en dit taalgebruik kregen in de psychologie nauwelijks of geen aandacht; ze behoorden tot het taalgebied van de relationele ethiek. Het begrip relationele ethiek kreeg bij Nagy een bepaalde betekenis. Hij bedoelde daarmee een universeel gegeven; een eerlijke verdeling tussen geven en nemen in menselijke verhoudingen en de rechtvaardige balans tussen verdiensten en verplichtingen. Dit werkte Nagy in de loop der jaren verder uit.

Nagy gaat ervan uit dat ethiek het "mens zijn zelf" is. Volgens Nagy weet ieder mens ten diepste: een ander is aangewezen op mij en ik ben aangewezen op die ander. Het fundament is dus de relatie. Als men het bijvoorbeeld heeft over recht, dan kan men erover praten en denken alsof 'recht' bestaat als absoluut begrip. Maar 'recht' bestaat niet, maar kan alleen gedaan worden. Daarmee wordt 'recht' een relationeel ethisch begrip, dat alleen in samenspraak met anderen werkelijkheid kan worden. Deze begrippen moeten niet gezien worden als een onderdeel van een waardesysteem en niet worden verward met dogmatische uitgangspunten. Dan worden deze begrippen nieuwe dogma's, waaronder mensen gebukt kunnen gaan. 

Nagy is in de loop van zijn ontwikkeling, midden in de jaren vijftig, bekend geraakt met de werken van Martin Buber (1878-1965) en Levinas. Hij heeft in hun geschriften herkenning gevonden voor zijn ideeën van relationele ethiek. Met de ontwikkeling van zijn ideeën is er steeds minder nadruk komen te liggen op pathologie en steeds meer op het opsporen van bronnen van vertrouwen, het ondernemen van acties binnen familieverbanden om aan de balans tussen geven en nemen te werken. 

Nagy onderscheidt in zijn contextuele benadering een viertal dimensies, die de werkelijkheid bepalen:
1. De dimensie van de feiten: gegevenheden van genetische aard, ras, sekse, lichamelijke gezondheid, financiële situatie, werkzaamheden enz. 
2. De dimensie van de psychologie: het intrapsychische van elk mens. Het verwijst naar egokracht, basisbehoeften, afweermechanismen, fantasieën, leerprocessen enz.
3. De dimensie van de transacties: het interpsychische, wat er tussen mensen gebeurt. Het verwijst naar communicatie- en interactiepatronen, systemen, subsystemen, rollenpatronen, macht, coalities enz. Dit is het gebied waarop de gezinstherapie zich richt.
4. De dimensie van de relationele ethiek: de rechtvaardigheid van de relatie. Het verwijst naar loyaliteit, betrouwbaarheid, verantwoordelijkheid, de balans van verworven verdiensten en verschuldigd zijn binnen een relatie enz.

Nagy legt de nadruk op de vierde dimensie. Als een kind bijvoorbeeld geen erkenning krijgt van haar ouders, dat zij er mag zijn, dat zij waard is om te leven, hoe zal zo'n kind later als ouder van haar eigen kinderen erkenning en waardering kunnen geven. Bij Nagy blijft het niet bij deze constatering. Samen met zijn cliënten gaat hij op zoek naar bronnen van vertrouwen. In dit genoemde voorbeeld gaat hij op zoek naar wat er speelde in de relatie tussen ouder en grootouder. Hij probeert van het "monster" opa en/of oma weer een mens te maken. Hij gaat op weg om vader of moeder weer kind te laten worden van zijn of haar ouders. Pas wanneer iemand kind van zijn of haar ouders kan worden, kan hij of zij echt vader of moeder van de eigen kinderen worden. Dan behoeft men wat niet gekregen is, niet bij de kinderen weg te halen. Dan worden relaties weer rechtvaardig en betrouwbaar. Deze ethische overwegingen vormen de basis, waarop technieken geënt kunnen worden.
Met andere woorden, als een therapeutische aanpak uitgaat van relationele ethiek, bijvoorbeeld rechtvaardigheid die gedaan moet worden tussen mensen, dan worden interventies daardoor bepaald. Interventies en vragen die altijd gericht moeten zijn op het leggen van verbindingen met anderen.

De invalshoek van Nagy is meerzijdige partijdigheid. Bij contextuele therapie richt men de zorg op alle personen die door de therapie beïnvloed worden.


</doc>
<doc id="646098" url="https://nl.wikipedia.org/wiki?curid=646098" title="Plagiocefalie">
Plagiocefalie

Plagiocefalie is asymmetrie van de schedel die bij pasgeborenen vooral optreedt als gevolg van een te nauw geboortekanaal. Dit gaat vrijwel altijd in enkele weken over. Bij oudere baby's noemt men het "positionele plagiocefalie" en is het een gevolg van een voorkeurshouding, waarbij de baby steeds op een vaste manier in bed ligt en de onderliggende kant van het hoofd afgeplat raakt. 

Het is meestal voldoende de baby afwisselend op verschillende zijden in de wieg te leggen. In een kwart van de gevallen is het nuttig om ook fysiotherapie te geven. Soms is het nodig de babyschedel te corrigeren met gebruikmaking van een "redressiehelm". Dit kan bij een leeftijd van vier maanden tot twee jaar.


</doc>
<doc id="646158" url="https://nl.wikipedia.org/wiki?curid=646158" title="Hyaluronan">
Hyaluronan

Hyaluronan (volgens oudere nomenclatuur ook hyaluronzuur of hyaluronaat genoemd) is een glycosaminoglycaan dat veelvuldig in bindweefsel, epitheelweefsel en zenuwweefsel voorkomt. Het is een van de belangrijkste componenten van de extracellulaire matrix, en draagt in belangrijke mate bij aan de celproliferatie en -migratie en is wellicht ook betrokken bij de progressie van sommige tumoren.

Het woord hyaluronzuur is afkomstig van het Griekse woord "hyalos" (Grieks voor glas) en uronzuur omdat het voor het eerst geïsoleerd is uit het glasvocht (van het glasachtig lichaam in het oog) en het een hoog gehalte aan uronzuur bevat.
De term hyaluronaat verwijst naar de geconjugeerde base van hyaluronzuur. Omdat het molecuul meestal bestaat in zijn polyanionvorm, wordt het meestal hyaluronan genoemd.

Hyaluronan vervult in het lichaam diverse functies, waarbij de talrijke verschillende chemische en fysische eigenschappen van deze verbinding worden benut.

Hyaluronan kan, in verhouding tot haar massa, zeer grote hoeveelheden water aan zich binden (tot zes liter water per gram!). Zo bestaat het glasachtig lichaam van het oog voor 98 % uit water dat aan slechts 2 % hyaluronan gebonden is.

Water is slechts weinig comprimeerbaar en geeft deze eigenschap ook aan hyaluronan-rijk weefsel door, waarin (zoals boven al genoemd) zeer veel water kan worden gebonden.
Dat geldt in het algemeen voor grote delen van het bindweefsel. Speciale betekenis heeft dit feit tijdens de embryonale ontwikkeling, wanneer vaste structuren nog niet ontwikkeld zijn.
Een ander bekend voorbeeld is de "nucleus pulposus", de gelei-achtige kern van de tussenwervelschijven, die zo een groot deel van het lichaamsgewicht kunnen dragen.

Hyaluronzuur is het hoofdbestanddeel van de synovia (gewrichtsvloeistof), en werkt als smeermiddel bij alle gewrichtsbewegingen. De viscositeit verandert onder invloed van de inwerkende mechanische krachten. Om precies te zijn neemt de viscositeit af naarmate de belasting zwaarder wordt. Ze is vloeibaar, maar door de hoogmoleculaire structuur viskeus genoeg om niet uit het gewricht weggeperst te worden. Op deze manier verricht het een stootkussenfunctie in het gewricht.

Voor migrerende ("wandelende") cellen houdt hyaluronzuur de "verkeerswegen" vrij. Door verwijding van de intercellulaire ruimte (afstanden tussen cellen), wordt de migratie van de cellen ondersteund.

Hoewel de hiervoor genoemde functies vooral betrekking hebben op vrij hyaluronan, is hyaluronan ook betrokken bij de aanmaak van nog grotere reuzenmoleculen, de proteoglycanen.
In het bijzonder verbindt hyaluronan bepaalde proteoglycanen (bv aggrecan uit collageen type II) tot reusachtige proteoglycaan-aggregaten.

Een groot aantal celoppervlaktereceptoren interageren met hyaluronan en bewerkstelligen bepaalde reacties van de cel, vooral de proliferatie en migratie. In de embryonale ontwikkeling zijn deze stimulantia noodzakelijk, in contact met tumorcellen kunnen ze ook voor het organisme nadelige uitwerkingen hebben.

Hyaluronan is een macromoleculaire keten van disachariden, die op hun beurt weer uit ieder twee glucosederivaten bestaan: D-Glucuronzuur en N-Acetyl-D-glucosamine.
Beide verschillen van β-D-Glucose slechts door substitutie aan het zesde dan wel aan het tweede koolstofatoom. In het disacharide wordt glucuronzuur β(1→3) aan het N-acetylglucosamine verbonden, dat weer met het volgende glucuronzuur in de polymeerketen β(1→4) verbonden is.

In de figuur is links het D-Glucuronzuur en rechts het N-Acetylglucosamine weergegeven. Een keten bestaat uit 250-50000 disacharide-eenheden.

In neutrale waterige oplossing bouwen zich waterstofbruggen, hoofdzakelijk met de carboxyl- en n-acetylgroepen.

In tegenstelling tot alle andere glycosaminoglycanen wordt hyaluronan niet in het endoplasmatisch reticulum of golgi-apparaat aangemaakt, maar door integrale membraanproteïnen. Van deze "hyaluronansynthetasen" hebben gewervelde dieren drie typen: HAS1, HAS2, en HAS3. Deze enzymen hangen aan de binnenkant van de cel steeds nieuwe monosacharide-bouwstenen (glucuronzuur en N-acetylglucosamine) aan de keten, die zo steeds langer wordt en door de membraan heen de cel uit groeit.
Hyaluronan wordt afgebroken door zogenoemde hyaluronidase-enzymen, verschillende daarvan zijn tumor-onderdrukkers. De afbraakproducten van hyaluronan, de oligosacharides en hyalronan met een laag molecuulgewicht, hebben pro-angiogene eigenschappen.

Sinds ongeveer 1990 worden hyaluronanpreparaten in zieke gewrichten gespoten. In 2003 is dit gebruik ook toegestaan door de Amerikaanse Food and Drug Administration. De werkzaamheid is wisselend. Bij veel mensen werkt het functieverbeterend, een duidelijke verbetering wordt meestal tussen 6 en 12 maanden waargenomen. Bij veel mensen is echter geen duidelijke verbetering te zien. Van tevoren is het resultaat nauwelijks te voorspellen.
Soms komt het tot dramatische allergische reacties met zware gewrichtspijnen. Na een paar dagen zijn deze reacties weliswaar verminderd, het doel van de behandeling (verbetering van de gewrichtsfunctie) wordt dan echter niet meer bereikt. De kosten van een dergelijke behandeling worden in het algemeen niet vergoed door de ziektekostenverzekeraars.
De allergische reacties zijn in verband te brengen met het feit dat hyaluronanproducten vroeger uit hanenkammen geproduceerd werden, die daardoor sporen van kippenproteïnen bevatten. Sinds hyaluronanproducten met behulp van biotechnologie gemaakt worden, treden allergische reacties nauwelijks meer op.

Neussprays tegen verkoudheid bevatten soms hyaluronan, om uitdroging van het neusslijmvlies te voorkomen.

Ook in oogdruppels ter behandeling van droge ogen, wordt hyaluronan gebruikt. De visco-elastische eigenschap van hyaluronan zorgt voor een stabiele en lang aanhoudende tranenfilm, zonder vermindering van het gezichtsvermogen. (Ocumed Tears 0,2%)

Bij sommige vormen van kanker correleren de hyaluronan-niveaus goed met een slechte prognose. Hyaluronan wordt zodoende vaak gebruikt als tumormarker voor prostaatkanker en borstkanker. Het kan ook worden gebruikt om de progressie van de ziekte te volgen.

Voor de behandeling van een tandvleesontsteking en parodontitis wordt eveneens hyaluronan gebruikt.

Hyaluronzuurpreparaten worden voor gezichtsplooicorrectie, het opspuiten van lippen of zelfs de vergroting van de G-plek gebruikt. Daartoe gebruikt men meestal een gel van langketenige moleculen, die door het lichaam zeer langzaam afgebroken wordt.
Ook is hyaluronan in speciale antirimpelcrèmes opgenomen.


</doc>
<doc id="646436" url="https://nl.wikipedia.org/wiki?curid=646436" title="Dee Palmer">
Dee Palmer

David Palmer (Londen, 2 juli 1937) is een Britse componist en keyboardspeler, beroemd door haar periode als lid van de progressieve rockband Jethro Tull.

Palmer componeerde orkestrale stukken voor de Jethro Tull nummers in de late jaren 60 en de vroege jaren 70, waarna hij in 1976 toetrad tot de band als hun keyboardspeler naast John Evan. Palmer verliet de band in 1980 toen Ian Anderson de groep in een meer elektronische richting dreef. Palmer en Evan vormden een nieuwe band Tallis, maar dit werd nooit een commercieel succes. Daarom ging hij weer werken als componist voor onder andere filmmuziek.

Vanaf de jaren 80 produceerde Palmer verschillende albums met symfonische arrangementen van de grootste band van de jaren zeventig, uitgevoerd door een symfonieorkest. Meest succesvol waren de albums die hij maakte van Jethro Tull, Pink Floyd, Genesis, Yes, The Beatles and Queen.

In 2004 onderging de interseksuele Palmer een geslachtsoperatie en sindsdien gaat ze als mevrouw Dee Palmer door het leven.


</doc>
<doc id="646521" url="https://nl.wikipedia.org/wiki?curid=646521" title="Chemo-litho-autotroof">
Chemo-litho-autotroof

Een chemo-litho-autotroof organisme is een organisme dat met behulp van de uit anorganische verbindingen door redoxreactie verkregen energie, de zogenaamde chemosynthese, gebruikt voor het maken van organische verbindingen met kooldioxide. Als elektronendonor bij de stofwisseling worden anorganische verbindingen gebruikt.

Voorbeelden van chemo-litho-autotrofe organismen zijn nitrificeerders, anammox bacteriën en zwavel oxiderende bacteriën.


</doc>
<doc id="646534" url="https://nl.wikipedia.org/wiki?curid=646534" title="Dekkerswald">
Dekkerswald

Dekkerswald is een terrein van 85 hectare tussen Groesbeek en Heilig Landstichting langs de Provinciale weg 842. Van oudsher was er een longkliniek gevestigd en nog steeds is het grootste deel van het voor 20 hectare bebouwde terrein in gebruik voor diverse afdelingen voor ziekenzorg en verpleging. De rest van het terrein bestaat uit bosgebied.

Op 31 december 1906 werd de Vereeniging tot Stichting van Rooms-Katholieke Herstellingsoorden voor Longlijders en Zwakke Kinderen opgericht. Deze besluit tot de oprichting van twee tuberculoseklinieken: "Dekkerswald" in de bossen bij Groesbeek en Heliomare in Wijk aan Zee.

In 1913 wordt Dekkerswald geopend naar een ontwerp van Amsterdamse architect Eduard Cuypers. Bij het 12½-jarig bestaan in 1926 werd door patiënten en oud-patiënten een Heilig Hartbeeld aangeboden dat werd geplaatst aan de kop van een kruisvormige vijver achter het hoofdgebouw.

Door een enorme toename van het aantal tuberculose gevallen in de Tweede Wereldoorlog is er net na de oorlog flink uitgebreid en zijn er extra barakken gebouwd. Deze dependance werd Dekkerswald II genoemd. Vanaf 1950 is er ook een longkliniek. Vanaf 1964 is Dekkerswald een zelfstandig ziekenhuis. Hiervoor werden ingrepen verricht in samenwerking met het UMC St Radboud in Nijmegen.

Vanaf halverwege de jaren 70 vermindert het aantal behandelingen sterk en moet er ingekrompen worden. Vanaf 1979 wordt er mede daarom weer samengewerkt met het Radboud, vanaf 2003 wordt deze samenwerking geïntensiveerd en wordt een fusie met de longafdeling van het Radboud voorbereid.

Sinds 1913 was ook een communiteit van de Zusters Onder de Bogen gevestigd op Dekkerswald. Vanuit "Huize Bethel" zetten de zusters zich in voor tuberculosepatiënten en voor patiënten die verpleegkundige en/ of geestelijke zorg behoeven. Voor hun toegewijde zorg kregen de zusters bij hun vertrek op 15 november 2007 de gouden erepenning van de gemeente Groesbeek. In 1990 werd het op het terrein gevestigde klooster gesloopt.

De barakken van Dekkerswald II hebben vanwege het afnemend gebruik ook dienstgedaan als studentenwoningen.

Op 22 november 2007 werd het dagbehandelingscentrum Longoncologie geopend.
In juli 2009 veranderde de naam naar Universitair Centrum voor Chronische Ziekten Dekkerswald (UCCZ). Dekkerswald werd sindsdien een ziekenhuis voor alle chronisch zieken, niet enkel beperkt tot longaandoeningen. Ook zijn op het terrein diverse scholen en bedrijven gevestigd.

Het UCCZ is een gespecialiseerd ziekenhuis voor de behandeling van chronisch zieke patiënten in Groesbeek, bij Nijmegen. Het is een volle dochter van het Radboudumc, waar het intensief mee samenwerkt.

Van oudsher staan longaandoeningen (COPD en astma) op de voorgrond. Tegenwoordig behoort ook het chronische aspect van ouderengeneeskunde en chronische pijn tot de aandachtgebieden van het UCCZ. In het UCCZ werkt personeel van de afdelingen algemene interne geneeskunde, longziekten, kindergeneeskunde, geriatrie, anesthesie en neurologie.



</doc>
<doc id="646616" url="https://nl.wikipedia.org/wiki?curid=646616" title="Opvlieger">
Opvlieger

Opvlieger is de naam voor een verschijnsel dat optreedt bij vrouwen die in de overgang zijn. Plotselinge hitte en transpiratie treden op.

Een opvlieger ontstaat doordat het temperatuurcentrum (of warmtecentrum) in de hersenen ontregeld raakt door onbekende oorzaak. Het centrum heeft onder normale omstandigheden een zekere tolerantiemarge van vier tiende graad waarbinnen temperatuurschommelingen worden toegelaten. Bij vrouwen met opvliegers is die marge versmald, waardoor zij het snel te warm hebben. Het lichaam wil de warmte zo snel mogelijk kwijt en zorgt dat de bloedvaten in de huid zich verwijden en de opvlieger is een feit.

Alternatieve termen zijn, opvlieging, congestie, vapeur, stuwing, flush, hot flush, hot flash.


</doc>
<doc id="646738" url="https://nl.wikipedia.org/wiki?curid=646738" title="Test van Trendelenburg">
Test van Trendelenburg

Bij een positieve test van Trendelenburg is er sprake van zwakte van de heupabductoren. Dit zijn spieren die het been naar buiten kunnen bewegen, de musculus tensor fasciae latae, de musculus gluteus medius en musculus gluteus minimus. De test is genoemd naar Friedrich Trendelenburg.

De test gaat als volgt: de patiënt staat tegenover de onderzoeker en tilt zijn linkerbeen op en staat dus op alleen zijn rechterbeen. Normaal gesproken zal de linkerbil mee omhoog gaan. De test is nu negatief. Men herhaalt dit voor het rechterbeen. Als de bil van het opgetilde been omlaag zakt, is er zwakte van de heupabductoren (vooral de musculus gluteus medius, maar tevens de musculus gluteus minimus is mogelijk) aan de zijde van het standbeen. Men zegt dat de proef van Trendelenburg positief is aan de aangedane zijde.

Het biomechanisch verklaringsmechanisme is het feit dat de zwaartekracht normaal gesproken een adductiemoment veroorzaakt in de heup die wordt tegengegaan door de abductiemoment van de heupabductoren. De spierkracht zorgt normaal gesproken ervoor dat aan beide zijden van het heup deze wordt opgetild tegen de zwaartekracht in. Bij zwakte van de musculus gluteus medius aan één kant is het abductiemoment in de heup afwezig, waardoor aan de aangedane zijde adductie in het heupgewricht plaatsvindt die ervoor zorgt dat de heup aan de gezonde zijde omlaag zakt.



</doc>
<doc id="646742" url="https://nl.wikipedia.org/wiki?curid=646742" title="Heupabductoren">
Heupabductoren

Heupabductoren zijn spieren die het been in abductie kunnen brengen, dus naar buiten toe bewegen. In de mens zijn dit de musculus glutaeus minimus, de musculus glutaeus medius en de musculus piriformis (peervormige spier). Bij zwakte van de heupabductoren is de test van Trendelenburg positief.


</doc>
<doc id="647029" url="https://nl.wikipedia.org/wiki?curid=647029" title="Zonnedauw">
Zonnedauw

Zonnedauw "(Drosera)" is een geslacht van vleesetende planten in de Zonnedauwfamilie ("Droseraceae"). De botanische naam "Drosera" is afgeleid uit het Grieks, drosos = dauw. De zonnedauw lokt, vangt en verteert insecten door een glinsterende, kleverige substantie aan diens tentakeltjes. De prooi dient om de plant te voorzien van voedingsstoffen die vrijwel afwezig zijn in de bodem waar de planten leven. De meeste zonnedauw leven in moerasachtige gebieden, maar er zijn uitzonderingen in uiterst droge gebieden.

Inheemse soorten uit België en Nederland:

"Drosera macrantha" komt voor in de drogere gebieden in de wereld in het westen van Australië. "Drosera macrantha" groeit vanaf einde herfst tot de lente, daarna sterft het deel boven de grond af. De rest van het jaar is de plant verscholen als een knolletje diep onder de grond. Zo overleeft het 's zomers in west Australië, waar het erg warm kan worden en de plant meer vocht dreigt te verliezen dan dat het kan opnemen. Doordat deze knol water vasthoudt, kan de plant de hele zomer onder de grond overleven.

"Drosera magnifica", de grootst bekende zonnedauw, is in 2015 beschreven naar aanleiding van een foto op Facebook. "Drosera magnifica" is een endeem en slechts te vinden op maar op één berg: Pico do Padre Ângelo, in het zuidoosten van Brazilië.


</doc>
<doc id="647084" url="https://nl.wikipedia.org/wiki?curid=647084" title="Povidonjodium">
Povidonjodium

Povidonjodium (ook: povidonjood, povidon-jood en polyvinylpyrrolidon-joodcomplex) is een vorm van jodium, waarbij dat element zich bevindt in een lange keten van vele polyvinylpyrrolidon-ringen. Daarbij wordt gemiddeld 1 op de 20 plekken tussen de ringen ingenomen door een jodiumatoom. De stof kan worden opgelost in water (in tegenstelling tot jodium, dat in ethanol oplosbaar is). Het middel prikt niet zoals het voorheen gebruikelijke joodtinctuur.

In het water komt het jodium vrij en heeft het een desinfecterende en snelle en lang aanhoudende microbicide werking. Dit is een farmacodynamische eigenschap van povidonjood.
Povidonjood is onder de merknamen "Betadine", "Braunol", "Isobetadine" en "Betadermyl" in de handel.


</doc>
<doc id="647146" url="https://nl.wikipedia.org/wiki?curid=647146" title="Proteïnurie">
Proteïnurie

Proteïnurie is de aanwezigheid van een te grote hoeveelheid eiwit in de urine. Over het algemeen wordt daarbij een waarde van 300 mg eiwituitscheiding per 24 uur aangehouden als grenswaarde. Bij lagere hoeveelheden wordt de uitscheiding van eiwitten normaal bevonden.

Uitscheiding van 30 mg-300 mg/24 uur albumine wordt microalbuminurie genoemd, terwijl meer dan 300 mg per 24 uur albuminurie wordt genoemd. Een eiwituitscheiding van meer dan 2 gram per 24 uur duidt meestal op een oorzaak in de glomeruli. Een afwijking in de tubuli leidt over het algemeen tot een milde proteïnurie. Bij een uitscheiding van meer dan 3,5 gram per 24 uur is er meestal sprake van massaal eiwit verlies passend bij een nefrotisch syndroom.

Bij gezonde mensen worden in de glomerulus kleine eiwitten (waaronder ook een kleine hoeveelheid albumine) gefiltreerd. Deze worden grotendeels in de proximale tubuli weer terug opgenomen in het bloed. Een klein deel belandt desondanks in de urine. Bovendien worden in de nierbuisjes enkele eiwitten uitgescheiden. Van deze uitgescheiden eiwitten is een deel albumine, een ander deel door de nieren gevormd IgA, een deel Tamm-Horsfall-eiwit (gevormd in het stijgende deel van de lis van Henle) en een deel lichte ketens van immunoglobulines.

Bij proteïnurie is er een discrepantie tussen uitscheiding en terugresorptie. Door een verhoogde eiwitfiltratie respectievelijk een verlaagde terugresorptie kan een abnormaal hoge hoeveelheid eiwit via de urine worden uitgescheiden.
Op grond van deze pathofysiologische mechanismen worden drie soorten proteïnurie onderscheiden:
Proteïnurie kan soms idiopathisch zijn. Bij een klein deel van de bevolking is sprake van een fysiologische variant, waarbij standaard meer dan 200 mg eiwit per 24 uurs urine wordt uitgescheiden, zonder dat hiervoor een pathologische oorzaak te vinden is.

Proteïnurie kan worden ontdekt wanneer bij herhaling met behulp van een urineteststrook een te hoog eiwitgehalte in de urine kan worden vastgesteld. Dit betreft concentraties die hoger zijn dan 200 mg/l (of 300 mg per 24 uur) aangezien lagere concentraties microalbumine niet met de urineteststrook kunnen worden vastgesteld. Hiervoor is een gevoeligere techniek nodig op basis van turbidometrie waarmee wel microalbumine kan worden gemeten. Een tweede nadeel van de teststrook is dat teststrook niet gevoelig is voor speciale eiwitten, zoals Bence-Jones-eiwit die bij de ziekte van Kahler worden uitgescheiden. De mate van proteïnurie kan ook worden bepaald door het totale eiwit te bepalen in de 24-uursurine. Om te corrigeren voor de urineconcentratie wordt daarbij ook het creatinine in de urine bepaald. Bij verdenking op een glomerulonefritis kunnen in een sediment erytrocytcilinders of een groot aantal dysmorfe erytrocyten worden gezien. Verder moet bij proteïnurie diabetes mellitus als oorzaak worden uitgesloten door bepaling van de nuchtere glucosewaarde. Verder onderzoek zou ook kunnen bestaan uit een echo van de nieren. In het uiterste geval kan een nierbiopsie verricht worden.



</doc>
<doc id="647204" url="https://nl.wikipedia.org/wiki?curid=647204" title="Etanercept">
Etanercept

Etanercept behoort tot de klasse medicijnen van TNF-alfa-remmer. Etanercept bindt aan onder meer tumornecrosefactor TNF-alfa zodat dit niet meer werkzaam is. TNF-alfa is een eiwit dat een rol speelt bij ontstekingen. Door het gebruik van Etanercept wordt een ontstekingsproces tot rust gebracht.

Het middel heeft meerdere indicaties zoals reumatoïde artritis, arthritis psoriatica, de ziekte van Bechterew en psoriasis.

Etanercept wordt subcutaan (onder de huid) geïnjecteerd. Dit gebeurt afhankelijk van de indicatie een tot twee keer per week. De injecties werken snel, soms al binnen 48 uur. Het duurt normaal gesproken enkele weken, voordat er resultaat wordt bereikt. Bij reumatoïde artritis wordt het effect van de behandeling regelmatig gemeten door het maken van een zogenoemde DAS-berekening. Dat is een score van het aantal gezwollen en pijnlijke gewrichten en van de bloedbezinking. Daarnaast telt mee hoe de ervaring van de patiënt is. Als de werking onvoldoende is, kan Etanercept gecombineerd worden met methotrexaat. (Ledertrexate, MTX.)

Voorzorgen bij gebruik: Indien een patiënt die etanercept gebruikt een infectie ontwikkelt, dan is het belangrijk deze te laten onderzoeken door een arts. Tijdens de behandeling zal regelmatig bloed worden afgenomen voor controle. Bij die controle worden rode en witte bloedcellen, bloedplaatjes, leverfuncties en nierfunctie beoordeeld.

Er bestaat mogelijk een verband tussen gebruik van etanercept en het zeer incidenteel optreden van demyeliniserende aandoeningen, het verergeren van bestaande multiple sclerose en het vóórkomen van pancytopenie, eventueel als gevolg van aplastische anemie.


</doc>
<doc id="647252" url="https://nl.wikipedia.org/wiki?curid=647252" title="Methotrexaat">
Methotrexaat

Methotrexaat of MTX is een geneesmiddel dat het afweersysteem onderdrukt en ontstekingen remt. Methotrexaat wordt in lage dosering (5 tot 30 mg in een wekelijkse dosering) gebruikt bij aandoeningen zoals psoriasis, reumatoïde artritis, multiple sclerose, de ziekte van Crohn, lupus erythematodes, colitis ulcerosa, sclerodermie, astma. In hoge dosering remt methotrexaat de groei van sommige tumoren waarmee het ingezet kan worden bij sommige soorten kanker, bijvoorbeeld bij leukemie. De dosering is dan vaak 1x per dag. Daarom staat de stof in Nederland op een lijst van geneesmiddelen waarvan de indicatie op het recept moet worden vermeld.

Sinds 1954 is methotrexaat internationaal op de markt. Een veel gebruikte benaming is MTX. Het is op recept verkrijgbaar. Het is te verkrijgen als tabletten en injecties voor in de thuissituatie of als infuus, meestal voor in het ziekenhuis.

Methotrexaat is een middel dat alleen voorgeschreven zou moeten worden indien de voorschrijver ervaring heeft met methotrexaat op oncologisch gebied (hoge doseringen), bij behandeling van psoriasis of reumatische aandoeningen (lage doseringen, 5 tot 30 mg eenmaal per week).

Het middel is een foliumzuurantagonist. In tabletvorm is het middel makkelijk zelf in te nemen. Subcutane injecties met een sterkte van 25 mg/ml hebben dit voordeel niet maar veroorzaken iets minder vaak klachten aan maag en darm.

Doorgaans is een zekere tijd nodig voordat het middel effect sorteert. Deze periode kan oplopen tot twee à drie maanden. Ter overbrugging van deze periode wordt vaak tijdelijk andere medicatie gegeven.

Voorheen was het advies Methotrexaat niet met melkproducten in te nemen, 1 Augustus 2012 is dit advies komen te vervallen. 

Methotrexaat remt in hogere doseringen de groei van sommige tumoren. Het middel moet dan regelmatig dagelijks geslikt worden of via injecties toegediend. Methotrexaat remt de groei van de kankercellen doordat het de aanmaak van foliumzuur verhindert. Methotrexaat kan ook worden gebruikt om het terugkeren van kanker, zoals leukemie, te voorkomen.
Wegens de hogere doseringen methotrexaat moet hier folinezuur in plaats van foliumzuur worden gebruikt.

Methotrexaat - in lage doseringen - onderdrukt het immuunsysteem; dit speelt een belangrijke rol bij het onderdrukken van een aantal reumatische aandoeningen en psoriasis. MTX heeft vooral effect op snel delende cellen. Bij psoriasis werkt het daarom op 2 manieren: de ontsteking en de te snel delende cellen in de huid worden aangepakt.

Doordat foliumzuur voor de celdeling noodzakelijk is remt het niet alleen de aanmaak van nieuwe kankercellen, maar ook van gezonde cellen. Bijwerkingen uiten zich dan ook voornamelijk op plaatsen met snel delende cellen, zoals de maag en darmen, de huid, het haar en het bloed. Meestal schrijft de arts naast methotrexaat ook foliumzuur of folinezuur voor. Door deze stoffen vermindert de kans op bijwerkingen. De foliumzuur mag niet op de dag van het methotrexaat gebruik ingenomen worden. Meestal wordt methotrexaat 1 x per week geslikt of ingespoten en wordt foliumzuur in een dosering van 0,5 mg dagelijks gebruikt, behalve op de MTX dag. Foliumzuur kan ook in een 10 hogere dosis (5 mg) 1-2 x per week gebruikt worden in plaats van dagelijks. Ook dan mag het niet op dezelfde dag als MTX gebruikt worden.

In september 2009 werd door de Inspectie voor de Gezondheidszorg aangekondigd dat een apotheker voor de tuchtraad gebracht zou worden die een dosering van methotrexaat van 1 maal per week dagelijks had verstrekt. De betreffende patiënte overleed als gevolg van deze vergissing 11 dagen na opname. De apotheker kreeg een waarschuwing. Over de periode 2007-september 2009 bleek dat precies dezelfde vergissing in Nederland 13 keer was voorgekomen, waarbij 7 gebruikers van methotrexaat de dood vonden.

In augustus 2013 berichtten Nederlandse zorgmedia dat een Afrikaanse arts vijf patiënten met hiv genezen had door ze methotrexaat te geven. Hij baseerde zijn behandeling op een Amerikaanse casus waarbij een patiënt van hiv genas na een beenmergtransplantatie. Zijn bevinding dat het hiv-virus zich schuilhoudt in het beenmerg leidde tot zijn keuze voor methotrexaat. De behandeling wekte de belangstelling van wetenschappers en dient nader geverifieerd te worden.



</doc>
<doc id="647254" url="https://nl.wikipedia.org/wiki?curid=647254" title="Mirrorsyndroom">
Mirrorsyndroom

Het mirrorsyndroom is een syndroom dat in zeldzame gevallen kan optreden bij de moeder tijdens de zwangerschap waarbij sprake is van een conditie die lijkt op hydrops fetalis. Een beeld dat lijkt op dat van pre-eclampsie.

Dit kan voorkomen bij onder andere rhesusalloimmunisatie en een polyhydramnion.


</doc>
<doc id="648147" url="https://nl.wikipedia.org/wiki?curid=648147" title="Kapsalon">
Kapsalon

Een kapsalon is een gelegenheid waar men zijn of haar haar kan laten knippen en behandelen.

Vroeger waren er alleen dames- of herenkappers. Deze scheiding komt tegenwoordig veel minder vaak voor: mannen en vrouwen kunnen nu vaak bij dezelfde kapsalon terecht.

Naast de behandeling van het haar, zoals wassen, knippen en blonderen, kan men bij een kapsalon vaak ook terecht om haarverzorgingsproducten te kopen.


</doc>
<doc id="648308" url="https://nl.wikipedia.org/wiki?curid=648308" title="Inlay (tandheelkunde)">
Inlay (tandheelkunde)

In tandheelkunde staat inlay of onlay (inlegvulling) voor een vulling bestaande uit een solide materiaal zoals goud, keramiek, galvanisch keramiek (een combinatie van goud en keramiek), titaan, of porselein dat zodanig gevormd is dat het past in een uitsparing in de tand. De inlay wordt aangebracht door middel van een composietlijm ook wel cement genoemd. 

De techniek wordt toegepast om schade aan een tand of kies, bijvoorbeeld door cariës, te herstellen.

Eerst wordt er een afdruk van de ruimte, waar de inlay in gaat, gemaakt met een polyether of siliconen afdrukmateriaal. Deze wordt dan meestal verzonden naar een tandtechnisch laboratorium, het produceren van een inlay is precisiewerk en wordt gedaan door een tandtechnicus. De inlay kan ofwel gegoten worden (bijvoorbeeld voor een gouden inlay) ofwel gefreesd worden (bij bepaalde keramische inlays). Het gereedgekomen product wordt weer verzonden naar de behandelende specialist, waar de inlay, meestal in een aparte ruimte, uit de verpakking wordt gehaald en gezamenlijk met de composietlijm gereed wordt gemaakt om in de caviteit geplaatst te kunnen worden.

Door het kleine volume is een inlay zeer geschikt voor offshoring.

Er zijn ook tandartsen die de inlay zelf maken. De vorm wordt in dat geval bepaald met behulp van digitale opnames van de caviteit met een kleine camera, en een computer met een speciaal programma. Vervolgens wordt de inlay gefreesd uit een blokje keramiek met een frees die bestuurd wordt door diezelfde computer. Daarna wordt de inlay direct geplaatst. Voordeel van deze manier is dat de hele behandeling binnen enkele uren gereed is.

Doordat de tand of kies en de gegoten inlay uit twee verschillende soorten materialen bestaan en deze bij kou en warmte een verschillende thermische uitzettingscoëfficiënt hebben komen er spanningen op het dunne vlak van de composietlijm wat kan resulteren in het uitvallen van de inlay.

Doordat de nieuwe composiet-reparatiematerialen inmiddels zover zijn doorontwikkeld, dat ze voldoende slijtvast zijn (de problemen van de eerste generaties), en doordat bij deze hersteltechniek de spanningen niet alleen op het lijmvlak worden uitgeoefend (minder kans op loslaten), is er discussie binnen de tandheelkunde over de te verkiezen methode.



Een composietreparatie kan binnen 1 sessie gedaan worden, de inlay methode vereist 2 sessies in verband met de levertijden, dit heeft een kostenverhogend effect.




</doc>
<doc id="648686" url="https://nl.wikipedia.org/wiki?curid=648686" title="Lipidoloog">
Lipidoloog

De lipidoloog is een arts die zich gespecialiseerd heeft in de vetstofwisseling van het lichaam. Omdat de vetstofwisseling (in de volksmond wordt vaak alleen het cholesterol genoemd) veelal afwijkend is bij diabetes en een belangrijke risicofactor voor hart- en vaatziekten, gaat de lipidoloog dieper in op de achtergrond van de gestoorde vetstofwisseling.

Lipidologie is overigens geen erkend medisch specialisme.


</doc>
<doc id="649166" url="https://nl.wikipedia.org/wiki?curid=649166" title="Sulfasalazine">
Sulfasalazine

Sulfasalazine is een sulfapreparaat, een afgeleide van mesalazine dat primair gebruikt wordt als ontstekingsremmer bij de behandeling van colitis ulcerosa en reumatoïde artritis. In tegenstelling tot de meeste NSAIDs heeft Sulfasalazine geen noemenswaardige effecten als pijnstiller. Sulfasalazine wordt in de darm omgezet tot de werkzame stoffen mesalazine en sulfapyridine. Waarom mesalazine een gunstige werking op het darmslijmvlies heeft is nog niet duidelijk. Sulfapyridine en/of sulfasalazine is verantwoordelijk voor het effect op reumatoïde artritis, al is het werkingsmechanisme niet goed bekend.

Sulfasalazine is onder meer in de handel onder de merknamen "Salazopyrine" en "Sulfasalazine Suspensie FNA" en is alleen op recept te verkrijgen. Het geneesmiddel is in Nederland geregistreerd in het jaar 1967 maar is al in 1944 op de internationale markt gekomen.



Als bijwerkingen worden onder andere genoemd braken, buikpijn, droge hoest, duizeligheid, anorexie, artralgie, hoofdpijn, oranje-gele verkleuring van huid en urine, erytheem, misselijkheid, oligospermie.



</doc>
<doc id="649222" url="https://nl.wikipedia.org/wiki?curid=649222" title="DMARD">
DMARD

Disease-modifying antirheumatic drugs ("ziekteverloop beïnvloedende geneesmiddelen tegen reuma") of DMARD's vormen een groep geneesmiddelen die de activiteit van ontstekingen in de gewrichten vermindert. De middelen worden gegeven met als doelstelling het zo veel mogelijk voorkomen van gewrichtsbeschadiging zoals die bij reumatoïde artritis veel voorkomen.

Effecten: zwellingen en pijn in de gewrichten nemen af. Er blijkt een gunstig effect bij laboratoriumonderzoek. De concentratie van het CRP daalt en de BSE wordt lager.

De huidige DMARD's vertragen radiologisch waarneembare gewrichtsbeschadiging. Dit is na onderzoek gebleken. Het uiteindelijke doel van behandeling met DMARD is voorkomen van beperkingen en handicaps.

Frequent gebruikte DMARD's zijn methotrexaat, sulfasalazine en leflunomide. Daarnaast zijn er de minder frequent gebruikte DMARD's als crinolinederivaten en goudverbindingen.

Tegenwoordig is er ook een nieuwe generatiemiddelen op de markt, de zogenaamde biologicals, complexe polypeptiden en antistoffen die het ontstekingsproces beïnvloeden. Deze zijn werkzaam maar zeer duur.

Een behandeling met een DMARD wordt gestart als er (na ongeveer 6 weken) onvoldoende reactie is op behandeling van reumatische artritis met een 'gewone' NSAID.

Voor alle DMARDs geldt dat zij meestal alleen door een reumatoloog worden voorgeschreven.


</doc>
<doc id="649281" url="https://nl.wikipedia.org/wiki?curid=649281" title="Parasympathicomimeticum">
Parasympathicomimeticum

Een parasympathicomimeticum is een chemische verbinding die het parasympathisch zenuwstelsel prikkelt. Dergelijke stoffen worden ook cholinergica genoemd omdat het parasympathisch zenuwstelsel acetylcholine als neurotransmitter gebruikt.

Bepaalde parasympathicomimetica werken direct: als agonist van de nicotinerge of muscarinerge acetylcholinereceptoren. Andere werken indirect: bijvoorbeeld door blokkering van het enzym acetylcholinesterase, waardoor de afbraak van acetylcholine wordt verhinderd.

De beïnvloeding van het parasympathisch zenuwstelsel door parasympathicomimetica kan resulteren in het stimuleren van de spijsvertering, de speekselvloed, de productie van tranen, het urineren, de ontlasting en de seksuele opwinding.


De parasympathicomimetica sarin en VX kunnen worden gebruikt als chemische wapens. De werking van zenuwgassen op de mens kan echter worden tegengewerkt door het toedienen van stoffen die de doorgang van zenuwimpulsen belemmeren doordat ze met acetylcholine concurreren voor de muscarinerge receptoren van het parasympathische zenuwstelsel. Een bekend voorbeeld van dergelijke anticholinerge stoffen is het plantaardige alkaloïde atropine.

Het niet-dodelijke parasympathicomimeticum traangas wordt ingezet om relschoppers uiteen te drijven. Diazinon is een parasympathicomimeticum dat dienstdoet als insecticide.


</doc>
<doc id="649343" url="https://nl.wikipedia.org/wiki?curid=649343" title="Rhodobacter sphaeroides">
Rhodobacter sphaeroides

Rhodobacter sphaeroides is een bacterie die behoort tot de paarse bacteriën, een groep die energie kan produceren via fotosynthese.

"R. sphaeroides" leeft in diepe meren. Om te overleven bij zo weinig licht heeft de proteobacterie een complex systeem aan energiebindingsprocessen ontwikkeld. Zo is de soort in staat tot fotosynthese, lithotrofie en zowel aerobe als anaerobe oxidatie. Verder kan hij bijvoorbeeld ook nog stikstof binden.

"R. sphaeroides" wordt dikwijls gebruikt voor onderzoek naar de fotosynthese. Hierdoor heeft het vermoedelijk een van de best onderzochte fotosynthesesystemen van alle soorten.

De soort heeft ook veel wetenschappelijke interesse gewekt door zijn unieke genetische complexiteit. Het heeft twee chromosomen, een lange en een kleine, ronde. Het kleine chromosoom heeft een lagere informatiedichtheid dan het grote chromosoom, en dient mogelijk als een soort reservoir dat het mogelijk maakt voor het DNA om de nodige veranderingen te ondergaan zonder dat het organisme gevaar loopt..




</doc>
<doc id="649346" url="https://nl.wikipedia.org/wiki?curid=649346" title="Beige">
Beige

Beige is een kleurnaam die gebruikt wordt voor een lichte kleur bruin (dus bruin met een hoge intensiteit). De kleur wordt ook wel aangeduid met een omschrijving "zandkleur". Beige is een tertiaire kleur.

Er zijn veel verschillende nuances van beige. Dit is de variant die in HTML wordt aangeduid als beige; deze is op veel computerschermen moeilijk zichtbaar:

Hieronder een voorbeeld van de variant die bekendstaat als "zandbruin":

En ter vergelijking hieronder een donkerder variant genaamd "Peru":

In het verleden waren beige en ecru synoniemen voor exact dezelfde kleur. Van oorsprong wordt "ecru" gebruikt als men praat over stoffen zoals zijden en linnen in hun oorspronkelijke, nog niet gebleekte staat. Ecru komt van het Franse woord "écru", wat letterlijk 'puur' of 'ongebleekt' betekent. Tegenwoordig worden beige en ecru echter als twee verschillende kleuren gezien.



</doc>
<doc id="649524" url="https://nl.wikipedia.org/wiki?curid=649524" title="Anorexie">
Anorexie

De term anorexie wordt meestal door mensen begrepen als anorexia, maar eigenlijk betekent het letterlijk "een gebrek aan eetlust". Anorexie is een symptoom door een ziekteproces in het lichaam. Enkele voorbeelden van ziekten waarbij anorexie een rol speelt zijn:



</doc>
<doc id="649616" url="https://nl.wikipedia.org/wiki?curid=649616" title="Don Rua">
Don Rua

Don Rua (van 1910 tot 1958 Sint-Bonifatiushuis) is een voormalig klooster in 's-Heerenberg, in de Nederlandse provincie Gelderland. Het kloostergebouw is gelegen vlak bij de zogenaamde "Oude Grens", de voormalige grensovergang naar Duitsland richting Emmerik, nabij het historische centrum van 's-Heerenberg.

Het klooster werd in 1910 gesticht door Duitse jezuïeten die twee decennia eerder als gevolg van de "Kulturkampf" Pruisen hadden moeten verlaten. Zij noemden het "Sint-Bonifatiushuis". In 1937 vertrokken de Duitstalige jezuïeten naar Bad Godesberg in het Duitse Rijk. Van 1937 tot 1958 verbleven de Witte Paters van kardinaal Lavigerie in het gebouw. Zij hebben een onuitwisbare indruk nagelaten, vooral tijdens de moeilijke oorlogsjaren waren zij grote hulp en steun voor de getroffen lokale bevolking. Een straat in het grensstadje werd daarom te hunner ere van de naam "Witte Paters" voorzien door de gemeenteraad.

In 1958 betrokken Salesianen van Don Bosco vanuit Ugchelen het klooster om er tot 1971 te blijven. Zij gaven het klooster de naam "Don Rua" naar pater Michael Rua S.D.B., die de rechterhand en eerste opvolger van de heilige Don Bosco werd als algemeen overste van de Salesianen. Ook hun juvenaat te Ugchelen had tot 1958 de naam "Don Rua" gedragen. Na zijn priesterwijding was de latere bisschop van Rotterdam Ad van Luyn leraar klassieke talen op dit kleinseminarie tussen 1964 tot 1967.

Het klooster functioneerde na 1958 als juvenaat, jongens in de leeftijd van 12 tot 21 jaar oud werden er opgeleid tot kloosterling, maar midden jaren '60 werd het een algemeen internaat van katholieke signatuur met gymnasiumonderwijs. Tot en met medio 1971 woonden er jongens, maar het aantal aanmeldingen en roepingen daalde snel en de paters van Don Bosco verkochten het pand.

Nadat de functie van klooster verviel, was jarenlang het creativiteitscentrum Gouden Handen in het gebouw gevestigd.
Na een grondige verbouwing die enkele jaren duurde, in opdracht van Woonzorg Nederland, biedt het voormalige klooster sinds 2013 onderdak aan zesenveertig kloosterwoningen voor senioren (vanaf vijfenvijftig jaar).

Het klooster heeft een groot deel van haar oorspronkelijke terrein moeten prijsgeven, zoals de sportvelden, het minizwembad en de boerderij. In het gebied tussen het klooster en de grens is sinds ongeveer 2005 een nieuwbouwwijk verrezen. Ook lag er een kloosterkerkhof waarvan de laatste graven eind jaren 70 verplaatst werden naar de begraafplaats van de Salesianen in Leusden (Dodeweg 6). Na de sluiting van dit klooster werden hun overledenen te ruste gelegd op het katholieke kerkhof aan het einde van dezelfde weg.

Achter het klooster ligt een park dat vroeger tot de kloostertuin behoorde. In het park bevindt zich een kruisweg, bestaande uit kapelletjes met reliëfs. In juli 2013 werd het gerestaureerde park als algemeen toegankelijk stadspark opengesteld. Een waterpartij met een grote fontein is de nieuwe blikvanger. De kruiswegstaties en het Heilig Hartbeeld zijn hersteld.

In februari 2010 berichtten verschillende media dat enkele Salesianen van Don Bosco zich op juvenaat Don Rua zouden hebben vergrepen aan minderjarige leerlingen van het mannelijke geslacht. De rechter kon hier niet meer over beslissen omdat alles verjaard was. Het was voor het eerst dat zulke beschuldigingen in Nederland (na eerdere beschuldigingen in de Verenigde Staten, Canada, België, Ierland, Duitsland en elders) werden geuit. De Salesianen hebben besloten zelf ook een onderzoek naar de zaak te doen.

NRC Handelsblad heeft naar eigen zeggen, sinds publicatie van verschillende artikelen, ruim 30 meldingen over seksueel misbruik van minderjarige en adolescente jongens door paters en broeders salesianen op Don Rua ontvangen. De meldingen betreffen de periode 1958-1980 en zowel juvenaat als internaat-gymnasium Don Rua, zowel ten tijde van de vestiging te Ugchelen als te 's-Heerenberg. Volgens NRC Handelsblad hebben drie vermeende daders inmiddels toegegeven zich schuldig te hebben gemaakt aan seksueel misbruik.

Eind november 2010 berichtte NRC Handelsblad dat de congregatie der Salesianen in 2003 een financiële regeling met een misbruikte leerling heeft getroffen. Naar aanleiding van de berichtgeving op 26 november 2010 verklaarde de later afgezette generaal-overste Herman Spronck S.D.B. vanuit Rome het volgende.
In december 2011 verscheen het eindrapport van de commissie Deetman over Seksueel misbruik binnen de rooms-katholieke Kerk. Bevinding 13d in hoofdstuk 6 van dit rapport (pagina's 276 en 277) heeft betrekking op de Salesianen van Don Bosco. Geconstateerd wordt dat in de periode 1945-2000 tussen de 71 en 82 salesianen kinderen hebben misbruikt. Op een totaal van 450 salesianen in diezelfde periode, betekent dit dat 15 tot 18 procent van deze paters en broeders zich schuldig heeft gemaakt aan seksueel misbruik van minderjarigen. Hoewel dit moeilijk te documenteren is, is het het erg waarschijnlijk dat er een "cultuur van het zwijgen" bestond over deze zaken. De normen en voorschriften van de congregatie in gevallen van misbruik waren weliswaar streng, maar werden in de praktijk met grote soepelheid toegepast.


</doc>
<doc id="649674" url="https://nl.wikipedia.org/wiki?curid=649674" title="Brancard">
Brancard

Een brancard ("draagbed", letterlijk: "draagbaar") is een draagtoestel om personen die gewond zijn makkelijker en sneller te vervoeren naar de plaats van bestemming. 
Brancards zijn aanwezig in ziekenhuizen, ambulances en bij sportclubs. Ook de medische diensten van het leger en het Rode Kruis maken vaak gebruik van een brancard.

Een brancard wordt normaal gedragen door vier personen, waarvan twee bij het hoofd en twee bij de voeten de brancard optillen. Brancarderen gebeurt altijd met de voeten aan het voorste eind, zodat het slachtoffer ziet waarheen het gaat. Als men over een helling moet vervoeren, gebeurt dit met zes hulpverleners. In rampomstandigheden of voor korte afstanden wordt uitzonderlijk gebrancardeerd door twee personen.

Ambulances hebben een "ziekenwagenbrancard" met wielen eronder, en een mechanisme om de brancard zonder tillen in en uit de ambulance te rijden. Een ander soort brancard is de "schepbrancard", daarmee wordt een slachtoffer met mogelijk wervelletsel overgebracht worden naar een vacuümmatras, waarin het volledig geïmmobiliseerd ligt. De "korfbrancard" wordt vaak gebruikt bij voetbalwedstrijden, vooral in België door het Rode Kruis. Hiermee kan men een slachtoffer op zeer voorzichtige manier vanuit tribunes brancarderen of vanop het veld.
Er zijn ook brancards voor andere doeleinden, bijvoorbeeld om mensen die een lichamelijke beperking hebben te kunnen laten douchen.



</doc>
<doc id="649998" url="https://nl.wikipedia.org/wiki?curid=649998" title="Daniel David Palmer">
Daniel David Palmer

Daniel David Palmer (Pickering (Ontario) (Canada), 7 maart 1845 – Los Angeles (Californië), 20 oktober 1913) was een Canadees-Amerikaans grondlegger van de chiropraxie. Zonder relevante opleiding maar met interesse in de alternatieve geneeswijzen van die tijd zoals osteopathie, healing en spiritualiteit praktiseerde hij rond 1880 in Iowa magnetische healing. In die tijd ontstond zijn stelling dat met het herstellen van een slecht uitgelijnde wervelkolom veel zo niet alle klachten te genezen zouden zijn. Hij richtte de "Palmer school of chiropractic" op in 1897. In 1906 werd hij veroordeeld vanwege het onbevoegd uitoefenen van de geneeskunde. De bekende Amerikaanse journalist H.L. Mencken beschreef hem in 1924 als een kwakzalver die voortborduurde op het werk van een eerdere kwakzalver, Andrew Still.



</doc>
<doc id="650102" url="https://nl.wikipedia.org/wiki?curid=650102" title="ICD10 Hoofdstuk I">
ICD10 Hoofdstuk I

ICD10 Hoofdstuk I betreft infectieziekten en parasitaire aandoeningen zoals die in de ICD-10 handleiding beschreven worden. Het gaat daarbij om de ICD10-codes A00 tot en met B99.

I Bepaalde infectieziekten en parasitaire aandoeningen (A00-B99)

Inclusie:

Exclusies:

Dit hoofdstuk bevat de volgende blokken:


</doc>
<doc id="650114" url="https://nl.wikipedia.org/wiki?curid=650114" title="Natriumthiopental">
Natriumthiopental

Natriumthiopental, ook wel Natriumpentothal, thiopental of trapanal, is een snelwerkend kortwerkzaam barbituraat dat gebruikt wordt voor algehele anesthesie. Sommige artsen gebruiken het ook als euthanaticum om een persoon in coma te brengen. Hiertoe overdoseren zij het middel (20 mg/kg).

Thiopental (merknamen: Penthotal en Nesdonal) is een intraveneus anestheticum.

Natriumthiopental is een lichtgeel poeder dat opgelost in water een heldere, gelige vloeistof geeft en gebruikt wordt voor het inslapen (inductie) bij de anesthesie. De inwerktijd is ongeveer 1 minuut. De duur is ongeveer 5 minuten door herverdeling in het lichaam. Natriumthiopental blijft echter langdurig - circa 24 tot 48 uur - in het lichaam aanwezig. Deze eigenschap maakt het ongeschikt voor het onderhouden van anesthesie middels een continue pomp. Na de inductie dient dus een ander anestheticum te worden gebruikt voor het onderhoud, bijvoorbeeld een dampvormig anestheticum. Het poeder heeft een knoflookachtige geur.

Voor de inductie van anesthesie is ongeveer 5 mg thiopental per kg lichaamsgewicht nodig. Bij oudere patiënten is minder nodig, bijvoorbeeld 3-4 mg/kg.

Natriumthiopental wordt wereldwijd gebruikt. Het middel is minder geschikt voor ouderen en patiënten met een slecht hart- en vaatstelsel, COPD en/of astma. Pentothal is ook gebruikt als waarheidsserum, bij de behandeling van concentratiekampsyndroom en bij euthanasie (euthanaticum). Bij insulten die therapieresistent zijn wordt soms een pentothalcoma geïnduceerd. Pentothal wordt ook gebruikt om de hersendruk (intracraniële druk, ICD) te verlagen.

Alle intraveneuze anesthetica hebben een effect op het cardiovasculaire systeem (bloeddrukdaling) en op het respiratoire systeem (ademhalingsdepressie, ademstilstand). Vanwege de bijwerkingen op bloedsomloop en het ademhalingsstelsel moet er altijd een deskundig medisch specialist (anesthesioloog) in de buurt zijn bij het gebruik van deze stof. Ernstige allergische reacties zijn beschreven.

Een belangrijke bijwerking is het uitlokken van bronchospasme, met name bij patiënten met astma. Omdat de halveringstijd zo lang is kan het een langdurig suf gevoel geven. Sommige patiënten geven een knoflooksmaak aan in de mond na het inspuiten. Thiopental is schadelijk voor het onderhuidse weefsel indien het per ongeluk buiten het bloedvat terechtkomt. Door de hoge pH waarde van de oplossing geeft het een verzeping van het vetweefsel, waarna necrose op kan treden. Ook een accidentele injectie in een slagader kan desastreuze gevolgen hebben, waarbij vingers, de hand of zelfs een gehele arm kan afsterven.

Pentothal is een barbituraat, het is de zwavel-analoog van pentobarbital. De eliminatiehalveringstijd is 11,6 uur. De eiwitbinding is 80%. Het distributievolume is hoog. Metabolisme vindt met name plaats in de lever, maar gaat vrij traag.



</doc>
<doc id="650338" url="https://nl.wikipedia.org/wiki?curid=650338" title="Halothaan">
Halothaan

Halothaan, systematisch bekend als 2-broom-2-chloor-1,1,1-trifluorethaan, is een dampvormig anestheticum (narcosegas) dat gebruikt wordt voor algehele anesthesie. Momenteel is het gebruik in Nederland minimaal vanwege potentiële bijwerkingen zoals leverontsteking (hepatitis). Nieuwere dampen zoals isofluraan, desfluraan en sevofluraan hebben het gebruik van halothaan overgenomen. Halothaan hoort bij de gehalogeneerde koolwaterstoffen. Wereldwijd wordt halothaan door de lage prijs nog zeer veel gebruikt.

Het mechanisme waardoor bij dampvormige anesthetica de anesthesie ontstaat is nog niet geheel bekend. Het werkt als een anestheticum en geeft een toestand van diepe slaap ook wel narcose of algehele anesthesie genoemd. Het geeft tevens pijnstilling (analgesie) en een bepaalde mate van verslapping (spierrelaxatie).

Halothaan wordt toegepast als inhalatievloeistof die via een verdamper wordt toegediend en daarmee wordt toegevoegd aan het mengsel van zuurstof en lucht (of soms lachgas), waarmee een patiënt wordt beademd. De dosering wordt uitgedrukt in een percentage. Meestal wordt bij volwassenen tussen de 1-2% gebruikt tijdens de narcose (ongeveer 1,3 maal de MAC-waarde). Als je iemand met halothaan onder narcose wilt brengen is meer nodig: 2-4%. Dit wordt met name bij kinderen toegepast. Meestal worden volwassenen met intraveneuze anesthetica onder anesthesie (algemene anesthesie) gebracht. De Minimale alveolaire concentratie (MAC-waarde) van halothaan is 0,7 in zuurstof (en 0,3 in 70% lachgas). Daarmee is Halothaan een van de meest potente dampen. Ongeveer 20% van de halothaan wordt gemetaboliseerd.

In zeldzame gevallen kunnen alle huidige dampvormige anesthetica maligne hyperthermie geven bij gevoelige personen. Bij deze personen zijn dampen dus absoluut gecontraïndiceerd. Naast de normale bijwerkingen van dampvormige anesthetica zoals op de circulatie (lage bloeddruk, hartritmestoornissen bij adrenalinegebruik) en op de ventilatie (ademhalingsdemping) is er een specifieke bijwerking op de lever. Halothaan kan halothaanhepatitis (leverontsteking) geven. Dit is zeldzaam (1 op de 35.000 patiënten), maar heeft geleid tot het ontwikkelen van nieuwe dampen.

Fluothane (Zeneca Farma) gestabiliseerd met thymol 0,1 mg/g.


</doc>
<doc id="650363" url="https://nl.wikipedia.org/wiki?curid=650363" title="Isofluraan">
Isofluraan

Isofluraan is een damp (narcosegas) dat gebruikt kan worden voor algehele anesthesie. Het gebruik hiervan in Nederland neemt af door de opvolging van nieuwere dampen zoals desfluraan en sevofluraan. Het is samen met enfluraan de opvolgende generatie van halothaan.

Isofluraan hoort bij de dampvormige anesthetica, net als bijvoorbeeld ether, cyclopropaan, chloroform, halothaan, enfluraan, sevofluraan en desfluraan.

De exacte werking waardoor bij dampvormige anesthetica anesthesie ontstaat is nog niet geheel bekend. Het werkt als een anestheticum en geeft een toestand van diepe slaap ook wel narcose of algehele anesthesie genoemd. Het geeft tevens pijnstilling (analgesie) en een bepaalde mate van verslapping (spierrelaxatie).

Isofluraan hoort net als halothaan bij de gehalogeneerde koolwaterstoffen. Chemisch gezien is het CHClFO. De MAC-waarde van isofluraan is 1,2 in zuurstof (en 0,5 in 70% lachgas). Daarmee is Isofluraan een van de meest potente dampen. Isofluraan (Forane) wordt nauwelijks gemetaboliseerd.

Isofluraan is een inhalatievloeistof die via een verdamper wordt toegediend en daarmee wordt toegevoegd aan het mengsel van zuurstof en lucht (of soms lachgas), waarmee een patiënt wordt beademd. De dosering wordt uitgedrukt in een percentage. Meestal wordt bij volwassenen tussen de 1,5-2,5% gebruikt tijdens de narcose (ongeveer 1,3 maal de MAC-waarde). Isofluraan is erg prikkelend en kan niet gebruikt worden om iemand met een kap onder narcose te brengen.

In zeldzame gevallen kunnen alle huidige dampvormige anesthetica maligne hyperthermie geven bij gevoelige personen. Bij deze personen zijn dampen dus absoluut gecontraïndiceerd. Naast de normale bijwerkingen van dampvormige anesthetica zoals op de circulatie (lage bloeddruk, ritmestoornissen bij adrenaline gebruik) en op de ventilatie ( ademhalingsdemping) zijn er weinig specifieke bijwerkingen.

Isofluraan, Foraan, Foreen, Forane, Forene.

Isoflo en Isoba zijn de veterinaire merknamen voor Isofluraan (farmacologisch volstrekt identiek)


</doc>
<doc id="650369" url="https://nl.wikipedia.org/wiki?curid=650369" title="Enfluraan">
Enfluraan

Enfluraan is een damp (narcosegas) die men kan gebruiken voor algehele anesthesie. Het gebruik in Nederland hiervan neemt af door de opvolging van nieuwere dampen zoals desfluraan en sevofluraan. Het is samen met isofluraan de opvolgende generatie van halothaan.

Enfluraan hoort bij de dampvormige anesthetica net als bijvoorbeeld ether, cyclopropaan, chloroform, halothaan, isofluraan, sevofluraan en desfluraan.

Het mechanisme waardoor bij dampvormige anesthetica de anesthesie ontstaat is nog niet geheel bekend. Het werkt als een anestheticum en geeft een toestand van diepe slaap ook wel narcose of algehele anesthesie genoemd. Het geeft tevens pijnstilling (analgesie) en een bepaalde mate van verslapping (spierrelaxatie).

Enfluraan hoort net als halothaan bij de gehalogeneerde koolwaterstoffen. Chemisch gezien is het 1,1,2-trifluoro-2,chloroethyl-difluoromethylether ofwel CHClFO. De MAC-waarde van enfluraan is 1,6 in zuurstof (en 0,6 in 70% lachgas). Daarmee is enfluraan een van de meest potente dampen. Enfluraan (Ethrane) wordt minimaal (2,5%) gemetaboliseerd.

Enfluraan is een inhalatievloeistof die via een verdamper wordt toegediend en daarmee wordt toegevoegd aan het mengsel van zuurstof en lucht (of soms lachgas), waarmee een patiënt wordt beademd. De dosering wordt uitgedrukt in een percentage. Meestal wordt bij volwassenen tussen de 2,0-2,8% gebruikt tijdens de narcose (ongeveer 1,3 maal de MAC-waarde). Enfluraan is minder prikkelend dan isofluraan en kan eventueel gebruikt worden om iemand met een kap onder narcose te brengen. Voor elk dampvormig anestheticum is er een MAC-waarde vastgesteld zodat de sterkte onderling te vergelijken is.

In zeldzame gevallen kunnen alle huidige dampvormige anesthetica maligne hyperthermie geven bij gevoelige personen. Bij deze personen zijn dampen dus absoluut gecontraïndiceerd. Naast de normale bijwerkingen van dampvormige anesthetica zoals op de circulatie (lage bloeddruk, ritmestoornissen bij adrenalinegebruik) en op de ventilatie (ademhalingsdemping) is er potentieel nefrotoxiciteit (nierbeschadiging) en kans op epilepsie in hogere doseringen.

Enfluraan, Ethrane, ethraan.


</doc>
<doc id="650411" url="https://nl.wikipedia.org/wiki?curid=650411" title="Desfluraan">
Desfluraan

Desfluraan (2-(difluormethoxy)-1,1,1,2-tetrafluorethaan of 1,2,2,2-tetrafluorethyl-difluormethylether) is een damp (narcosegas) die men kan gebruiken voor algehele anesthesie. Het is een vrij nieuw middel en volgt dampen als enfluraan en isofluraan op.

Desfluraan hoort bij de dampvormige (anesthetica) net als bijvoorbeeld ether, cyclopropaan, chloroform, halothaan, enfluraan, sevofluraan en isofluraan.

De exacte werking waardoor bij dampvormige anesthetica anesthesie ontstaat is nog niet geheel bekend. Het werkt als een anestheticum en geeft een toestand van diepe slaap ook wel narcose of algehele anesthesie genoemd. Het geeft tevens pijnstilling (analgesie) en een bepaalde mate van verslapping (spierrelaxatie).

Desfluraan hoort net als halothaan bij de gehalogeneerde koolwaterstoffen. Het lijkt op isofluraan, waarbij het chlooratoom vervangen is door een fluoratoom. De MAC-waarde van desfluraan is ongeveer 7% in zuurstof (en 3,5 in 60% lachgas). Daarmee is desfluraan een van de minst potente dampen. Desfluraan wordt nauwelijks gemetaboliseerd.

Desfluraan is een inhalatievloeistof die via een verdamper wordt toegediend en daarmee wordt toegevoegd aan het mengsel van zuurstof en lucht (of soms lachgas), waarmee een patiënt wordt beademd. De dosering wordt uitgedrukt in een percentage. Meestal wordt bij volwassenen tussen de 6 en 10% gebruikt tijdens de narcose (ongeveer 1,3 maal de MAC-waarde). Desfluraan is erg prikkelend, maar kan door zijn snelle inwerking wel eventueel gebruikt worden om iemand met een kap onder narcose te brengen. Voor elk dampvormig anestheticum is er een MAC-waarde vastgesteld zodat de sterkte onderling te vergelijken is.

In zeldzame gevallen kunnen alle huidige dampvormige anesthetica maligne hyperthermie geven bij gevoelige personen. Bij deze personen zijn dampen dus absoluut gecontraïndiceerd. Naast de normale bijwerkingen van dampvormige anesthetica zoals op de circulatie (lage bloeddruk, ritmestoornissen bij adrenaline gebruik) en op de ventilatie ( ademhalingsdemping) zijn er weinig specifieke bijwerkingen. Wel is er door de snelle uitwerking meer kans op onrust en agitatie bij het ontwaken

Desfluraan, Suprane (Baxter).


</doc>
<doc id="650812" url="https://nl.wikipedia.org/wiki?curid=650812" title="Erotisch kapitaal">
Erotisch kapitaal

Erotisch kapitaal ook wel seksueel kapitaal genoemd, is een term die voortborduurt op het concept van kapitaal van Pierre Bourdieu. Het is één van de soorten kapitaal, naast sociaal kapitaal (netwerk), cultureel kapitaal en symbolisch kapitaal. De schrijfster Catherine Hakim noemt in deze lijst ook menselijk kapitaal (intelligentie en opleiding) en het economisch kapitaal (geld).

Het concept erotisch kapitaal is ontwikkeld door de socioloog Adam Isaiah Green van de Universiteit van Toronto. Hij definieert erotisch kapitaal als de kwaliteit en kwantiteit van eigenschappen die een individueel persoon bezit en die een erotische respons in een ander kunnen oproepen. Green bedacht deze term naar aanleiding van onderzoek onder homoseksuelen. Bij dat onderzoek stelde hij vast dat veel mannen grote investeringen deden om erotisch gezien zo kapitaalkrachtig mogelijk te worden.

Sommige van deze eigenschappen zijn aangeboren en niet te veranderen (zoals lengte of huidskleur) terwijl andere kunnen worden verworven. Voorbeelden van verworven erotisch kapitaal zijn:
Ook de kleding make-up en de haardracht kunnen tot het verworven erotisch kapitaal behoren. 

In veel culturen is (veronderstelde) maagdelijkheid van een vrouw een erotisch kapitaal. Verkrachting is een aantasting van dit kapitaal.

Volgens de seksuologische theorie van Green verwerft een bedekt of verstopt lichaamsdeel in de loop der jaren erotisch kapitaal. Daarom raakten mensen aan het einde van de Victoriaanse tijd in extase bij het zien van een onbedekte vrouwelijke kuit of zelfs een enkel.

Ook tegenwoordig wordt het erotisch kapitaal van vrouwen door sommige groepen bedekt, door bijvoorbeeld een sluier, een sjaal om het hoofd of een burqa. Orthodox joodse vrouwen gebruiken voor dat doel een pruik.

Aantrekkelijke vrouwen zijn volgens socioloog Catherine Hakim van de London School of Economics succesvoller in het zakenleven. Aantrekkelijke vrouwen verdienen meer dan gemiddeld uitziende vrouwen, terwijl die weer meer verdienen dan lelijke vrouwen. Zij concludeert daaruit dat sexappeal een waarde vertegenwoordigt. Op grond daarvan komt zij tot een omstreden advies aan vrouwen die de top willen bereiken, om hun erotische uitstraling te gebruiken. 

Hetzelfde geldt voor mannen. Eveneens volgens Hakim verdienen knappe mannen meer dan minder aantrekkelijke collega's, Het verschil is volgens haar zelfs groter bij mannen dan bij vrouwen.

Zowel voor mannen als voor vrouwen in bepaalde functies geldt dat zij voldoende seksueel kapitaal moeten hebben om ervoor in aanmerking te komen. Dat geldt bijvoorbeeld voor beroepen zoals hostess, stewardess of skileraar.


</doc>
<doc id="650824" url="https://nl.wikipedia.org/wiki?curid=650824" title="2,6-dichloorindofenol">
2,6-dichloorindofenol

2,6-dichloorindofenol, dikwijls afgekort tot DCPIP (van de Engelse naam: "2,6-dichlorophenolindophenol"), is een organische verbinding die gebruikt wordt om het vrijkomen van reductie-equivalenten bij biochemische reacties spectrofotometrisch te kunnen meten. Het wordt ook wel aangeduid als het Tillmans-reagens, naar de Duitse scheikundige Josef Tillmans.

2,6-dichloorindofenol is een zeer elektronenrijke verbinding: het pi-systeem van de twee fenolringen is verbonden door een imide-binding, waardoor de elektronen sterk kunnen delokaliseren. Dientengevolgde zijn de elektronen makkelijk aan te slaan en absorbeert de verbinding elektromagnetische straling in het zichtbare spectrum, met name bij een golflengte van 605 nm.

Wanneer er elektronen vrijkomen, dan wordt de imide-binding in 2,6-dichloorindofenol daardoor gereduceerd:

De aromatische fenolringen worden hierbij ontkoppeld, daardoor de elektronen in veel mindere mate gedelokaliseerd zijn. 2,6-dichloorindofenol absorbeert dus niet meer in het zichtbare gedeelte van het elektromagnetisch spectrum. De gereduceerde toestand is dan ook kleurloos. De kleurverandering en bijhorende reductiepotentiaal kan gemakkelijk gemeten worden. Wanneer er nog geen 2,6-dichloorindofenol gereduceerd is, wordt een hoge absorptie gemeten bij een golflengte van 605 nm, maar wanneer het volledig gereduceerd is, zal er geen noemenswaardige absorptie meer worden gemeten bij die golflengte.

2,6-dichloorindofenol wordt onder meer gebruikt bij het onderzoeken van reactieketens waarbij NADH wordt omgezet in NAD+. Dit gebeurt onder meer bij de oxidatieve fosforylering.

2,6-dichloorindofenol kan als indicator voor vitamine C (ascorbinezuur) worden gebruikt.



</doc>
<doc id="650974" url="https://nl.wikipedia.org/wiki?curid=650974" title="Sevofluraan">
Sevofluraan

Sevofluraan is een dampvormig narcosegas dat men kan gebruiken voor algehele anesthesie. Het is een vrij nieuw middel en vervangt, samen met het andere nieuwe middel desfluraan, de ouderwetsere middelen halothaan en enfluraan. Ook zal de rol van isofluraan langzamerhand uitgespeeld raken.

Sevofluraan (merknaam: Sevorane) behoort tot de dampvormige anesthetica, net als ether, cyclopropaan, chloroform, halothaan, enfluraan, isofluraan en desfluraan.

De exacte werking waardoor dampvormige anesthetica de anesthesie induceren is nog niet geheel bekend. Het geeft een toestand van bewustzijnsdaling, ook wel narcose of algehele anesthesie genoemd, waarvan de diepte goed stuurbaar is. Daarnaast geeft tevens lichte pijnstilling (analgesie) en een bepaalde mate van spierverslapping (spierrelaxatie).

Sevofluraan is, net als bijvoorbeeld halothaan, een gehalogeneerde koolwaterstof. De chemische naam is fluoromethyl-2,2,2-trifluoro-1-trifluoromethyl-ethylether. De MAC-waarde van sevofluraan is ongeveer 2 -2,5% in zuurstof (en 1,4 in 65% lachgas). Daarmee is sevofluraan een van de minst potente dampen. Sevofluraan wordt in de lever beperkt (2-5%) gemetaboliseerd door cytochroom P450. Hierbij ontstaat onder andere hexafluorisopropanol (HFIP), een gefluoreerd alcohol. Door het barium dat in de CO absorber zit, ontstaat hieruit door een chemische reactie onder andere het "compound A", een stof dat theoretisch een toxische (giftige) werking op de nier heeft.

Sevofluraan is een inhalatievloeistof die via een verdamper aan het mengsel van zuurstof en lucht (of soms lachgas), waarmee een patiënt wordt beademd, wordt toegevoegd. De dosering wordt uitgedrukt in een percentage. Meestal wordt bij volwassenen tussen de 1,5 en 2 % gebruikt tijdens de narcose (ongeveer 1,3 maal de MAC-waarde anesthetica). Sevofluraan is iets minder prikkelend op de luchtwegen en kan daardoor, en mede door zijn zeer snelle inwerkingstijd, goed gebruikt worden om iemand onder narcose te brengen (met het zogenaamde "kapje"). Voor elk dampvormig anestheticum is er een MAC-waarde anesthetica vastgesteld, zodat de sterkte onderling te vergelijken is.

De belangrijkste bijwerkingen van dampvormige anesthetica uiten zich op de circulatie (lage bloeddruk, ritmestoornissen) en op de ventilatie (onderdrukking van de ademhaling). Wel is er door de snelle uitwerking meer kans op onrust en agitatie bij het ontwaken. Theoretisch zouden de metabolieten (fluoride en compound A) nierbeschadiging kunnen geven. In zeldzame gevallen kunnen alle huidige dampvormige anesthetica bij gevoelige mensen een maligne hyperthermie aanval uitlokken, een levensbedreigende aandoening. Bij deze personen zijn dampen dus absoluut gecontraïndiceerd.

Sevorane (Abbott).


</doc>
<doc id="650979" url="https://nl.wikipedia.org/wiki?curid=650979" title="Minimale alveolaire concentratie">
Minimale alveolaire concentratie

De Minimale Alveolaire Concentratie of MAC-waarde is in de anesthesie de manier waarmee de potentie (sterkte) van dampvormige anesthetica wordt uitgedrukt. Hiermee kunnen de onderlinge sterkteverschillen tussen de verschillende dampen onderling vergeleken worden. Lachgas heeft een hoge waarde (en is daarmee laag potent), halothaan heeft een lagere MAC-waarde en is daarmee hoger potent ofwel is "een sterker middel". Men moet deze MAC-waarde niet verwarren met de MAC-waarde die binnen de toxicologie wordt gehanteerd; daar staat MAC voor "Maximaal Aanvaarde Concentratie".

De MAC-waarde van een dampvormig anestheticum is díe concentratie van dat anestheticum dat in de longen heerst, waarbij bij een standaard pijnprikkel (klein sneetje op buikhuid) bij 50% van de mensen geen reactie optreedt. De concentratie wordt weergegeven in procenten. 50% Van de mensen reageert dus wel bij 1 MAC van een damp. Om de reactie geheel te onderdrukken is ongeveer 1,3 maal de MAC-waarde nodig nodig.

Voorbeeld: de MAC-waarde van sevofluraan is 2,5% (we zeggen nu: 1 MAC sevofluraan is 2,5%). Om een patiënt bij de buikhuid incisie stil te laten liggen is dus 1,3 x 2,5 = 3,3% sevofluraan nodig. Anesthesiologen dienen bij lachgas gebruik deze stof samen met zuurstof toe in een verhouding van ongeveer 70%/30%. De MAC-waarde van lachgas is ongeveer 105%. 70% lachgas komt derhalve overeen met 70 : 105 = ongeveer 0,7 MAC. Indien men meerdere dampvormige anesthetica "gelijktijdig" aan een patiënt toedient, dan mag men de MAC-waarden van deze anesthetica bij elkaar optellen: 0,8% enfluraan samen met 70% lachgas geeft 0,5 + 0,7 = 1,2 MAC.



Soms wordt gesproken van de MAC-waarde waarbij de patiënt reageert op de intubatie de MAC-bar (deze is ongeveer 1,2 maal de gewone MAC-waarde).
Verder is er een slaap-MAC die ongeveer 70% van de MAC-waarde is. Dit is de MAC-waarde waarbij de patiënt slaapt.


</doc>
<doc id="650983" url="https://nl.wikipedia.org/wiki?curid=650983" title="Dampvormige anesthetica">
Dampvormige anesthetica

Dampvormige anesthetica (DVA) zijn anesthesiegassen zoals halothaan, ether, desfluraan en sevofluraan die gebruikt worden om algehele anesthesie te geven aan een patiënt. De precieze werking is tot op heden niet geheel duidelijk. Naast de dampvormige anesthetica zijn er ook intraveneuze anesthetica zoals momenteel het meest gebruikt: propofol (diprivan).

Dampvormige anesthetica (dampen of anesthesiegassen) worden toegevoegd aan het gasmengsel dat via slangen aan een patiënt wordt gegeven tijdens anesthesie. Dit gaat via een beademingstoestel (narcoseapparaat). Via een verdamper (apparaat dat het vloeibare DVA laat verdampen tot een gas) wordt aan de stroom met zuurstof (en eventueel perslucht) damp toegevoegd. Lachgas wordt net als perslucht direct aan het gasmengsel toegevoegd, omdat dit chemisch gezien eigenlijk bijna een gas is in plaats van een damp.

Oudere dampvormige anesthetica zijn ether, chloroform, methoxyfluraan, cyclopropaan en trichloorethyleen.
Daarna kwam halothaan, dat in de jaren tachtig van de 20e eeuw werd opgevolgd/vervangen door enfluraan en isofluraan.
Daarna kwamen snellere middelen (zowel in- als uitwerking) in de jaren negentig. Dit zijn sevofluraan en desfluraan.
Lachgas is ook een ouder middel en neemt vanwege zijn lage potentie en specifieke eigenschappen een aparte plaats in.

Dampvormige anesthetica worden in sterkte ingedeeld via hun MAC-waarde anesthetica. Halothaan is erg potent en lachgas is weinig potent.

De exacte werking waardoor bij dampvormige anesthetica anesthesie ontstaat, is nog niet geheel bekend. Het werkt als een anestheticum en geeft een toestand van diepe slaap ook wel narcose of algemene anesthesie genoemd. Het geeft tevens pijnstilling (analgesie) en een bepaalde mate van verslapping (spierrelaxatie).

In zeldzame gevallen kunnen alle huidige dampvormige anesthetica maligne hyperthermie geven bij gevoelige personen. Bij deze personen zijn dampen dus absoluut gecontra-indiceerd. Naast de normale bijwerkingen van dampvormige anesthetica zoals op de circulatie (lage bloeddruk, ritmestoornissen bij adrenaline gebruik) en op de ventilatie (ademhalingsdemping) zijn er weinig specifieke bijwerkingen.

Een ambulanceverpleegkundige mag bij bepaalde luxaties lachgas toedienen, zodat de ambulanceverpleegkundige de luxatie zal weer in 'normale' stand kan zetten/trekken. 


</doc>
<doc id="651005" url="https://nl.wikipedia.org/wiki?curid=651005" title="Parkeerkaart">
Parkeerkaart

Parkeerkaart, in België, is een bewijs dat men op de aangegeven plaats of voor het aangegeven doel een voertuig mag plaatsen, met toestemming van een organisatie, al dan niet tegen betaling.

Deze speciale parkeerkaart geeft personen met een erkende handicap het recht om voor onbeperkte duur te parkeren op plaatsen waar dit normaal beperkt is. Deze kaart staat ook toe dat men parkeert op voorbehouden plaatsen, maar enkel op de plaatsen voor personen met een handicap. De handicap moet erkend zijn door de FOD Sociale Zekerheid.

De parkeerkaart is persoonlijk, en hoort dus niet bij een wagen. Ze wordt uitgereikt aan personen met een blijvende invaliditeit van minstens 80%, met een blijvende vermindering van de zelfredzaamheid van minstens 12 punten, met ten minste 2 punten op het item 'verplaatsing' op de schaal van zelfredzaamheid, met een blijvende invaliditeit van minstens 50% van de onderste ledematen, met een volledige verlamming van of amputatie van de bovenste ledematen, en aan burgerlijke of militaire oorlogsinvaliden met minstens 50% oorlogsinvaliditeit. 

Het is ook mogelijk een parkeerkaart te verkrijgen wanneer een kind minstens 2 punten heeft op de categorie 'verplaatsing' of ten minste 2 punten op de categorie 'verplaatsing en mobiliteit' van de medisch-sociale schaal.

Politionele en justitiële diensten, politieke vertegenwoordigers en de pers kunnen eveneens een parkeerkaart bekomen.


</doc>
<doc id="651028" url="https://nl.wikipedia.org/wiki?curid=651028" title="Koninklijke Nederlandsche Maatschappij tot bevordering der Geneeskunst">
Koninklijke Nederlandsche Maatschappij tot bevordering der Geneeskunst

De Koninklijke Nederlandsche Maatschappij tot bevordering der Geneeskunst (KNMG) is een federatie van beroepsverenigingen van artsen en behartigt de belangen van artsen in Nederland. 

De vereniging is opgericht in 1849, oorspronkelijk om voor elkaar te krijgen dat er een kwaliteitseis kwam voor artsen en dat het beroep beschermd zou worden. In 1865 werd de Wet Uitoefening Geneeskunst ingevoerd. Sindsdien is de uitoefening van het artsberoep "alleen nog geoorloofd aan diegenen aan wie de bevoegdheid daartoe volgens de wet is toegekend".

De KNMG geeft wekelijks "Medisch Contact" uit, het vakblad voor Nederlandse artsen.

Artsen die lid zijn van de KNMG hebben de mogelijkheid een klacht in te dienen tegen een andere arts die lid is, bij een verschil van mening over de wijze waarop zij professioneel met elkaar zijn omgegaan. De klacht wordt behandeld door de Raad voor de tuchtrechtspraak KNMG. 




</doc>
<doc id="651775" url="https://nl.wikipedia.org/wiki?curid=651775" title="John Lindley">
John Lindley

John Lindley (Catton nabij Norwich, 5 februari 1799 – Turnham Green (Middlesex), 1 november 1865) was een Engelse botanicus. Zijn vader George Lindley had een kwekerij in Norwich.

Hij werd tot zijn zestiende onderwezen aan de Norwich Grammar School, waarna hij geen formele opleiding meer volgde. Desondanks werd hij één van de productiefste plantenwetenschappers van zijn tijd. Hij was assistent-bibliothecaris van Joseph Banks. Hij vertaalde een Franstalig wetenschappelijk plantenboek, "Analyse du Fruit " van Louis Claude Marie Richard, zonder onderbrekingen in drie dagen en twee nachten. Lindleys vertaling werd in 1819 gepubliceerd onder de titel "Observations on the Structure of Seeds and Fruits ". In 1820 publiceerde hij zijn zelf geschreven "Monographia Rosarum " met beschrijvingen van nieuw ontdekte soorten en met door hem zelf vervaardigde tekeningen. Dit werk werd in 1821 gevolgd door zijn "Monographia Digitalium" en "Observations on Pomaceae" dat was geschreven om de Linnean Society of London onder de aandacht te brengen. Kort hierna vertrok hij naar Londen waar hij werd aangenomen door John Claudius Loudon om het beschrijvende gedeelte van "Encyclopaedia of Plants" te schrijven.

Nadat hij hiermee klaar was in 1829 was hij overtuigd geraakt van de superioriteit van het “natuurlijke systeem” van Antoine Laurent de Jussieu ten opzichte van het “kunstmatige systeem” van Carolus Linnaeus zoals dat in "Encyclopaedia of Plants" werd beschreven. Deze overtuiging kwam tot uiting in "A Synopsis of British Flora, arranged according to the Natural Order" (1829) en in "An Introduction to the Natural System of Botany" (1830).

Van 1822 tot 1829 was John Lindley assistent-secretaris van de London Horticultural Society (tegenwoordig bekend als de Royal Horticultural Society). In 1829 werd hij benoemd tot hoogleraar in de botanie aan University College London, waaraan hij tot 1860 verbonden bleef. Ook onderwees hij botanie vanaf 1831 aan de Royal Institution - waarvoor hij in 1833 ook spreker was bij de Royal Institution Christmas Lectures - en vanaf 1836 aan Chelsea Physic Garden, een botanische tuin waarvan hij van 1836 tot 1853 ook de directeur was. Gedurende zijn hoogleraarschap schreef hij vele wetenschappelijke en populaire werken. Tevens droeg hij bij aan het "Botanical Register", waarvan hij vele jaren redacteur was. In 1841 richtte hij samen met Joseph Paxton, Charles Wentworth Dilke en William Bradbury "The Gardeners' Chronicle" op, waarbij hij vanaf 1841 de leiding had over de tuinbouwkundige afdeling. Hij was lid van de Royal, Linnean en Geological Societies.

Lindley staat bekend als een van de ontwikkelaars van de taxonomie van orchideeën. Ook aan de algemene taxonomie van planten heeft hij veel bijgedragen. Dankzij zijn rapport aan de overheid werden geplande bezuinigingen niet uitgevoerd en werden de Kew Gardens in 1838 van de sloop gered. Hij heeft planten van Thomas Mitchells expeditie (1838) naar Australië beschreven en in "Appendix to the Botanical Register" (1839) heeft hij planten beschreven die door James Drummond en Georgiana Molloy van Swan River Colony in West-Australië waren verzameld.

Lindleys boekencollectie wordt gehuisvest in de door de Royal Horticultural Society beheerde Lindley Library, de naar hem vernoemde bibliotheek.

Naast de al genoemde werken, heeft Lindley nog meer werken op zijn naam staan, waaronder:



</doc>
<doc id="651802" url="https://nl.wikipedia.org/wiki?curid=651802" title="Spoorlopen">
Spoorlopen

Spoorlopen is het over of langs een spoorweg lopen of fietsen.

Vaak ligt er een pad langs een spoorlijn voor onderhoud en inspectie. Dat pad is vanaf een overweg gemakkelijk toegankelijk. Spoorlopen door wandelaars wordt vaak gedaan indien het een kortere route biedt dan de openbaar toegankelijke route. Het is soms veel korter om langs het spoor naar een woonwijk te lopen, en soms is bij bruggen de dichtstbijzijnde brug voor fietsers of voetgangers ver weg. 

Het spreekt vanzelf dat het gevaarlijk is om "over" het spoor te lopen, maar het pad "langs" de spoorweg is ook gevaarlijk, want de afstand tot de trein is klein, waardoor de spoorloper door luchtverplaatsingen omvergeworpen en door aanstormende treinen gegrepen kan worden. Een ander bezwaar is de schrikreactie van machinisten. Bij elke spoorloper vreest een machinist dat het een potentiële zelfmoordenaar is die plotseling, vlak voor de trein, het spoor op kan komen.

In Nederland en België is spoorlopen verboden en wordt het streng beboet. Wordt een spoorloper gesignaleerd, dan krijgen machinisten van de treindienstleider de opdracht stapvoets te gaan rijden. Eventuele opgelopen schade, ook vertragingsschade, kan op de spoorloper worden verhaald. 

Om spoorlopers te ontmoedigen heeft ProRail op verschillende plaatsen langs Nederlandse spoorlijnen waarschuwingsborden en beveiligingscamera's geplaatst, rubberen struikelmatten met uitstekende punten aangebracht en zijn er BOA's (Buitengewoon Opsporingsambtenaar) van ProRail actief die dagelijks langs het spoor surveilleren en personen van het spoor afhalen en als nodig ook bekeuren. Ook geven ze voorlichting op scholen over het gevaar van spoorlopen.

In België voert Infrabel, samen met de NMBS en de spoorwegpolitie, al geruime tijd campagne om te wijzen op het gevaar van spoorlopen. Zowel het aantal incidenten als het aantal doden is van 2009 tot 2014 gestegen.
In juni 2014 werd daarom een opvallende campagne gelanceerd. Infrabel experimenteert nu met struikelmatten nabij overwegen, dat zijn matten met punten van kunststof, waarop moeilijk te lopen is.

Er bestaat ook een recreatieve vorm van spoorlopen, ook wel "railtracken" (of "railtracking") genoemd. Hierbij gaat het om in onbruik geraakte, buiten gebruik zijnde of opgebroken spoor- of tramlijnen, waardoor treinen hier niet, of alleen zeer voorzichtig, kunnen rijden. Het gevaar van treinverkeer is hierdoor niet of nauwelijks aanwezig, hoewel het vaak wel verboden is. Railtracking kan gezien worden als een subcultuur van urban exploring.

In veel landen worden oude spoorlijnen omgevormd tot openbaar toegankelijk wandel- of fietspad. In Wallonië wordt dit netwerk RAVeL genoemd.




</doc>
<doc id="651933" url="https://nl.wikipedia.org/wiki?curid=651933" title="Propofol">
Propofol

Propofol (merknaam diprivan) is een intraveneus anestheticum voor het toepassen van algehele anesthesie.

Propofol is vloeistof die gebruikt wordt zowel voor het inslapen (inductie) bij de anesthesie als het onderhouden van anesthesie (maintenance). Dit laatste gebeurt door middel van continue infusie van propofol met een infuuspomp. Er zijn twee soorten pompen: De eerste is een continue pomp waarbij men zelf handmatig de pompstanden wijzigt. De tweede is een geautomatiseerde pomp (TCI-pomp: Target Controlled Infusion), aan de hand van leeftijd en gewicht berekent de software van de pomp de dosis per kg/uur, hierdoor kan men nauwkeurig doseren.

Voor de inductie van anesthesie is ongeveer 1,5-2,5 mg/kg propofol nodig. Voor het onderhoud van de anesthesie door middel van een continu infuus zal de doseringsbehoefte gewoonlijk 6-12 mg/kg/uur bedragen. Ter sedatie wordt 0,3-4 mg/kg/uur gegeven. Bij een slechte algemene conditie kan de dosering zo nodig worden aangepast. De dosering is tevens afhankelijk van de gekozen anesthesietechniek, bijvoorbeeld bij TCI (target controlled infusion) in combinatie met remifentanyl.

Inductie (inleiden) van anesthesie en onderhoud (maintenance) van anesthesie. Verder sedatie en angstreductie (anxiolyse). Sedatie vindt plaats tijdens regionale anesthesie of tijdens beademing op de intensieve zorg. Propofol wordt soms gebruikt tegen de jeuk (in een lage dosering) of tegen de misselijkheid (idem).

Wegens beschikbaarheidsproblemen met thiopental is propofol als coma-induceerder opgenomen in de nieuwe richtlijn uitvoering euthanasie in Nederland.
Het gebruik bij palliatieve sedatie wordt in januari 2014 juist weer heroverwogen.

Allergie voor propofol (of een van de bestanddelen zoals soja-eiwitten). Kinderen onder 1 maand. Bewezen of verdenking op Brugada syndroom. Langdurige continue infusie in verband met mogelijke beschadiging vaatwand.

Alle intraveneuze anesthetica hebben een effect op het cardiovasculaire systeem (bloeddrukdaling) en op het respiratoire systeem (ademhalingsdepressie, ademstilstand). Daardoor moet er altijd een deskundige specialist in de buurt zijn bij het gebruik van deze stof.
Daarnaast is de injectie van propofol pijnlijk, waarvoor meestal lidocaïne wordt toegevoegd aan de propofol. Ernstige allergische reacties zijn beschreven. Misselijkheid en braken treedt bij propofol minder op dan bij andere intraveneuze anesthetica.
Hartritmestoornissen en plotse dood bij dragers van erfelijke vormen van afwijkingen in de cardiale elektrische kanalen komen voor.

Een specifieke bijwerking is het vetembolie-syndroom, doordat propofol is opgelost in een vettige emulsie. In eerste instantie werd propofol op de markt gebracht in een vettige emulsie met kippeneiwit. Dit gaf veel allergische reacties zodat momenteel sojaolie (10% emulsie met sojaolie en eifosfatide) wordt gebruikt. Bij een lage dosering geeft propofol soms euforie. Het geeft een snel ontwaken uit anesthesie. Bij kinderen zijn tijdens gebruik op de intensive care ernstige bijwerkingen beschreven met onder andere acidose, hyperlipidemie (hoog vetgehalte in het bloed) en rabdomyolyse (spierafbraak).

Propofol is een fenol (di-isopropylfenol). De halveringstijd is 30-60 minuten. Het distributievolume is hoog. Metabolisme vindt met name plaats in de lever (maar ook daarbuiten). De klaring van inactieve metabolieten gaat via de nieren.




</doc>
<doc id="651934" url="https://nl.wikipedia.org/wiki?curid=651934" title="Intraveneuze anesthetica">
Intraveneuze anesthetica

Algehele anesthetica worden ingedeeld in twee groepen. Dit zijn de intraveneuze anesthetica en de dampvormige anesthetica. Intraveneus wil zeggen in een ader.

Cardiovasculair heeft ketamine de meeste voordelen: het geeft sympathicusstimulatie, waardoor meestal de hartslag en bloeddruk op peil blijft. Daarna komt etomidaat dat de minste invloed heeft op de bloeddruk en circulatie. De overige anesthetica zoals propofol en pentothal hebben alleen in lagere doseringen minder invloed op het cardiovasculaire stelsel. Propofol wordt in de praktijk als enige middel om anesthesie voort te zetten. Dit wordt dan in een pomp toegediend. Bij etomidaat zou dit theoretisch ook kunnen, maar zijn de bijwerkingen op de bijnier te gevaarlijk. Etomidaat is geschikt bij patiënten met longziektes zoals Astma en COPD, want het geeft weinig tot geen bronchospasme (vernauwing van de luchtwegen). In de praktijk wordt met name propofol gebruikt.


</doc>
<doc id="652019" url="https://nl.wikipedia.org/wiki?curid=652019" title="Denitrificatie">
Denitrificatie

Denitrificatie is een belangrijk proces in de stikstofkringloop waarbij bacteriën nitraat omzetten in stikstofgas. Hierdoor kan deze vorm van stikstof niet langer door planten gebruikt worden. Denitrificatie is de algemene term voor omzetting van nitraat naar N (stikstof), het tegenovergestelde ervan is nitrificatie (ammonium → nitraat). Ammonificatie gaat hieraan vooraf, ureum (door middel van urobacteriën) en dood organisch materiaal worden omgezet in ammoniak, en daarna in ammonium.

De denitrificatie gebeurt door denitrificeerders: bepaalde heterotrofe en enkele autotrofe bacteriën. Deze bacteriën gebruiken het nitraat als elektronenacceptor (oxidator), wanneer geen of weinig zuurstofgas aanwezig is, onder anoxische (zonder zuurstofgas) of hypoxische (laag zuurstofgehalte) omstandigheden. Hierdoor komt in de mitochondriën energie vrij voor de stofwisseling (oxydatieve fosforylering).

In de natuur vindt dit proces overal plaats waar nitraat en door denitrificeerders oxideerbare organische of anorganische stoffen onder anoxische of hypoxische omstandigheden beschikbaar zijn (bijvoorbeeld in moerassen, bodem, riviersedimenten en meren). Door bepaalde bacteriën kan zowel waterstof (H), zwavel (S), zwavelwaterstof (HS), ammonium (NH) als ijzer(II)ionen (Fe) met nitraat (NO) onder vorming van stikstof (N) geoxideerd worden.

Voorbeelden van denitrificerende bacteriën zijn:
Bij de prokaryoten komen veel soorten voor die kunnen denitrificeren, vooral bij de alpha-, beta- en gammaklasse van de proteobacteriën.

De denitrificatie gebeurt in enkele stappen:

De brutovergelijking is: 
Hierin staat {H} voor reductie-equivalenten, die uit de oxidatie van organische of anorganische stoffen afkomstig zijn. Bij de denitrificatie komt naast N altijd nog een kleine hoeveelheid NO als tussenstof vrij. Bij denitrificatie wordt zuur (H) verbruikt, waardoor de zuurgraad (pH) stijgt.

Bij "autotrofe denitrificatie" waarbij bijvoorbeeld zwavel wordt gebruikt als receptor wordt H geproduceerd, waarbij de zuurgraad (pH) daalt.

Denitrificatie wordt in rioolwaterzuiveringsinstallaties gebruikt voor het verwijderen van nitraat.

De biologische omzetting van nitraat in N kan ook voor de verwijdering van nitraat in drinkwater gebruikt worden. Als substraat wordt daarbij bijvoorbeeld alcohol en soms waterstof gebruikt.

Zumft, W.G. (1997): "Cell biology and molecular basis of denitrification". In: Microbiol. Mol. Biol. Rev. Bd. 61, Nr. 4, S. 533-616. PMID 9409151 PDF



</doc>
<doc id="652061" url="https://nl.wikipedia.org/wiki?curid=652061" title="Uitzicht">
Uitzicht

Een uitzicht of panorama is een beeld dat men kan zien vanaf een hoog gelegen locatie, bijvoorbeeld een hoog bouwwerk (uitzichttoren) of een bergtop.

In een vlak landschap, zoals veel voorkomt in Nederland of Vlaanderen, is een panorama vanaf het maaiveld te zien.

Een uitzicht heeft kunstschilders vaak geïnspireerd tot het schilderen van een genreschilderij.

In de fotografie zijn er speciale camera's gebouwd voor het maken van panoramaopnames. Bij digitale fotografie is het vaak mogelijk om meerdere foto's als een enkel panorama aan elkaar te "plakken" of een panorama in een enkele opname op te nemen waarbij de camera om zijn as wordt gedraaid.


</doc>
<doc id="652091" url="https://nl.wikipedia.org/wiki?curid=652091" title="Hydrogenotroof">
Hydrogenotroof

Een hydrogenotroof organisme is een chemotroof organisme dat de benodigde energie verkrijgt door oxidatie oftewel chemosynthese van waterstof. Hiertoe behoren hydrogenotrofe bacteriën, zoals die van het geslacht "Ralstonia".

De reactievergelijking bij "Ralstonia" bacteriën is:
Waterstof + zuurstof + kooldioxide wordt door chemosynthese omgezet in water en CHO¹): CO + 3 H + O → CHO + 3 HO

¹) noot: CHO (koolhydraat) wordt als voedsel voor de opbouw van het organisme gebruikt. De hier aangegeven verbinding CHO staat eigenlijk voor alle koolhydraten.


</doc>
<doc id="652338" url="https://nl.wikipedia.org/wiki?curid=652338" title="Boudewijn Ronsse">
Boudewijn Ronsse

Boudewijn Ronsse (waarschijnlijk Gent, 1525 - Gouda, 12 februari 1597) was stadsgeneesheer van Gouda en lijfarts van hertog Erik II van Brunswijk.

Boudewijn Ronsse werd waarschijnlijk in 1525 in Gent geboren. In 1541 werd hij als student ingeschreven aan de universiteit van Leuven. Na zijn studie vestigde hij zich als arts in Veurne. In 1551 werd hij benoemd tot stadsgeneesheer van Gouda. In de stad Gouda waren kort achter elkaar drie geneesheren overleden en het stadsbestuur was dus naarstig op zoek gegaan naar een geschikte kandidaat. Boudewijn Ronsse, die inmiddels getrouwd was en vader van een zoon, vestigde zich op de Gouwe (Tegenover de St. Joosbrug) in Gouda. Na veertien jaar besloot hij echter van baan te veranderen en werd de lijfarts van hertog Erik II van Brunswijk, die als overste van een huurleger diende onder keizer Karel V en koning Filips II van Spanje. De hertog was in het bezit van de heerlijkheid Liesveld, waar hij verbleef als hij in de Nederlanden was.

Begin 1569 keerde Boudewijn Ronsse weer terug naar Gouda en werd opnieuw voor hetzelfde jaarsalaris van 50 carolusgulden aangesteld tot stadsgeneesheer. In de jaren daarna vroeg en kreeg Ronsse regelmatig een verhoging van zijn jaarwedde. Het stadsbestuur verbond aan de verhoging wel de voorwaarde, dat hij in Gouda zou blijven werken. Dat kon echter niet verhinderen, dat hij in 1577 opnieuw in dienst trad bij de hertog van Brunswijk. Maar in 1582 keerde hij weer naar Gouda terug. Het stadsbestuur wenste hem nadrukkelijk aan Gouda te binden en bood hem een tienjarig contract voor 204 Carolus gulden per jaar; daarboven ontving hij een bepaald bedrag per verrichting, tevens was hij vrijgesteld van schuttersdiensten en hoefde hij geen belasting te betalen.
Ronsse, die zich nu kennelijk definitief in Gouda wilde vestigen, kocht een oofttuin aan één van de Goudse singels, de Fluwelensingel.

Op zijn vakgebied publiceerde Ronsse diverse werken o.a. over verloskunde, scheurbuik, een verzamelwerk over hygiëne en voedingsleer en een dichtwerk over medicamenten. Hij was zeer betrokken bij de verbetering van het peil der medische stand in Gouda, ijverde voor de oprichting van een chirurgijnsgilde, spande zich in voor een regeling voor de verkoop van medicijnen door apothekers en chirurgijns, bestreed kwakzalverij en bood aan om belangeloos les te geven aan de Goudse chirurgijns. Eén van zijn meest bekende patiënten was Dirck Volkertsz. Coornhert, die op 29 oktober 1590 in Gouda overleed.

Boudewijn Ronsse hertrouwde, na het overlijden van zijn eerste vrouw, met Adriaentje van Neck. Uit dit laatste huwelijk werden meerdere kinderen geboren. In 1591 werd zijn contract voor een periode van zes jaar verlengd. Hij overleed echter voordat zijn contract was afgelopen op 12 februari 1597.

Uit eerbied en waardering voor zijn verdiensten voor de burgers van de stad Gouda werden alle kosten van zijn begrafenis voor rekening van de stad Gouda genomen.



</doc>
<doc id="652342" url="https://nl.wikipedia.org/wiki?curid=652342" title="Acetotroof">
Acetotroof

Een acetotroof organisme is een chemotroof organisme dat de benodigde energie verkrijgt door oxidatie oftewel chemosynthese van acetaat (anion van azijnzuur) tot methaan en kooldioxide. Hiertoe behoren methanogene bacteriën.

De reactievergelijking is:

Onder anaerobe omstandigheden wordt azijnzuur door chemosynthese omgezet in methaan en kooldioxide: CHCOO + H → CH + CO

Dit proces wordt o.a gebruikt bij de anaerobe gisting van het slib in de waterzuivering.


</doc>
<doc id="652347" url="https://nl.wikipedia.org/wiki?curid=652347" title="Cistern">
Cistern

Een cisterne is een blaasje in het golgi-apparaat, gevormd door stapeltjes van op elkaar liggende membraanvormige zakjes en is ofwel een lysosoom ofwel een excretieblaasje.

Een lysosoom is een cisterne die iets binnen in de cel gericht en doelgericht gaat vernietigen.

Een excretieblaasje gaat met inhoud naar een andere cel, door middel van exocytose.


</doc>
<doc id="652445" url="https://nl.wikipedia.org/wiki?curid=652445" title="Pestepidemie in Amsterdam">
Pestepidemie in Amsterdam

Amsterdam werd in de zeventiende eeuw een aantal keer getroffen door een pestepidemie, de "Zwarte Dood".

In de laatste zware pestepidemie, van 1663-1664, vielen er 24.148 doden, meer dan 10 procent van de toenmalige bevolking. Op oude stadskaarten valt te zien dat de pest vooral huishield in de dichtbevolkte en vervuilde wijken van de armen.

Voorafgaand aan de pestepidemie verscheen een "vurige kloot" in heel Europa aan de hemel in de winter van 1664/1665, in werkelijkheid een komeet. In dergelijke vreemde verschijnselen zag men de voortekenen van naderende rampen.

Uit angst voor besmetting verbood de stad Piacenza in 1663 mensen die in Amsterdam waren geweest de toegang tot de stad. Dit was waarschijnlijk wel verstandig, want de Pestepidemie in Londen van het jaar 1665 ontstond - tenminste zo werd verteld - nadat een lading katoen uit Amsterdam was aangekomen.

Door de pestepidemie van 1654-1655 was het aantal wezen in Amsterdam enorm gestegen. In 1657 werd daarom een aantal weeshuizen geopend.

Ook andere pestepidemieën hielden flink huis onder de Amsterdamse bevolking. De ziekte was bij tussenpozen in Amsterdam sinds 1450 zevenendertig keer voorgekomen, tussen 1652 en 1657 en tussen 1663 en 1666 ieder jaar. Zo stierf rond 1602, 1624 en 1636 meer dan 10% van de bevolking. Bedrijfjes gingen failliet, omdat de werknemers niet meer kwamen opdagen. De kosters hadden grote moeite om de drukte in de kerk in goede banen te leiden. De jaarlijkse kermissen werden door de burgemeesters verboden. Het hebben van een buitenplaats kwam in trek, het eten van sla en spinazie werd afgeraden.

De pestepidemieën hadden een grote invloed op het leven van Rembrandt. In 1663 stierf zijn maîtresse Hendrickje Stoffels aan de ziekte, en vijf jaar later eiste een pestepidemie het leven van zijn zoon Titus van Rijn.

In 1688 was de pest uitgewoed en kwamen er geen nieuwe epidemieën meer voor. De inheemse vorm was uitgestorven, terwijl de uitheemse variant (builenpest) buiten de deur werd gehouden.

Volgens één theorie staan de drie Andreaskruisen in het wapen van Amsterdam voor de drie plagen die Amsterdam getroffen hebben, namelijk het water, het vuur en de pest.


</doc>
<doc id="653486" url="https://nl.wikipedia.org/wiki?curid=653486" title="Wilhelm Hillebrand">
Wilhelm Hillebrand

Wilhelm Hillebrand (Nieheim, 13 november 1821 – Heidelberg (Duitsland), 13 juli 1886) was een Duitse arts en botanicus. In de Verenigde Staten was hij ook bekend onder de naam William Hillebrand.

In zijn jeugd werd Hillebrand onderwezen in Nieheim, waarna hij geneeskunde studeerde in Göttingen, Heidelberg en Berlijn. Zijn opleiding omvatte niet alleen de klassieke geneeskunde, maar tevens materia medica en botanie.

Nadat Hillebrand arts was geworden, begon hij een praktijk in Paderborn. Een aantal jaren later voelde hij zich door ziekte (mogelijk longtuberculose) gedwongen naar een land met een ander klimaat te vertrekken. Hij vertrok in 1849 eerst naar Australië, waar hij zes maanden verbleef. Vervolgens vertrok hij naar de Filipijnen. In Manilla pakte hij zijn beroep als arts weer op, totdat hij zich door gezondheidsproblemen weer gedwongen voelde om te reizen. Dit keer vertrok hij naar San Francisco in Californië.

Vanuit San Francisco vertrok hij naar Hawaï waar hij op 28 december 1850 arriveerde. In de lente van 1852 begon hij in de artsenpraktijk van Wesley Newcomb. Op 16 november 1852 trouwde hij met Newcombs stiefdochter, Anna Post. Uit dit huwelijk werden twee zonen geboren, Henry Thomas en William Francis, die later een beroemd chemicus zou worden. Intussen was Wilhelm Hillebrand arts in Queens Medical Center, vanaf de oprichting in 1859 tot aan zijn vertrek van Hawaï in 1871. In 1863 werd hij lid van de Board of Health en hij was een periode hoofd-arts in de psychiatrische inrichting op Hawaï, toen Edward Hoffmann in 1868 met pensioen ging. Samen met John Mott-Smith bezat Hillebrand een apotheek. Hillebrand was in 1865 een van de ondertekenaars van de charter of incorporation van de Hawaiian Medical Society, waarvan hij de eerste vicevoorzitter werd. Ook assisteerde hij bij het aantrekken van Portugese en Oosterse landbouwers.

Hillebrand reisde langs alle grote eilanden van de Hawaïaanse archipel en onderzocht planten die hij daar aantrof. In 1865 maakt hij een wereldreis naar Zuidoost- en Oost-Azië om planten te verzamelen. Hij kwam in 1866 terug naar Hawaï met planten, tropische vogels, en een paar herten die hij had verscheept uit Singapore, Calcutta, Ceylon, Java en China. Planten die hij meebracht, waren onder andere kamferboom, kaneelboom, nangka, lychee, mandarijn en sinaasappel. Teruggekomen in Hawaï plantte hij deze op zijn landgoed, dat hij al sinds 1853 pachtte van Koningin Kalama. Later werd dit landgoed de Foster Botanical Garden. In 1871 verliet Hillebrand Hawaï voorgoed en vertrok naar Cambridge (Massachusetts) om te schrijven aan zijn boek "Flora of the Hawaiian Islands". In 1872 vertrok hij uit Cambridge en reisde hij door Europa, waarbij hij onder andere Duitsland, Zwitserland, Madeira en Tenerife aandeed. Hij vestigde zich uiteindelijk in Heidelberg (Duitsland), waar hij in 1886 overleed. Zijn boek werd in 1888 door zijn zoon William postuum gepubliceerd en was het enige standaardwerk over Hawaïaanse planten tot aan 1932, toen Otto Degener het eerste deel van zijn "Flora Hawaiiensis" publiceerde.

Er zijn een aantal planten naar Wilhelm Hillebrand vernoemd, waaronder "Calamagrostis hillebrandii, Gouania hillebrandii, Phebalium hillebrandii" en het geslacht "Hillebrandia". Dit geslacht in de begoniafamilie is in Hawaï endemisch en is naar hem vernoemd door Daniel Oliver.

Ter aanduiding van botanische namen die Hillebrand heeft gepubliceerd wordt de standaardaanduiding Hillebr. gebruikt.



</doc>
<doc id="653835" url="https://nl.wikipedia.org/wiki?curid=653835" title="Arbeidsfysiotherapie">
Arbeidsfysiotherapie

De arbeidsfysiotherapeut houdt zich bezig met klachten en aandoeningen van het houding en bewegingsapparaat, die mede het gevolg zijn van het werk of die het werken beperken. De arbeidsfysiotherapeut houdt zich vooral bezig met de arbeidsrelevante problemen van de individuele werknemer. Daarmee zich onderscheidend van de bedrijfsfysiotherapeut die zich vooral richt, om het bedrijf zelf van advies te voorzien.
Om de arbeidsrelevante klacht te beoordelen wordt na een intake, waarin een functie- taak-handelingen analyse en werkgebonden factoren specifiek aan de orde komen, een plan van aanpak bepaald. Werkgebonden factoren die aan de orde komen zijn: werkhouding, werkplek, werktaken, werkduur en werkorganisatie. Informatie, gericht advies en behandeling van de arbeidsrelevante klachten kunnen toenemende beperkingen en (dreigend) verzuim voorkomen of oplossen. Naast de reguliere fysiotherapeutische interventie kan een behandeltraject onder andere bestaan uit een (re-integratie) trainingsprogramma, een instructietraining op de werkplek of een werkplekonderzoek. De arbeidsfysiotherapeut kan interventies aanbieden op het gebied van; primaire,secundaire en tertiaire preventie, behandeling en re-integratie. De arbeidsfysiotherapeut zal zich zo veel mogelijk richten op een verantwoorde werkhervatting van de werknemer. De arbeidsfysiotherapeut werkt hierbij nauw samen met alle bij de behandeling, begeleiding en beoordeling van de (dreigende)verzuimende werknemers, met arbeidsrelevante klachten, betrokken beroepsgroepen. Waaronder huis- en bedrijfartsen, arboadviseurs en verzekeringsartsen.

Het Koninklijk Nederlands Genootschap voor Fysiotherapie (KNGF) heeft het profiel van de arbeidsfysiotherapeuten beschreven, in een project waaraan ook werkgevers, arbodiensten en opleidingen deelnamen (Kuiper et al, 2003).

Arbeidsfysiotherapeuten kunnen sinds kort lid worden van de Nederlandse vereniging voor Bedrijfs- en arbeidsfysiotherapeuten (NVBF), welke als beroepsinhoudelijke vereniging verbonden is met het KNGF.


</doc>
<doc id="653993" url="https://nl.wikipedia.org/wiki?curid=653993" title="Kurklaag">
Kurklaag

De kurklaag is een beschermende laag. Deze komt bij planten voor op verschillende plaatsen. Bekend is de kurklaag bij de kurkeik, die de stam en takken beschermd, maar ook bij de bladval speelt deze laag een rol.

Bladval in de herfst wordt voorafgegaan door veranderingen in de weefsels aan of in de bladbasis. Er worden twee laagjes gevormd. Een afscheidingslaag (abscissielaag) en een beschermende laag, de kurklaag.

In de altijd al aanwezige afscheidingslaag, die uit korte cellen met zwak verdikte wanden bestaat, ontstaat door frequente celdelingen een laag baksteenvormige cellen. Vervolgens kan bladval op drie verschillende manieren veroorzaakt worden: 

De beschermende laag isoleert het blad van de stengel. Onder deze laag vindt peridermvorming plaats en worden door de productie van gom de vaten (xyleem en floëem) afgesloten, waardoor indringing van schimmels en bacteriën wordt voorkomen.


</doc>
<doc id="654094" url="https://nl.wikipedia.org/wiki?curid=654094" title="Koninklijke Utermöhlen NV">
Koninklijke Utermöhlen NV

Koninklijke Utermöhlen NV (voorheen Utermöhlen & Co.) is leverancier en producent van onder andere wondverzorgingsproducten. De onderneming werd in 1880 in Amsterdam opgericht door Carl Friedrich Utermöhlen die een licentie verwierf van een Duits bedrijf dat antiseptisch verband produceerde volgens de methode van Lister. Na een moeizame start, mede omdat het nieuwe artikel niet direct ingang kreeg in de medische praktijk, kon in 1897 een nieuw fabrieksgebouw aan de Weesperzijde in gebruik worden genomen. In 1898 werd de onderneming omgezet in een NV, nog altijd onder leiding van de oprichter. Naar aanleiding van de ontwikkeling van het snelverband in 1901, verleende koningin Wilhelmina het bedrijf het predicaat Koninklijk en kreeg het de naam NV Koninklijke Fabriek van Verbandstoffen v/h Utermöhlen & Co. In 1907 werd een apart bedrijf te Emst in gebruik genomen voor medicinale verbandwatten. Dit werd later een dochteronderneming. 

Sterke groei leidde ertoe dat Utermöhlen eind jaren 40 een notering kreeg aan de Amsterdamse effectenbeurs. De naoorlogse groei leidde in 1955 tot de opening van een nieuwe fabriek aan de Molukkenstraat in Amsterdam. Hier was onder meer een bandweverij voor hydrofiele windsels ondergebracht. Daarnaast beschikte de NV over depots te Den Haag en Rotterdam. Vanaf 1961 werden de producten in België en Luxemburg geïntroduceerd wat leidde tot de oprichting, begin 1967, van Utermöhlen International SA, met een productievestiging in Bruggenhout.
In 1990 werd het bedrijf onderdeel van apothekersgroothandel OPG, waarna het gesplitst werd. De afgeslankte onderneming werd in 1998 na een managementbuy-out weer zelfstandig.

Utermöhlen was tot 1989 in Amsterdam gevestigd, tot 1955 aan de Weesperzijde en daarna in een nieuw gebouwde fabriek aan de Molukkenstraat. Sinds 1989 is de firma in het Friese Wolvega gesitueerd. Naast de handel in verbanddozen onder de merknaam Utermöhlen, voert Koninklijke Utermöhlen ten behoeve van de drogisten- en apothekersmarkt de merken "HeltiQ" voor wondverzorgingsproducten en "ByeBites" voor middeltjes tegen insectensteken en -beten.



</doc>
<doc id="654227" url="https://nl.wikipedia.org/wiki?curid=654227" title="Stikstofkringloop">
Stikstofkringloop

De stikstofkringloop is de biochemische kringloop en de geochemische omzetting van stikstof in de lucht (aardatmosfeer), planten, de bodem en biomassa. 

Alle organismen hebben stikstof nodig omdat het een bestanddeel is van aminozuren, eiwitten, DNA en van co-enzymen. 

Van de totale hoeveelheid aanwezige stikstof op aarde (10 ton) bevindt zich 99 % in de aardatmosfeer. Alleen speciale bacteriën, in het bijzonder de Cyanobacteriën, stikstofknolletjesbacteriën van de familie van de Rhizobiaceae en bacteriën van het geslacht "Rhizobium" in symbiose met vlinderbloemige planten kunnen de stikstof uit de lucht omzetten in ammonium. Alle andere planten, dieren en de mens kunnen geen stikstof uit de lucht opnemen en zijn afhankelijk van de vastgelegde stikstof in de biosfeer.

De stikstofkringloop bestaat uit de volgende processen:

Bij het Haber-Boschproces, dat in 1909 beschikbaar kwam, wordt de stikstof uit de lucht omgezet in ammoniak door stikstof en waterstof zonder zuurstof in contact met een ijzerkatalysator onder hoge druk te verhitten:

Vervolgens wordt de ammoniak gebruikt om er stikstofhoudende kunstmest van te maken. Hierdoor wordt in Nederland jaarlijks ongeveer 60 kg stikstof per hectare extra door menselijke activiteit aan de natuurlijke kringloop toegevoegd.


</doc>
<doc id="654370" url="https://nl.wikipedia.org/wiki?curid=654370" title="Bacillus cereus">
Bacillus cereus

Bacillus cereus is een Gram-positieve, facultatief anaerobe, bèta-hemolytische, staafvormige bacterie die hittebestendige endosporen vormt. De bacterie en de sporen komen wijd verspreid in de natuur voor. Dit verklaart waarom veel plantaardige voedingsmiddelen (zoals graan, rijst en specerijen) "B. cereus" bevatten. "B. cereus" is een opportunistische pathogeen en kan twee soorten toxines vormen: het ene veroorzaakt braken, het andere diarree.

De ziekteverschijnselen veroorzaakt door het braaktoxine cereulide van "B. cereus" lijken op een intoxicatie door "Staphylococcus aureus": misselijkheid en braken, meestal geen diarree. Na een halve dag is men doorgaans hersteld.

De voedselvergiftiging, die een korte incubatietijd heeft (1-6 uren), ontstaat voornamelijk na het eten van rijsthoudende Chinees-Indische gerechten die in een restaurant zijn bereid. In Chinese restaurants wordt de rijst meestal in grote hoeveelheden gekookt. Daarna laat men de rijst een dag drogen bij kamertemperatuur (dit verschilt per keuken). De volgende dag wordt de rijst even voor het opdienen opgewarmd of gebakken. Door het koken van de rijst worden de sporen van "B. cereus" die vaak in grote hoeveelheid aanwezig zijn, niet gedood maar geactiveerd. Tijdens het drogen van de rijst bij kamertemperatuur ontkiemen de sporen tot nieuwe bacteriën die vervolgens in de rijst het toxine produceren.

Dit braaktoxine is zeer goed bestand tegen hitte (nog actief na een verhitting van 90 min op 121°C) en wordt dus niet vernietigd door de rijst te bakken.

De ziekteverschijnselen veroorzaakt door het voor diarree verantwoordelijke toxine doen denken aan een "Clostridium perfringens" intoxicatie: buikkrampen, misselijkheid en een waterdunne diarree, maar doorgaans geen braken. De incubatietijd is langer (8-18 uren) en de symptomen verdwijnen spontaan na 12-14 uren. Het toxine dat diarree veroorzaakt is wel hittegevoelig en vatbaar voor enzymatische afbraak in de maag. Dit type pathogenese zal daarom pas ontstaan wanneer "B. cereus" (bv. als spore) tot in de dunne darm geraakt en daar kan vermenigvuldigen en toxines kan produceren.

De levensmiddelen betrokken bij deze intoxicatie zijn zetmeelrijke producten zoals nagerechtenen, puddingen, sauzen, soepen evenals vlees- en gevogeltegerechten en rauwe en gekookte groenten. Ook hier is het bewaren van het levensmiddel bij een lauwwarme temperatuur na het koken de oorzaak van de uitgroei van "B. cereus".

"B. cereus" gedijt het best bij een temperatuur van 30-40°C en een minimumtemperatuur van 15°C. Recent echter werden ook stammen aangetroffen in gepasteuriseerde melk die bewaard werd bij 4-10°C. Deze psychrotrofe stammen zijn in staat toxinen te produceren bij deze lage temperaturen.

Aangezien "B. cereus" veel voorkomt in de natuur, is het logisch dat men het soms ook in levensmiddelen terugvindt. Lage aantallen zijn ongevaarlijk, maar men moet voorkomen dat sporen kiemen en de cellen zich vermenigvuldigen.



</doc>
<doc id="654505" url="https://nl.wikipedia.org/wiki?curid=654505" title="Brassicasterol">
Brassicasterol

Brassicasterol is een plantesterol en komt voor in verscheidene eencellige algen, (fytoplankton), slakken en sommige landplanten, zoals koolzaad en "Eryngium foetidum", die tot het geslacht Kruisdistel behoort. De stof is vaak gebruikt als biomerker voor het aantonen van de aanwezigheid van algmateriaal in het ecosysteem. In anaerobe sedimenten en bodems blijft de stof vele honderden jaren aanwezig, waardoor het gebruikt kan worden als indicator voor vroegere algen groei.

De hoofdoorzaak van het voorkomen van brassicasterol in het milieu zijn de zeealgen.

Het verloop van de concentratie van brassicasterol in een sediment boorkern van Loch Striven, Schotland laat zien dat de hoogste concentraties bovenin voorkomen en naar beneden toe lager worden. Echter de cholesterol laat hetzelfde zien en de verhouding Brassicasterol / Cholesterol is voor alle diepten tamelijk constant. Dit zou kunnen komen door een vergelijkbare afbraak snelheid en geen verschil in de oorsprong of een verschillende afbraaksnelheid en een verschillende oorsprong.

Onderstaand een lijst van algen met de verschillende soorten sterolen en met bij benadering de gehaltes. (Data van de review door Volkman, 1986).
A = 22-dehydrocholesterol (cholesta 5,22E dien-3b-ol) 
B = 24methylene cholesterol

Brassicasterol zit in middeltjes, waarbij geclaimd wordt dat ze ervoor zorgen dat de prostaat gezond blijft.


</doc>
<doc id="654879" url="https://nl.wikipedia.org/wiki?curid=654879" title="Louis Ide">
Louis Ide

Louis Ide (Roeselare, 3 juli 1973) is een Belgisch Vlaams-nationalistisch arts en politicus van de Nieuw-Vlaamse Alliantie (N-VA).

Ide studeerde geneeskunde aan de Kulak en de KU Leuven. Later schoolde hij zich in het Antwerpse ITG bij in de tropische geneeskunde. Hij specialiseerde verder in de ziekenhuishygiëne, mycologie en antibioticabeleid. Hij werd erkend als klinisch bioloog in 2006. Hij werkte voor Artsen zonder Grenzen onder meer in Soedan en Tsjaad. In 2006 schreef hij zijn eerste boek "Lof der gezondheid", waarin hij pleit voor een gedefederaliseerd gezondheidsbeleid in België. 

Louis Ide is naast arts ook politiek actief, vanaf het ontstaan van N-VA en vanaf juni 2007 als senator voor de Nieuw-Vlaamse Alliantie. Hij was ook ondervoorzitter van de partij van 2004-2007 en onderhandelde de regeerakkoorden van 2007, 2009 en 2010 mee. In 2012 werd de wet Ide goedgekeurd waardoor mensen bloed mogen doneren tot de dag dat ze 71 jaar worden.
Hij werd quaestor en vervolgens ondervoorzitter van de senaat. Zijn tweede boek verscheen opnieuw onder de titel "Lof der gezondheid". (www.lofdergezondheid.be). In 2014 eindigde zijn mandaat van senator.

Bij de Europese Parlementsverkiezingen 2014 haalde Ide een vierde zetel voor zijn partij binnen in de legislatuur 2014-2019 van het Europees Parlement. Op 13 december 2014 werd hij verkozen tot algemeen secretaris van zijn partij. Als gevolg hiervan neemt hij ontslag als Europees Parlementslid; hij wordt opgevolgd door Anneleen Van Bossuyt.




</doc>
<doc id="654892" url="https://nl.wikipedia.org/wiki?curid=654892" title="Rein Strikwerda">
Rein Strikwerda

Reinder (Rein) Strikwerda (Franeker, 3 juni 1930 - De Bilt, 23 oktober 2006) was een Nederlandse orthopedisch chirurg die internationale bekendheid verwierf door het nauwkeurig omschrijven van het bekende voetbalknietje. 
Een meniscusletsel aandoening en het behandelen van deze blessure. 

Hij begon zijn succesvolle carrière als clubarts van de voetbalclub Go Ahead Eagles en was later onder andere actief bij FC Utrecht.

Strikwerda heeft drie boeken over sportgeneeskunde uitgebracht. Ook schreef hij jarenlang columns voor het tijdschrift "Voetbal International" over (de gevolgen van) sportblessures.

Rein Strikwerda overleed op 76-jarige leeftijd.



</doc>
<doc id="654964" url="https://nl.wikipedia.org/wiki?curid=654964" title="Combat Life Saver">
Combat Life Saver

Een Combat Life Saver (CLS) is een militair met een primaire gevechtsfunctie en een geneeskundige nevenfunctie. Hij is naast zijn gevechtstaken ook opgeleid om levensreddende hulp te bieden aan gewonden. Omdat het vechten zijn hoofdtaak is mag een CLS'er geen rode kruisband dragen. De CLS'er werkt volgens het C-ABCD-protocol en handelt om het slachtoffer in leven te houden tot een medische professional, zoals een "algemeen militair verpleegkundige" (AMV), of arts, komt die de behandeling van het slachtoffer kan overnemen.

De opleiding tot CLS wordt gegeven in Hollandsche Rading bij Instituut Defensie Geneeskundige Opleidingen, (IDGO). De duur van de opleiding is 5 weken.


</doc>
<doc id="655371" url="https://nl.wikipedia.org/wiki?curid=655371" title="Gibberellinezuur">
Gibberellinezuur

Gibberellinezuur (ook wel gibberelline A3, GA, en GA genoemd) is een plantenhormoon, dat de groei en strekking van plantencellen bevordert. Ook beïnvloedt het de verhouding tussen mannelijke en vrouwelijke bloemen op een plant, bevordert het de vruchtzetting, geeft het grotere bladeren en kan sommige tweejarige planten al in het eerste jaar laten bloeien. Verder stimuleert het de cellen van kiemende zaden om mRNA coderend voor hydrolytische enzymen te vormen en bij sommige zaden met kiemrust (dormantie) kan het toevoegen van gibberellinezuur de kiemrust breken. Gibberellinezuur zorgt voor de aanmaak van alfa-amylase, zodat de kiem z'n zetmeel kan omzetten tot glucose.

Het is een van de eenvoudigste gibberellines. Het werd voor het eerst omschreven in Japan in 1935 als een metabolisch bijproduct van "Gibberella fujikuroi". Gibberellinezuur wordt soms gebruikt in laboratoria en glastuinbouw om zaden die anders niet zouden groeien toch te helpen ontkiemen. 

Gibberellinezuur wordt industrieel gebruikt in de moutindustrie omdat het daar het moutproces (het ontkiemen van gerst) verkort, hetwelk ontdekt werd door de Schotse professor van biochemie en brouwen, Anna MacGillivray Macleod, aan de Heriot-Watt-universiteit in Edinburgh. Daarvoor werd haar in 1993 van die universiteit een eredoctoraat toegekend.



</doc>
<doc id="655438" url="https://nl.wikipedia.org/wiki?curid=655438" title="Jacob Jongbloed">
Jacob Jongbloed

Jacob Jongbloed (Joure, 11 maart 1895 - Utrecht, 21 juli 1974), zoon van Pieter Jongbloed en Aaltje Langenberg, was een Nederlandse fysioloog die aanvankelijk geruime tijd werkzaam was als luchtvaartarts. Van 1942 tot 1965 was hij hoogleraar in de fysiologie aan de Universiteit Utrecht. Jongbloed is vooral bekend geworden door het door hem geconstrueerde kunstmatige hart en de uitvinding van de hart-longmachine.

Direct na de oorlog begon hij te experimenteren met zijn kunstmatige hart, waarbij hij proeven nam met honden. Een kunsthart maakt het mogelijk ingrijpende operaties aan de inwendige structuur van het hart, zoals de hartkleppen, uit te voeren. In 1956 werd in Utrecht de eerste succesvolle operatie op een mens uitgevoerd, waarbij van de door hem ontworpen hart-longmachine gebruik werd gemaakt.

Hij was een broer van verzetsstrijder Hermanus Jongbloed.



</doc>
<doc id="655618" url="https://nl.wikipedia.org/wiki?curid=655618" title="Friedrich Sertürner">
Friedrich Sertürner

Friedrich Wilhelm Adam Sertürner (Neuhaus, 19 juni 1783 - Hameln, 20 februari 1841) was een Duits apotheker, die in 1805 morfine ontdekte.

In 1805, was hij, als assistent-apotheker in Paderborn, de eerste die morfine wist te isoleren uit opium. Hij noemde het geïsoleerde alkaloïde "morfine" naar de Griekse god van de slaap, Morpheus. In de volgende jaren bestudeerde hij de effecten van morfine. Het werd pas algemeen gebruikt na 1815. In 1809 opende Sertürner zijn eerste eigen apotheek in Einbeck. In 1822 kocht hij de hoofdapotheek in Hameln (Rathaus Apotheke), waar hij werkte tot zijn dood in 1841.


</doc>
<doc id="655621" url="https://nl.wikipedia.org/wiki?curid=655621" title="Pleura">
Pleura

Pleura is het sereuze (vochtafscheidende) membraan dat dubbelgeplooid rond elk van de longen ligt en zo een afscheiding vormt tussen longen en borstholte.
Het deel van het dubbelgevouwen vlies dat grenst aan de longen heet het longvlies of "pleura pulmonalis", ook "pleura visceralis" genoemd. Het gedeelte aan de buitenkant, dat dus grenst aan de borstholte, heet borstvlies of "pleura parietalis".

Tussen deze twee membranen zit een tussenruimte, de pleurale ruimte, die gevuld is met een dunne film pleuravocht, die het mogelijk maakt dat de membranen langs elkaar heen bewegen tijdens het ademen. 

De pleura visceralis bekleedt het oppervlak van de long tot aan het longhilum. Het longhilum is de plaats waar aders, slagaders en de bronchus de long in- en uitgaan. Hier gaat de pleura visceralis over in de pleura parietalis.

De pleura parietalis is met losmazig bindweefsel vastgemaakt aan de binnenkant van de thoraxwand (borstwand). Naargelang de plaats waar de pleura tegenaan ligt onderscheidt men pleura costalis (borstwand), pleura mediastinalis (tegen het mediastinum), pleura diaphragmatica (tegen middenrif), pleura cervicalis (bovenste top).

De pleurale ruimte is normaal leeg (een "virtuele ruimte") op het dunne filmpje pleuravocht na. Normaal heerst er ook een onderdruk ten opzichte van de atmosferische druk. Hierdoor blijft de long deze ruimte maximaal vullen. De long op zich heeft immers de neiging om samen te trekken door haar elasticiteit.
Het vocht in de pleurale ruimte wordt uitgescheiden door de pleura parietalis en opgenomen door de pleura visceralis.

De pleura kunnen ontsteken (pleuritis).

Er kan lucht of vocht in de pleuraholte komen, zie pneumothorax, pleuravocht, hemothorax, chylothorax.


</doc>
<doc id="655709" url="https://nl.wikipedia.org/wiki?curid=655709" title="Cees-Rein van den Hoogenband">
Cees-Rein van den Hoogenband

Cees-Rein van den Hoogenband (6 juni 1949) is een Nederlander die voorzitter is van de medische commissie van de Fédération Internationale de Natation (FINA). In 2012 was hij chefarts voor het NOC*NSF tijdens de Olympische Zomerspelen in Londen.

Van den Hoogenband studeerde medicijnen aan de Universiteit Utrecht. Zijn proefschrift uit 1982 heeft als titel: 'Diagnostic and therapeutic aspects of inversion trauma of the ankle joint'. Vanaf juli 1986 tot aan zijn pensionering was hij werkzaam in Maatschap Chirurgen Geldrop in het plaatselijke St. Anna Ziekenhuis. Zijn specifieke medische expertise in Geldrop bestond uit algemene chirurgie, sportgeneeskunde/traumatologie, knie/enkel-artroscopie en kinderchirurgie. 

Bij voetbalclub PSV in Eindhoven was hij hoofd medische begeleiding. Hij vertrok bij PSV in 2011. Een jaar later was hij namens het NOC*NSF chefarts tijdens de Olympische Spelen in Londen. Van den Hoogenband is voorzitter van de medische commissie van de FINA en heeft deel uitgemaakt van de medische commissie van de Ligue Européenne de Natation. 

Hij is de vader van voormalig topzwemmer Pieter van den Hoogenband.


</doc>
<doc id="655789" url="https://nl.wikipedia.org/wiki?curid=655789" title="Ignace Schretlen">
Ignace Schretlen

Ignatius (Ignace) Carolus Joseph Maria Schretlen (Tilburg, 27 september 1952) is een Nederlands schrijver, kunstenaar en huisarts. Hij gebruikt ook de Pseudoniemen "Alexander van Es", "Michel van Hout" en "Patrick Bosboom".

Schretlen werd geboren als oudste van een gezin met vijf kinderen. Zijn vader was hoogleraar kindergeneeskunde en zijn moeder maatschappelijk werker en mede-oprichter van het Han Fortmann Centrum te Nijmegen. Al tijdens zijn gymnasiumtijd manifesteerde zich bij hem een grote belangstelling voor muziek, literatuur en fotografie. Ofschoon hij op al deze gebieden actief is geweest of nog actief is, ging hij in Nijmegen geneeskunde en filosofie studeren om uiteindelijk te kiezen voor een loopbaan als huisarts in 's-Hertogenbosch (1984-2002). Over het Franstalige lied publiceerde hij tientallen artikelen en drie bundels. Jarenlang stelde hij het populaire radioprogramma "'n Mondje Frans" en een aantal compilaties met chansons (op elpee) samen. Zijn interesse voor tekeningen en schilderwerken van kinderen resulteerde in de oprichting van de Stichting "Kijk op Krabbels". Als beeldend kunstenaar exposeerde hij op vele plaatsen, waaronder enkele musea. Op medisch gebied kreeg Schretlen vooral bekendheid als auteur van kritische publicaties, waaronder het boek "Anatomie van het gevoel (dagboek van een co-assistent)", geschreven onder het pseudoniem van "Alexander van Es".

Schretlen is gehuwd en vader van twee kinderen.


Diverse onderwerpen
Korte verhalen en gedichten
Over het chanson


Beschouwingen
Medische dagboeken
Over kindertekeningen



</doc>
<doc id="655918" url="https://nl.wikipedia.org/wiki?curid=655918" title="ICD10 Hoofdstuk VII">
ICD10 Hoofdstuk VII

Het International Statistical Classification of Diseases and Related Health Problems, Hoofdstuk VII betreft "aandoeningen van het oog en de adnexen" en betreft de volgende indeling:


</doc>
<doc id="656009" url="https://nl.wikipedia.org/wiki?curid=656009" title="Argyrie">
Argyrie

Argyrie (afgeleid van het Griekse αργύρος, "argyros", zilver) is een dermatologische aandoening waarbij de huidkleur verandert naar blauw of blauwgrijs. De ziekte wordt veroorzaakt door het binnenkrijgen van elementair zilver, zilverstof of zilververbindingen (zilvernitraat, zilverbromaat, zilverjodide).

Argyrie kan optreden als gegeneraliseerde argyrie of lokale argyrie.

Na inname hopen zilverzouten zich op in de huid, waar ze door zonlicht worden geoxideerd, via hetzelfde proces dat foto's doet ontwikkelen. De verkleuring is het eerst zichtbaar in de vingernagels, geleidelijk verspreidt het zich naar gelaat en tandvlees, en uiteindelijk is het hele lichaam aangedaan.
De huidverkleuring is naar alle waarschijnlijkheid onomkeerbaar, aangezien het zilver zich ophoopt in de diepste huidlagen. Chirurgische verwijdering van de bovenste huidlagen, zoals sommige patiënten ondergaan, heeft daarom geen enkele zin, net zomin als lasertherapie.

De aandoening kwam veel voor rond het einde van de 19e en het begin van de 20e eeuw, toen zilveroplossingen veel werden gebruikt in de geneeskunde. In de laatste decennia zijn de meeste gevallen van argyrie toe te schrijven aan consumptie van zelfgemaakt colloïdaal zilver als een alternatieve geneeswijze. Ook komt argyrie voor bij mensen die via voeding (bijvoorbeeld via tafelzilver) of via de lucht (fabrieksarbeiders in een fabriek waar zilver wordt verwerkt) gedurende een lange periode zilver binnenkrijgen.

Argyrie is voornamelijk een cosmetisch probleem. Afgezien van de huidverkleuring treden er geen andere (negatieve) symptomen op. Argyrosis is een soortgelijke aandoening (zilverstapeling) in het oog. Een andere verwante aandoening is chrysiasis (huidverkleuring als gevolg van goudophoping in de huid).


</doc>
<doc id="656090" url="https://nl.wikipedia.org/wiki?curid=656090" title="Bohr-effect">
Bohr-effect

Het Bohr-effect is een eigenschap van hemoglobine die voor het eerst in 1904 door de Deense fysioloog Christian Bohr werd beschreven. Het Bohr-effect houdt in dat hemoglobine minder affiniteit heeft voor zuurstof, door het aan het omliggende weefsels af te geven. Hiervoor zijn vier redenen te geven:


Dit zorgt voor een rechtsverschuiving van de zuurstofdissociatiecurve. Omgekeerd bindt koolstofdioxide minder goed aan hemoglobine bij een verhoging van het zuurstofgehalte. Dit wordt het Haldane-effect genoemd. Er is onder andere sprake van het Haldane-effect wanneer het bloed langs de longen wordt gevoerd; het hemoglobine neemt hier extra zuurstof op.


</doc>
<doc id="656148" url="https://nl.wikipedia.org/wiki?curid=656148" title="Bèta-sitosterol">
Bèta-sitosterol

β-sitosterol is een plantensterol dat van de plantensterolen het meest wordt toegepast in de voedingsmiddelenindustrie. De chemische structuur lijkt veel op die van cholesterol. Het is een witte, wasachtige stof, die veel voorkomt in planten. Veel groente en fruit bevatten deze stof zij het in lage concentraties. Hogere concentraties komen voor in onder andere "Serenoa repens", courgettezaden, "Pygeum africanum", in de wand van ongepelde rijstkorrels, tarwekiemen, maïs- en sojaolie.

β-sitosterol verlaagt net zoals verschillende andere plantensterolen het LDL-cholesterolgehalte in het bloed. In Europa wordt het ook als medicijn tegen benigne prostaathyperplasie (BPH) gebruikt. Ook is bekend dat β-sitosterol ook een rol speelt in het stimuleren van haargroei .


</doc>
<doc id="656278" url="https://nl.wikipedia.org/wiki?curid=656278" title="Stigmasterol">
Stigmasterol

Stigmasterol (stigmasta-5,22-dien-3β-ol) is een onverzadigde plantensterol, waarvan de chemische structuur veel lijkt op die van cholesterol. Veel groente, fruit, noten en zaden bevatten deze stof zij het in lage concentraties. Hogere concentraties komen voor in onder andere sojaolie, "Physostigma venenosum", koolzaadolie en een aantal medicinale kruiden zoals de Chinese kruiden "Ophiopogon japonicus" (Mai men dong) en "Panax quinquefolius" (ginseng).

Stigmasterol wordt gebruikt als precursor voor het fabriceren van synthetisch progesteron.


</doc>
<doc id="656290" url="https://nl.wikipedia.org/wiki?curid=656290" title="Fytaanzuur">
Fytaanzuur

Fytaanzuur of 3,7,11,15-tetramethylhexadecaanzuur is een vertakt terpeenvetzuur dat voorkomt in onze dagelijkse voeding, vooral in zuivelproducten, visproducten en vlees van herkauwers.

Het ontstaat door afbraak van de corresponderende alcohol fytol uit onder andere chlorofyl. Door de vertakkingen in de verbinding kan het niet worden afgebroken via de normale vetzuurafbraakroute (bèta-oxidatie).

Bij personen die lijden aan peroxisomale aandoeningen, zoals Rhizomele Chondrodysplasie Punctata (RCDP), functioneert één tot vier van de enzymen in de peroxisomen niet goed, met stapeling van fytaanzuur als gevolg (ziekte van Refsum).

Fytaanzuur hoopt zich op in het vet van herkauwers. Micro-organismen in hun spijsverteringskanaal breken chlorofyl af waarbij fytol vrijkomt. Dit wordt vervolgens omgezet in fytaanzuur en opgenomen in het vetweefsel.


</doc>
<doc id="656327" url="https://nl.wikipedia.org/wiki?curid=656327" title="Plexus-brachialisblokkade">
Plexus-brachialisblokkade

De plexus-brachialisblokkade is een vorm van (loco)regionale anesthesie, waarbij de zenuwknoop van de arm, de plexus brachialis verdoofd wordt. 

De plexus brachialis kan van diverse kanten benaderd worden. Vanaf de voorzijde worden het meest gebruikt de axillaire benadering (axillair blok), de infraclaviculaire benadering (Vertical Infraclavicular Block, VIB-blok) en supraclaviculaire benadering. Vanaf de achterzijde kan men de benadering volgens Pippa doen: het pippablok. Ervaring van de anesthesioloog met de diverse technieken en de lokalisatie van het te verdoven gebied speelt bij de precieze keuze een rol. Een andere benadering vanaf de voorzijde in de hals is het interscalenusblok.

Voor schouderchirurgie zijn met name het pippablok en het interscalenusblok geschikt. Voor de elleboog en onderarm wordt met name het VIB-blok gebruikt. Het axillair blok wordt gebruikt voor met name de onderarm en de hand.

Een aparte techniek waarbij de zenuwen van de arm direct verdoofd worden is de Intraveneuze Regionale Anesthesie (IVRA) ofwel het Biers blok. Hierbij wordt het lokale anestheticum intraveneus gespoten, nadat de arm met een bloeddrukmanchet bloedleeg is gemaakt.

Het gebruikte lokale anestheticum kan op een verkeerde plaats terechtkomen: in een bloedvat (intravasaal) met bijwerkingen op het zenuwstelsel (epilepsie, coma) of het hart- en vaatstelsel (lage bloeddruk, collaps). Deze bijwerkingen kunnen ook ontstaan bij een te hoge dosering van lokale anesthetica.
Tijdens het toedienen bestaat de mogelijkheid dat de zenuw zelf wordt geraakt en daardoor beschadigd wordt. Dit kan leiden tot functieverlies en/of verlammingsverschijnselen. De kans hierop is klein, maar aanwezig. Genezing in zo'n geval kan ruim een jaar duren, soms is van genezing geen sprake.

Daarnaast heeft elke techniek specifieke bijwerkingen: bijvoorbeeld het VIB-blok, het interscalenusblok en het pippablok zitten in de buurt van de long, waardoor een klaplong kan ontstaan.

Verder: allergische reacties, flauwvalreacties (naaldangst), zenuwbeschadiging (gaat meestal vanzelf over).



</doc>
<doc id="656330" url="https://nl.wikipedia.org/wiki?curid=656330" title="Fytol">
Fytol

Fytol is een natuurlijk voorkomend diterpeen en alcohol, met als brutoformule CHO. De stof komt voor als een kleurloze olieachtige vloeistof, die niet oplosbaar is in water, maar wel in de meeste organische oplosmiddelen.

Hoewel de molecule veel groter is, is de reactiviteit van de hydroxylgroep vergelijkbaar met die van allylalcohol. Door aanwezigheid van een dubbele binding bestaat er zowel een "cis"- als "trans"-isomeer van fytol. Fytaanzuur is een metaboliet van fytol.

Fytol wordt gebruikt bij de bereiding van de vitamine E en K. Het is tevens een afbraakproduct van chlorofyl, waar het als ester in voorkomt. Verder wordt fytol verwerkt in onder andere parfums, cosmetica, shampoos, zepen en detergenten.



</doc>
<doc id="656332" url="https://nl.wikipedia.org/wiki?curid=656332" title="Campesterol">
Campesterol

Campesterol ((24R)-ergost-5-en-3β-ol) is een plantensterol, waarvan de chemische structuur veel lijkt op die van cholesterol. Veel groente, fruit, noten en zaden bevatten deze stof zij het in lage concentraties. Hogere concentraties komen voor in koolzaadolie, bonen, linze, de chilipepers: serrano peper en banana peper, avocado, plantaardige margarine en citronellagras.

Campesterol verlaagt net zoals verschillende andere plantensterolen het LDL-cholesterolgehalte in het bloed.



</doc>
<doc id="656484" url="https://nl.wikipedia.org/wiki?curid=656484" title="Ergosterol">
Ergosterol

Ergosterol of provitamine D2 (ergosta-5,7,22-trien-3β-ol) is een sterol, waarvan de chemische structuur veel lijkt op die van cholesterol. De zuivere stof is een witte kristallijne vaste stof, die bijna onoplosbaar is in water.

De naam is afgeleid van het woord "ergot", hetgeen Engels voor moederkoorn is, waaruit het voor het eerst werd geïsoleerd. 

Ergosterol komt voor in de celmembranen van schimmels, gisten en sommige protisten, zoals trypanosomen, waar het dezelfde functie vervult als cholesterol bij dieren. Bepaalde schimmelbestrijdende geneesmiddelen werken in op het ergosterol, omdat dit niet voorkomt in dierlijke celmembranen. Ook geneesmiddelen tegen de West-Afrikaanse slaapziekte werken op dezelfde wijze. Er zijn ook fungiciden die de aanmaak van ergosterol afremmen; bijvoorbeeld fenpropimorf of metconazool.

In 1927 is ontdekt dat ergosterol de biologische precursor is van ergocalciferol (vitamine D2). Het wordt door ultraviolet licht omgezet in viosterol, dat weer wordt omgezet in ergocalciferol.

Het vitamine D2-supplement wordt geproduceerd met behulp van gisten. De door de gisten geproduceerde ergosterol wordt omgezet in vitamine D2.



</doc>
<doc id="657253" url="https://nl.wikipedia.org/wiki?curid=657253" title="Ooggevoeligheid">
Ooggevoeligheid

Onder de ooggevoeligheid wordt verstaan de gemiddelde gevoeligheid van het menselijk oog voor verschillende golflengtes. Hij wordt bepaald door drie verschillende typen lichtgevoelige cellen in het netvlies, kegeltjes genoemd. Deze kegeltjes zijn vooral goed vertegenwoordigd in de gele vlek, een gebied rond het punt waar de optische as van de ooglens van het netvlies snijdt. In de gele vlek is de gezichtsscherpte dan ook het grootst.

Elk type kegeltje bevat een ander kleurpigment en heeft daardoor een eigen gevoeligheidsmaximum. De krommen die de gevoeligheid van de kegeltjes over het spectrum beschrijven, overlappen elkaar wel grotendeels (zie de figuur hiernaast). Bij geringe lichtintensiteit van de omgeving wordt het zicht overgenomen door de staafjes, die het gevoeligheids-maximum rond blauwgroen hebben liggen.

Fysisch wordt de ooggevoeligheid beschreven door de "ooggevoeligheidsfunctie". Deze kromme moet niet als uiterst nauwkeurig worden beschouwd, maar hij geeft een goede voorstelling van de gevoeligheid van het menselijk oog en is geschikt voor basis voor onderzoeksdoeleinden. Hij is als standaardfunctie vastgesteld door de Internationale Verlichtingscommissie (Commission Internationale de l'Éclairage, CIE) en kan worden gebruikt om stralingsenergie om te rekenen naar lichtenergie van bijvoorbeeld zichtbaar licht. Hij dient ook als centrale kleurvergelijkingsfunctie in de Kleurruimte CIE 1931.

Er worden algemeen twee ooggevoeligheidsfuncties gebruikt. Voor gebruik bij daglicht wordt de oogrespons het best benaderd door de fotopische ooggevoeligheidsfunctie. Bij lage lichtniveaus verandert de respons van het oog en voldoet de scotopische functie het best. De fotopische kromme is de CIE-standaard die in de kleurruimte CIE 1931 wordt gebruikt.

De lichtstroom van een lichtbron wordt gedefinieerd door de fotopische ooggevoeligheidsfunctie. De totale lichtstroom in een lichtbron wordt als volgt berekend:

waarin

Formeel is de integraal het inwendig product van de ooggevoeligheidsfunctie en het lichtspectrum, In de praktijk wordt de functies van de golflengte gediscretiseerd en wordt het inwendig product berekend als een gewoon inwendig product van vectoren. De CIE verspreidt de standaardtabellen van 380 nm tot 780 nm, gediscretiseerd instappen van 5 nm.

De standaard ooggevoeligheidsfunctie is genormeerd voor een topwaarde van 1 bij 555 nm. Het getal vooraan in de integraal wordt gewoonlijk afgerond op 683 lm/W. Het kleine verschil is afkomstig van de geringe afwijking tussen de definitie van het lumen en de piek van de ooggevoeligheidsfunctie. Het lumen is gedefinieerd als 1 bij een stralingsenergie van 1/683 watt bij een frequentie van 540 THz, overeenkomend met een golflengte in lucht van 555,016 nm in plaats van 555 nm, waar de top van de ooggevoeligheidsfunctie ligt. De waarde "V"("λ") is 0,999997 bij 555,016 nm, zodat de vermenigvuldigingconstante 683/0,999997 = 683,002 wordt. Het getal 683 is verbonden met de thans geldende definitie van de candela, de eenheid van lichtsterkte.

Van de fotopische ooggevoeligheidsfunctie "V"("λ") volgens CIE 1924, die als "y"-functie in de kleurenmatchfuncties CIE 1931 zijn verwerkt, is al geruime tijd bekend dat hij de bijdrage van het blauwe einde van het spectrum aan de waargenomen luminantie onderschat. Er zijn vele pogingen gedaan om de standaardfunctie te verbeteren, teneinde hem meer representatief te maken voor de visuele waarneming van de mens. Judd bracht in 1951 verbeteringen aan, die in 1958 verder zijn verbeterd door Vos,

Bij zeer lage lichtsterktes (scotopisch zicht) nemen de staafjes de lichtgevoeligheid van het oog over van de kegeltjes en verschuift de gevoeligheid daardoor in de richting van violet. met een top rond 507 nm voor jonge ogen; de gevoeligheid komt overeen met 1699 lm/W of 1700 lm/W bij deze top.

De standaard ooggevoeligheidsfunctie "V"’("λ") voor scotopisch zicht is door de CIE overgenomen in 1951 op basis van metingen door Wald (1945) en Crawford (1949)




</doc>
<doc id="657373" url="https://nl.wikipedia.org/wiki?curid=657373" title="Waarheidsserum">
Waarheidsserum

Waarheidsserum is een populaire naam voor een farmacon dat gebruikt wordt om accurate informatie te verkrijgen van een onwillig persoon, meestal door de politie, een veiligheidsdienst of een militaire organisatie.

Als waarheidsserum worden bijvoorbeeld het barbituraat natriumthiopental (Pentothal) maar ook andere slaapmiddelen of alcohol gebruikt. Bij geheime diensten en seances wordt ook scopolamine vaak gebruikt. Pentothal wordt in de dagelijkse medische praktijk gebruikt als anestheticum en vroeger ook wel als anti-epilepticum. Het medicament kan via injectie worden toegediend. 
De patiënt kan zich zweverig voelen, minder vermogen hebben om weerstand te bieden en makkelijker op vragen antwoorden.
Het middel is zeker niet perfect als waarheidsserum. Na het toedienen van natriumthiopental zijn sommigen nog in staat valse verklaringen af te leggen en ook zullen velen onterecht instemmen met onder druk aangeleverde suggesties. In films en boeken, waarin de methode vaak een volstrekt overdreven effectiviteit werd toegedicht, werd de stof vaak met een spelfout 'pentatol' genoemd.

In de jaren vijftig onderzocht de Engelse geheime dienst MI6 LSD als mogelijk waarheidsserum (overigens zonder succes).
Het gebruik van dergelijke middelen is in landen met een democratisch rechtssysteem illegaal.


</doc>
<doc id="657635" url="https://nl.wikipedia.org/wiki?curid=657635" title="Erasmus Bartholin">
Erasmus Bartholin

Rasmus Bartholin (Gelatiniseerd "Erasmus Bartholinus") (Roskilde, 13 augustus 1625 - Kopenhagen, 4 november 1698) was een Deens wetenschapsman en arts.

Als deel van zijn studie reisde hij 10 jaar lang door Europa. Daarna werd hij professor in Kopenhagen, eerst in geometrie en later in medicijnen. Hij was de jongere broer van Thomas Bartholin.

Bartholin is vooral bekend om zijn ontdekking in 1669 van de dubbelbrekendheid van een stuk mineraal (calciet) afkomstig uit IJsland. Hij publiceerde er een uitstekende beschrijving van, maar omdat licht als een verschijnsel vrijwel onbegrepen was in zijn tijd niet in staat er een goede verklaring voor te bedenken. Het verschijnsel zou pas na de uitwerking van de golftheorie van licht door Thomas Young in 1801 begrijpelijk worden.

Bartholin was ook de eerste die de fysische karakteristieken van trisomie 13, dat leidt tot het syndroom van Patau, in de medische literatuur beschreef.



</doc>
<doc id="657911" url="https://nl.wikipedia.org/wiki?curid=657911" title="Knotswier">
Knotswier

Knotswier ("Ascophyllum nodosum") is een bruinwier met aan de stengels kleine blaasjes met slijmerige inhoud, waarin de voortplantingsorganen zitten. In de stengels zitten ook grote knobbels, gevuld met gas, die ervoor zorgen dat de plant onder water rechtop staat. Knotswier komt voor in de Noordzee en aan de Atlantische kusten. De soort hecht zich aan rotsen in het midden van het getijdengebied. Wanneer het losraakt van de rotsen kan het nog lang in leven blijven. Onder het knotswier groeien ook allerlei andere wiersoorten, die zonder deze beschutting op die hoogte in de getijdenzone zouden verdrogen. Ook vormen ze beschutting voor kleine zeedieren.


</doc>
<doc id="658132" url="https://nl.wikipedia.org/wiki?curid=658132" title="Stabiele zijligging">
Stabiele zijligging

Stabiele zijligging is een eerstehulptechniek die wordt gebruikt bij bewusteloze slachtoffers.

Bij ieder bewusteloos slachtoffer is de luchtweg bedreigd doordat de tong als gevolg van verslapping van de spieren in de keelholte kan zakken en daarmee de luchtweg kan blokkeren. Bovendien is er een risico dat bij braken de inhoud van de maag in de luchtwegen en longen terechtkomt. Doel van de stabiele zijligging is dan ook :


De techniek wordt als eenvoudig gezien, lichaamslengte of gewicht van het slachtoffer spelen vrijwel geen rol. Het is niet van belang of het slachtoffer op de linker- of rechterzijde gelegd wordt, echter vormen zwangere vrouwen hierop een uitzondering. Wanneer een zwangere vrouw op haar rechterzijde gelegd wordt, zal de onderste holle ader, die iets rechts in de buikholte ligt, door de zwangere baarmoeder worden dichtgedrukt. Hierdoor wordt de terugstroom van aderlijk bloed naar het hart belemmerd. Op de linkerzijde treedt dit niet op. Een zwangere vrouw wordt dan ook op de linkerzijde in de stabiele zijligging gelegd.

Indien er bij een bewusteloos slachtoffer sprake is van een mogelijk wervelletsel, dan dient het slachtoffer in de positie te blijven liggen, waarin hij/zij wordt aangetroffen. Het is dan van essentieel belang dat de luchtweg continu wordt opengehouden met de zogenaamde kinlift-methode. 

Daarnaast wordt ook de NATO-stabiele zijligging gebruikt. Bijzonder geschikt voor kleine besloten ruimten en aan boord van schepen.



</doc>
<doc id="658263" url="https://nl.wikipedia.org/wiki?curid=658263" title="Hemothorax">
Hemothorax

Een hemothorax is een abnormale toestand waarbij er bloed in de pleurale ruimte gelekt is, met als gevolg dat de long kleiner geworden is. Deze toestand wordt meestal veroorzaakt door een trauma waardoor een bloeding ontstaan is. De hoeveelheid bloed kan eventueel toenemen tot een situatie waarbij er zoveel druk op de longen uitgeoefend wordt dat de werking hiervan gehinderd wordt, of tot er zoveel bloed aan de circulatie is onttrokken dat de patiënt in shock raakt.

De pleurale ruimte is de ruimte tussen het binnenste (viscerale) en het buitenste (pariëtale) longvlies ("pleura"). Normaal is deze ruimte er niet, de longvliezen liggen tegen elkaar, (een "virtuele ruimte") op een dun filmpje pleuravocht tussen de longvliezen na. Normaal heerst er ook een onderdruk ten opzichte van de atmosferische druk. Hierdoor blijft de long deze ruimte maximaal vullen. De long op zich heeft immers de neiging om samen te trekken door haar elasticiteit. Bij het binnenstromen van bloed in de pleuraholte wordt dus plaats van de long ingenomen.

Een hemothorax is een soort van hydrothorax, net zoals een chylothorax. Het valt ook te vergelijken met een pneumothorax.


</doc>
<doc id="658276" url="https://nl.wikipedia.org/wiki?curid=658276" title="Hydrothorax">
Hydrothorax

Een hydrothorax is een abnormale toestand waarbij er vocht in de pleurale ruimte gelekt is, met als gevolg dat de long kleiner geworden is. 

De pleurale ruimte is de ruimte tussen het binnenste (viscerale) en het buitenste (pariëtale) longvlies (pleura). Normaal is deze ruimte leeg (een virtuele ruimte) op een dun filmpje pleuravocht tussen de longvliezen na. Normaal heerst er ook een onderdruk ten opzichte van de atmosferische druk. Hierdoor blijft de long deze ruimte maximaal vullen. De long op zich heeft immers de neiging om samen te trekken door haar elasticiteit. 

Soorten van hydrothorax zijn een hemothorax en een chylothorax. Bij de eerste is er bloed in de pleurale ruimte gelekt. Als er lymfevocht zich opstapelt (bijvoorbeeld door een letsel van de ductus thoracicus) spreekt men van een chylothorax.

Een hydrothorax valt ook te vergelijken met een pneumothorax.
Bron: "Nota's bij de cursus splanchnologie", Prof. dr. G. Delvaux, Dienst uitgaven Vrije Universiteit Brussel


</doc>
<doc id="658307" url="https://nl.wikipedia.org/wiki?curid=658307" title="Chylothorax">
Chylothorax

Een chylothorax is een abnormale toestand waarbij er lymfevloeistof (Grieks "chylos") uit het lymfesysteem in de pleurale ruimte lekt. Dit kan bijvoorbeeld gebeuren bij een beschadiging van de ductus thoracicus. Het komt voor bij trauma als gevolg van een ongeluk, na operaties aan bijvoorbeeld het hart of de longaderen, of als gevolg van kanker (lymfoom).

De pleurale ruimte is de ruimte tussen het binnenste (viscerale) en het buitenste (pariëtale) longvlies (pleura). Normaal is deze ruimte leeg (een "virtuele ruimte") op een dun filmpje pleuravocht tussen de longvliezen na. Normaal heerst er ook een onderdruk ten opzichte van de atmosferische druk. Hierdoor blijft de long deze ruimte maximaal vullen. De long op zich heeft immers de neiging om samen te trekken door haar elasticiteit.

Een chylothorax is een soort van hydrothorax, net zoals een hemothorax. Het valt ook te vergelijken met een pneumothorax.

Chylothoraces komen bij alle zoogdieren inclusief mensen voor. Behandeling van een chylothorax bij mensen houdt in het afvoeren van de overtollige vloeistof uit de lichaamsholten via zogeheten drainage om ophoping en schade aan organen, met name hinderen van de longfunctie door druk van de vloeistof in de borstholte, te voorkomen. Omdat het mechanisme dat verantwoordelijk is voor het ontstaan van een chylothorax nog slecht wordt begrepen, blijft de behandeling nogal onduidelijk. Het medicijn octreotide schijnt bij veel patiënten na enkele weken het lekken van de lymfevloeistof te bewerken. Soms wordt ook zogeheten pleurodese toegepast, waarbij kunstmatig een irritatie van de longen en de borstwand wordt opgewekt waardoor beide aan elkaar gaan kleven om zo de pleurale ruimte tot nul terug te brengen en uitlekken van lymfevloeistof onmogelijk te maken.


</doc>
<doc id="658383" url="https://nl.wikipedia.org/wiki?curid=658383" title="Manganisme">
Manganisme

Manganisme is een ziektebeeld dat veroorzaakt wordt door een overmatige inname van het element Mangaan. Via de spijsvertering is dit een noodzakelijk sporenelement, en is vergiftiging zeldzaam. Via de luchtwegen kan Mangaanstof zeer giftig zijn.


</doc>
<doc id="658559" url="https://nl.wikipedia.org/wiki?curid=658559" title="Rehabilitatie (psychiatrie)">
Rehabilitatie (psychiatrie)

Rehabilitatie is in de psychiatrie een vorm van hulpverlening aan mensen met ernstige en langdurige psychiatrische problematiek.

Psychiatrische rehabilitatie is een visie die is uitgewerkt in een technologie.

De "visie" gaat ervan uit dat hulpverlening altijd gericht behoort te zijn op de hele mens, gericht op diens wensen en behoeften en zoveel mogelijk aansluitend bij de sterke kanten van het individu.

De "techniek" is erop gericht mensen te helpen bij het verkennen, kiezen, verkrijgen en behouden van persoonlijke doelen. Ze bestaat uit gesprekshandleidingen voor het ondersteunen van 

Psychiatrische rehabilitatie is ontwikkeld door het Center for Psychiatric Rehabilitation aan Boston University en wordt in Nederland onderwezen door de Stichting Rehabilitatie '92 te Rotterdam. Het lectoraat rehabilitatie van de Hanzehogeschool in Groningen gebruikt dezelfde visie en technieken.



</doc>
<doc id="658637" url="https://nl.wikipedia.org/wiki?curid=658637" title="Automatische externe defibrillator">
Automatische externe defibrillator

Een automatische externe defibrillator, AED, is een draagbaar toestel dat wordt gebruikt voor het reanimeren van een persoon met een circulatiestilstand als gevolg van ventrikelfibrilleren.

De AED dient op een geautomatiseerde manier een elektrische schok toe met als doel een gestoord hartritme te stoppen. Dan krijgt de sinusknoop de kans de controle over het hartritme terug te krijgen, waardoor het hart weer in een normaal ritme gaat kloppen. 

Een AED wordt ten onrechte wel eens een hartmassageapparaat genoemd. Een AED geeft echter een elektrische schok en "geen" hartmassages.

Hartmassage (ook wel thoraxcompressie genoemd) is een reanimatiemiddel dat manueel wordt uitgevoerd. Het gebruik van een AED en toedienen van hartmassage zijn elkaar aanvullende hulpmiddelen voor reanimatie van een patiënt met hartstilstand. Het gebruik van hartmassage is echter van levensbelang, ook als een AED tijdens de reanimatie wordt ingezet.

Als een schok gaat worden toegediend, moet, volgens de instructies van de AED, afstand worden gehouden, en wordt even niet gemasseerd. 

De discussie vol- versus semiautomatische AED heeft een beide zijden zowel voor- als tegenstanders. Wetenschappelijk onderzoek geeft geen uitsluitsel of 'beter' of 'slechter', enkel het feit dat een semiautomaat sneller een schok kan toedienen werd vastgesteld. 

Een hartmassageapparaat is een geheel ander reanimatiehulpmiddel.

Defibrillatoren waarbij het hartritme te zien is op een display (beeldscherm) en er zonder automatische analyse gedefibrilleerd kan worden, vallen niet onder de Automatische Externe Defibrillatoren.

Een AED bestaat onder andere uit een microprocessor en elektroden. De elektroden verzamelen informatie over het ritme van het hart, welke informatie door de microprocessor wordt geïnterpreteerd. Als er sprake is van ventrikelfibrillatie of ventrikeltachycardie, adviseert de microprocessor een schok om het hart te defibrilleren. Met toediening van de elektrische schok wordt getracht het myocard (hartspierweefsel) te depolariseren (ontladen), om zo de sinusknoop weer de kans te geven de controle over het hartritme terug te krijgen, waardoor het hart weer in een normaal ritme gaat kloppen. 

Bij personen met een circulatiestilstand, is het van belang dit zo snel mogelijk te herkennen en zo snel mogelijk hulp te bieden. 
Deze hulp wordt "de keten van overleven" genoemd en bestaat uit:

zodra professionele hulp is gearriveerd:

Doordat een AED een eenvoudig te bedienen automatisch toestel is, is het nu mogelijk dat defibrilleren niet uitsluitend door de professionele hulpverleners kan worden uitgevoerd, maar ook door elke leek-hulpverlener die getuige is van de noodsituatie. 
Na het aanzetten zal het toestel de hulpverlener door middel van gesproken instructies begeleiden.
Het zal de hulpverlener vragen om de elektroden op de borst van het slachtoffer te plakken en het zal nadien automatisch een analyse van het hartritme maken. Stelt het toestel vast dat er sprake is van ventrikelfibrilleren of ventrikeltachycardie, dan zal een elektrische schok worden geadviseerd en zal het de hulpverlener instrueren om deze toe te dienen. Of bij de recentere vol-automatische toestellen zal de defibrillator op automatische wijze de schok toedienen. Vervolgens gaat men weer door met borstcompressies en beademen (Basic Life Support).

Het is iedereen toegestaan om in geval van een noodsituatie of een levensbedreigende situatie een AED te gebruiken. 
Gelet op het feit dat de Wet BIG niet uitsluit dat in noodsituaties door niet-bevoegden voorbehouden handelingen worden verricht en toepassing van de AED slechts in noodsituaties plaatsvindt, ontbreekt de noodzaak om defibrillatie in de vorm van de AED te schrappen als voorbehouden handeling. Uiteraard blijft defibrillatie als zodanig (te weten door middel van andere apparaten dan de AED) als voorbehouden handeling in artikel 36 van de Wet BIG gehandhaafd.

Het gebruik van de defibrillator wordt geregeld bij het Koninklijk Besluit van 21 april 2007.
Voor niet-professioneel gebruik zijn uitsluitend toestellen van categorie 1 toegelaten. Deze toestellen bezitten geen ECG scherm en laten niet toe om in manuele modus te werken.
Het toestel kan volautomatisch of semi(half)-automatisch zijn, dat wil zeggen zonder of met schokbevestigingstoets. Het Rode Kruis-Vlaanderen beveelt aan toestellen te gebruiken die volautomatisch zijn.

Een AED categorie 1 mag bediend worden door zowel professionele als niet-professionele gebruikers op de hierna omschreven wijze:

Alle publiek ter beschikking gestelde defibrillatoren dienen in een verzegelde kast te worden geplaatst.

Een algemene sensibilisering en opleiding van de brede bevolking is noodzakelijk voor een optimale reanimatie en gebruik van de defibrillator. Zowel in België als in Nederland kan men voor opleidingen BLS AED terecht bij diverse bedrijven en instellingen. In Vlaanderen zijn er twee grote organisaties die opleidingen organiseren: het Rode Kruis-Vlaanderen en Het Vlaamse Kruis.



</doc>
<doc id="658672" url="https://nl.wikipedia.org/wiki?curid=658672" title="Tergooi">
Tergooi

Tergooi is een stichting waarin sinds 2006 de twee regionale algemene ziekenhuizen van het Gooi zijn ondergebracht: Ziekenhuis Hilversum (gevestigd in Hilversum) en ziekenhuis Gooi-Noord (gevestigd in Blaricum). Tot juni 2013 heette de stichting "Tergooiziekenhuizen".

Het ziekenhuis is bezig een aantal functies te concentreren op één van de twee locaties. Op de locatie Blaricum bevinden zich reeds de huisartsenpost en de apotheek, die de regio 's avonds en in het weekend bedienen. In Hilversum zal, in natuurgebied Monnikenberg, een nieuw ziekenhuis verrijzen dat omstreeks 2019 in gebruik genomen moet worden.



</doc>
<doc id="658884" url="https://nl.wikipedia.org/wiki?curid=658884" title="Etomidaat">
Etomidaat

Etomidaat (merknaam Hypnomidate) is een geneesmiddel. Het is een intraveneus anestheticum voor het toepassen van algehele anesthesie. Het werd geïntroduceerd in 1972.

Etomidaat is een heldere vloeistof die net als de Etomidate lipuro (een witte vloeistof) gebruikt wordt voor het inslapen (inductie) bij de anesthesie. De werkingsduur is 2-3 minuten (door herverdeling in het lichaam: redistributie). Ook voor het onderhouden van anesthesie (maintenance) middels een continue pomp is etomidaat vroeger gebruikt, maar de bijwerkingen op het gebied van de onderdrukking van de bijnierschors waren te ernstig. Na de inductie dient dus een ander anestheticum te worden gebruikt voor het onderhoud bijvoorbeeld een dampvormig anestheticum.

Voor de inductie van anesthesie is ongeveer 0,3 mg/kg etomidaat nodig. Bij oudere patiënten is minder nodig bijvoorbeeld 0,2 mg/kg

Inductie (inleiden) van anesthesie en (vroeger) onderhoud (maintenance) van anesthesie. Met name geschikt voor ouderen, en patiënten met een slecht hart- en vaatstelsel, COPD en/of astma.

Allergie voor etomidate (of een van de bestanddelen). Bijnierschorsinsufficiëntie. Porfyrie.

Alle intraveneuze anesthetica hebben een effect op het cardiovasculaire systeem (bloeddrukdaling) en op het respiratoire systeem (ademhalingsdepressie, ademstilstand). Etomidaat geeft relatief een milde bloeddrukdaling versus de andere intraveneuze anesthetica. Vanwege de bijwerkingen op bloedsomloop en het ademhalingsstelsel moet er altijd een deskundige specialist in de buurt zijn bij het gebruik van deze stof.
Daarnaast is de injectie van etomidaat pijnlijk, waarvoor meestal lidocaïne wordt gegeven voorafgaand aan de etomidaat. Etomidaat lipuro geeft minder pijn bij de injectie. Ernstige allergische reacties zijn beschreven.

In 2013 ontstonden er grote zorgen over de cardiovasculaire veiligheid.

De belangrijkste bijwerking is onderdrukking van de bijnierschors, ook na eenmalige dosering. Dit geeft met name bij continue toediening langdurige effecten op de bijnier, waardoor continue infusie niet meer wordt gebruikt. Na het inspuiten treden er vaak onwillekeurige bewegingen op bij de patiënt (myoclonieën). Ontwaken kan gepaard gaan met verhevigde reflexen (excitatie) zoals hoesten en hikken. Etomidate geeft minder vernauwing van de luchtwegen, zodat het bij voorkeur gebruikt wordt bij COPD- en astma-patiënten.

Etomidaat is een imidazoolderivaat. De halfwaardetijd is 75 minuten. Het verdelingsvolume is groot. Metabolisme vindt met name plaats in het bloed en de lever (85%) door hydrolyse. 15% wordt gemetaboliseerd in de lever en gaat via de gal naar buiten (biliair). De klaring en uitscheiding gaat via de nieren.

Hypnomidate, Etomidate lipuro


</doc>
<doc id="658994" url="https://nl.wikipedia.org/wiki?curid=658994" title="Zoötroop">
Zoötroop

De zoötroop is een van de eerste animatie-apparaten waarmee bewegende beelden kunnen worden bekeken. De zoötroop werd in 1834 uitgevonden door de Britse wiskundige William George Horner (1786–1837). Hij noemde het een 'daedalum' of 'daedatelum'. Overigens had rond het jaar 180 de Chinese uitvinder Ting Huan al een soort zoötroop uitgevonden.

De zoötroop bestaat uit een rechtopstaande cilinder met verticale sleuven. Wanneer de cilinder wordt rondgedraaid kan men door de sleuven de plaatjes zien, die aan de binnenzijde van de cilinderwand zijn gemonteerd. Deze plaatjes kunnen tekeningen of foto's zijn. Doordat de plaatjes steeds maar kort zijn te zien, lijkt het alsof de afbeeldingen in elkaar overvloeien, waardoor de illusie van bewegende beelden ontstaat.

Hoewel de zoötroop dus al in 1834 werd uitgevonden, werd het apparaat pas rond 1860 populair, vooral in de Verenigde Staten, waar het bekend was als 'Zoetrope' of 'Wheel of Life'.

De praxinoscoop werd de opvolger van de zoötroop. Dankzij prismatische spiegels kon een scherper en vooral rustiger beeld worden verkregen dan met de vroegere apparaten. Bovendien verloren de kleuren niets van hun intensiteit.

De Britse vj Reuben Sutherland ontwikkelde een zoötroop met een platenspeler en een camera. Door schijven met reeksen afbeeldingen op de draaitafel te plaatsen en dit geheel met een camera op te nemen ontstaan korte animaties.



</doc>
<doc id="659021" url="https://nl.wikipedia.org/wiki?curid=659021" title="Asthenie">
Asthenie

Asthenie is algehele lichaamszwakte, veroorzaakt door ernstige ziekte, hierbij kan men denken aan kanker (terminale fase) of een persisterende infectieziekte (aids, TBC of hepatitis). Kan veroorzaakt worden door de ziekte van Addison, bijnierinsufficiëntie en diabetes mellitus type 1. Kan ook voorkomen als bijwerking bij bepaalde medicatie, bijvoorbeeld bij het antipsychoticum aripiprazol, of als bijwerking van methylfenidaat 
Vormen zijn Myasthenie als het spierzwakte betreft.
Als het zeer ernstige lichaamszwakte betreft, met een algehele extreme vermagering, spreekt men van cachexie.


</doc>
<doc id="659092" url="https://nl.wikipedia.org/wiki?curid=659092" title="European Organisation for Research and Treatment of Cancer">
European Organisation for Research and Treatment of Cancer

De European Organisation for Research and Treatment of Cancer of EORTC is een internationale non-profitorganisatie, die klinisch en laboratoriumonderzoek naar kanker stimuleert en coördineert door heel Europa.

De missie van de EORTC is om het standaardniveau van kankerbehandeling te verhogen en om de overgang tussen experimentele ontdekkingen en gloednieuwe behandelingen te faciliteren.

Ongeveer 2.500 kankerspecialisten in meer dan 300 Europese instituten werken samen binnen de EORTC. De ongeveer honderd klinische onderzoeken van het EORTC omvatten ongeveer 6.500 patiënten per jaar.

Het EORTC-hoofdkantoor is gevestigd in Sint-Lambrechts-Woluwe naast het UMC St.Luc, nabij Brussel, België.

Het bestuur van EORTC bestaat uit (termijn 2009-2012):




</doc>
<doc id="659098" url="https://nl.wikipedia.org/wiki?curid=659098" title="Endorotatie">
Endorotatie

De term endorotatie is één van de termen die binnen de functionele anatomie gebruikt wordt om een beweging in een gewricht te beschrijven. Deze termen zijn, als onderdeel van de zogenaamde descriptieve termen, onderdeel van de internationaal aanvaarde nomenclatuur van de anatomie.

Men spreekt van endorotatie wanneer er vanuit de neutrale uitgangshouding (de anatomische houding) een beweging wordt uitgevoerd waarbij een ledemaat in het transversaal vlak en om de longitudinale as naar binnen draait.

Endorotatie kan plaatsvinden in het schoudergewricht, het heupgewricht en, bij gebogen knie, in het kniegewricht.

Het tegenovergestelde van endorotatie is exorotatie.


</doc>
<doc id="659102" url="https://nl.wikipedia.org/wiki?curid=659102" title="Exorotatie">
Exorotatie

De term exorotatie is één van de termen die binnen de functionele anatomie gebruikt wordt om een beweging in een gewricht te beschrijven. Deze termen zijn, als onderdeel van de zogenaamde descriptieve termen, onderdeel van de internationaal aanvaarde nomenclatuur van de anatomie.

Men spreekt van exorotatie wanneer er vanuit de neutrale uitgangshouding (de anatomische houding) een beweging wordt uitgevoerd waarbij een ledemaat in het transversaal vlak en om de longitudinale as naar buiten draait.

Exorotatie kan plaatsvinden in het schoudergewricht, het heupgewricht en, bij gebogen knie, in het kniegewricht.

Het tegenovergestelde van exorotatie is endorotatie.


</doc>
<doc id="659628" url="https://nl.wikipedia.org/wiki?curid=659628" title="Vena cava superior">
Vena cava superior

De vena cava superior, vena cava anterior of bovenste holle ader is het bovenliggende gedeelte van de vena cava of holle lichaamsader. De holle ader is de grootste lichaamsader die instaat voor het terugvloeien van het bloed naar het hart. Deze vena cava superior bevat zuurstofarm bloed dat terugkomt van het weefsel in het bovenste gedeelte van ons lichaam. Hij sluit aan op het rechter atrium.


</doc>
<doc id="659633" url="https://nl.wikipedia.org/wiki?curid=659633" title="Vena cava inferior">
Vena cava inferior

De vena cava inferior of onderste holle ader, ook wel vena cava posterior genaamd, is het onderliggende gedeelte van de "vena cava" of holle lichaamsader. De holle ader is de grootste lichaamsader die zorgt voor het terugvloeien van het bloed naar het hart. Deze ader bevat zuurstofarm bloed dat terugkomt van het weefsel in het onderste gedeelte van ons lichaam.


</doc>
<doc id="660097" url="https://nl.wikipedia.org/wiki?curid=660097" title="Centrum voor Interfarmaceutische diensten in België">
Centrum voor Interfarmaceutische diensten in België

Het Centrum voor Interfarmaceutische diensten in België (CIB) is een vereniging zonder winstoogmerk die in 1969 werd opgericht door een samenwerkingsverband van farmaceutische bedrijven.

Aan de basis van de oprichting lag het inzicht dat elk bedrijf in de sector geconfronteerd wordt met vergelijkbare marketing- en managementproblemen. CIB is zowel een discussieforum als een actiegroep. De activiteiten van CIB omvatten het opzetten of selecteren van diensten met een goede prijs-kwaliteitsverhouding, het verkrijgen van een betrouwbare dienstverlening door derden en het opleggen van de ethische regels van de farmaceutische industrie aan deze derden.

Het CIB telt een tachtigtal leden, waarvan de grote meerderheid tevens lid is van de industrieorganisatie pharma.be.



</doc>
<doc id="660113" url="https://nl.wikipedia.org/wiki?curid=660113" title="Centraal Medisch Fichensysteem">
Centraal Medisch Fichensysteem

Het Centraal Medisch Fichensysteem (CMF) is een gallicisme dat staat voor "centrale gegevensbank van Belgische medici". Het is tevens de naam van de vereniging die deze gegevensbank onderhoudt en ter beschikking van leden of (tegen betaling) derden stelt.

De circa vijftig leden zijn "...fabrikanten, invoerders of concessiehouders van farmaceutische producten, en in het algemeen alle natuurlijke of rechtspersonen van wie de activiteit in het medisch-farmaceutisch domein valt en die in het kader van het maatschappelijk doel aan het CMF of aan zijn leden diensten verleend hebben of dit zouden kunnen doen..." (een citaat uit de statuten).

Het CMF heeft als doel de studie, de vorming en de ontwikkeling van 'fichensystemen' (gegevensbanken) in het medisch-farmaceutische domein in België en het Groothertogdom Luxemburg.

Een voorbeeld hiervan is de gegevensbank van Belgische artsen. Deze wordt samengesteld op basis van informatie van het Belgische Rijksinstituut voor Ziekte- en Invaliditeitsverzekering (RIZIV), dat beschikt over het inschrijvingsnummer van de arts (waaruit tevens blijkt welk specialisme deze beoefent), en diens thuis- en praktijkadres. Die gegevens worden aangevuld met informatie over het voorschrijfgedrag, afkomstig van marktonderzoeksbedrijven en artsenbezoekers.


</doc>
<doc id="660138" url="https://nl.wikipedia.org/wiki?curid=660138" title="Artsenkrant">
Artsenkrant

Artsenkrant is een Belgisch weekblad voor huisartsen dat uitgegeven wordt door Roularta HealthCare. Het Franstalige zusterblad heet Le Journal du Médecin. Hoofdredacteur van de Nederlandstalige versie is Geert Verrijken, van de Franstalige versie is dat Nicolas De Pape.

Tezamen hebben ze een oplage van 26.000 exemplaren met een lezersbereik van 67% gedurende gemiddeld 33 minuten. Een deel van de kopij van de ene krant verschijnt na vertaling in de andere, vooral waar het gaat om praktijkmanagement, cultuur, vrije tijd en andere 'neutrale' onderwerpen. Gezien de uiteenlopende opinies, gebruiken en regelgeving over geneeskunde in Vlaanderen en Franstalig België, worden politieke en medisch-politieke onderwerpen meestal afzonderlijk behandeld in beide magazines.

Begin 2012 smolt Artsenkrant samen met met De Huisarts, van het Roeselaarse mediaconcern Roularta Media Group. Beide uitgevers participeren nu in een joint venture, ActuaMedica, met een 50/50-verdeling.



</doc>
<doc id="660491" url="https://nl.wikipedia.org/wiki?curid=660491" title="Retinopathie">
Retinopathie

Retinopathie ("retina", netvlies, "-pathie", ziekte van) is een aantasting van het netvlies, het lichtgevoelige vlies achter in het oog. Dit is vaak een gevolg van schade aan kleine slagadertjes en haarvaten van het oog, wat vaak voorkomt bij slecht gereguleerde diabetes mellitus.

In de eerste 5 jaar van diabetes komt retinopathie maar zelden voor, maar in de verdere verloop van diabetes ontwikkelt iedereen dit ziektebeeld in zekere mate. Hoewel er geen reguliere medicijnen zijn is retinopathie door goed instelling van diabetes goed te voorkomen, en als het ontstaan is redelijk te behandelen, toch zijn in de westerse wereld oogafwijkingen ten gevolge van retinopathie de meest voorkomende oorzaak van blindheid.

Behalve als gevolg van diabetes komt retinopathie ook voor bij hypertensie, sikkelcelanemie en als gevolg van blootstelling aan direct zonlicht.




</doc>
<doc id="660731" url="https://nl.wikipedia.org/wiki?curid=660731" title="Het Dolhuys">
Het Dolhuys

Het Dolhuys te Haarlem is een museum in een voormalig dolhuis, waar sinds de 16e eeuw krankzinnigen werden verpleegd. Het museum heeft als belangrijkste onderwerp de psyche en geest van de mens in al haar facetten.

Het oudste gedeelte van het complex aan de Schotersingel dateert uit 1320 en was in eerste instantie in gebruik als leprozerie. Het complex lag in die tijd buiten de stadsmuren omdat leprapatiënten werden geweerd uit de steden. De Haarlemse leprozerie was daarnaast een officiële schouwplaats: leprapatiënten uit geheel Holland werden hiernaartoe gestuurd om geschouwd te worden. Als ze werkelijk lepra hadden kregen ze een 'vuilbrief' (bewijs van ziekte) mee die hen het recht gaf te bedelen en te wonen in een leprozerie in hun eigen woonplaats. Leprozen met een vuilbrief kregen een klepper waarin het Haarlemse stadswapen was gegraveerd.

In 1559 (na het verdwijnen van lepra) werd het huis verbouwd en ingericht tot dolhuis en werden er ' krankzinnigen' gehuisvest. Kalme patiënten konden vrij rondlopen, voor lastige patiënten werden er veertien dolcellen met een getraliede deur, een houten krib en een poepdoos ingericht. Een luikje boven in een cel zorgde voor licht en lucht.

Na de 'dollen' werden er in het dolhuis achtereenvolgens syfillispatiënten, (oudere) zieken en ten slotte kinderen verzorgd.

Sinds 2005 is in het voormalige Dolhuys een museum met de naam 'Het Dolhuys' gevestigd. Een onderdeel van het museum zijn de cellen voor de 'dollen' (uit de 16e eeuw), die nog volledig intact zijn. Focus van het museum heeft de psychiatrie. Het museum is een initiatief van zeven psychiatrische ziekenhuizen: GGZ Noord-Holland-Noord, Mentrum, De Meren, Buitenamstel, GGZ Dijk en Duin, De Geestgronden en Rivierduinen.

Het Dolhuys is een zogenoemd belevingsmuseum: het gaat niet om de verzameling spullen maar om ervaringen en meningen en wil laten zien dat de grens tussen gek en normaal soms uiterst dun is. Het museum geeft een overzicht van hoe er door de eeuwen heen met ‘gekte’ werd omgegaan. Naast de vaste tentoonstelling zijn er wisselende exposities. Bezoekers kunnen zichzelf testen: 'Hoe normaal ben jij?'. Het museum heeft tevens een collectie kunst, waaronder een aantal belangrijke werken van outsider-kunstenaar Willem van Genk.

In 2005 won het museum de Nederlandse Design Prijs in de categorie ‘Exhibition & Experience Design’. In 2007 kreeg het een eervolle vermelding bij "European Museum of the Year Award".




</doc>
<doc id="660772" url="https://nl.wikipedia.org/wiki?curid=660772" title="Pestmeester">
Pestmeester

Een pestmeester was een door de plaatselijke overheid aangestelde functionaris die pestlijders verzorgde. Hij deed vooral dienst in tijden van epidemieën. 

De pest, ook wel Zwarte Dood genoemd, is een ziekte die van de 14e tot de 19e eeuw in Europa veelvuldig voorkwam en enorme aantallen slachtoffers maakte. In eerste instantie werden de zieken door gewone artsen behandeld, maar tegen de ziekte was geen kruid gewassen. Er werden in sommige jaren zoveel mensen ziek dat men speciale pestmeesters aanstelde. Deze pestmeesters waren vooral actief als zich een epidemie voordeed. Het was niet eenvoudig om pestmeesters te vinden, niet veel mensen waren bereid om voor een karig loon hun leven in de waagschaal te stellen. 

De pestmeesters bezochten de zieken om te zien of ze getroffen waren door de pest. Hun taak was vooral de pestlijders te isoleren, zodat ze anderen niet konden besmetten. Dat besmetting plaatsvond door middel van de vlooien van de zwarte rat, wist men toen nog niet. De behandelingen van de pestmeesters stelden meestal niet veel voor. 

Een pestmeester wordt soms afgebeeld in speciale bescherming biedende kleding die bestond uit een hoed, een masker met ogen van glas, een houten stok (om zieken die te dicht bij kwamen weg te duwen), grote leren handschoenen, lange leren laarzen en een lange gewaxte cape. Het pinguïnachtige masker zou gevuld zijn geweest met kruiden en specerijen om de lucht te zuiveren omdat men dacht dat de pest zich door de lucht verspreidde. Hoewel builenpestbesmetting van mens tot mens niet mogelijk is (tenzij door een vlo), kan de kleding de pestmeesters wel beschermd hebben – de volledige bedekking zorgde er immers ook voor dat vlooien niet op de pestmeester konden springen. Bij andere varianten, zoals longpest, is besmetting door middel van hoesten of niezen wel mogelijk, maar ook daar kan de kleding enige bescherming hebben geboden. 
Het is echter niet zeker of deze uitmonstering werkelijk gedragen is. Het zou ook kunnen gaan om een satirische weergave van een figuur uit de commedia dell'arte. Van voor 1600 zijn er geen beschrijvingen of afbeeldingen van bekend.


</doc>
<doc id="660870" url="https://nl.wikipedia.org/wiki?curid=660870" title="Dirk van Haren Noman">
Dirk van Haren Noman

Dirk van Haren Noman (Batavia, 18 juli 1854 – Amsterdam, 8 maart 1896) was een professor in de Leer der huidziekten aan de Universiteit van Amsterdam.

Van Haren Noman doorliep in Roermond met goed gevolg de hogereburgerschool, waarna hij privé-lessen Grieks en Latijn nam. Zijn vader had hem graag in de handel gezien, maar zijn moeder steunde hem in zijn ambities om een universitaire studie te volgen. Na een admissie-examen schreef hij zich dan ook in als student aan de Filosofische facul­teit in Leiden. 

In 1876 legde hij zijn kandidaatsexamen af, waarna hij van zijn studie filosofie overstapte naar geneeskunde. Tijdens zijn studie blonk hij uit in het voeren van discussies over allerlei onderwerpen die vaak niets te doen hadden met zijn studie. In 1877 kwam zijn eerste artikel uit in het "Tijdschrift der Neder­landse dierkundi­ge vereniging" over een bewerking van de weekdie­ren (Molusca) die hij tijdens een tocht op de Noordzee had gevangen.

Intussen had hij zich verbonden voor de militaire dienst in Indië, waar hij zijn studie medicijnen beëindigde. Hij promoveerde op zestien juni 1881 te Leiden op de dissertatie "Over de ontleedkundige verande­ringen na immobilisatie van gewrichten". Hierna verbrak hij zijn verbintenis als medisch officier en vestigde zich te Leiden, waar hij een snel groeiende huisartsenpraktijk begon. Tevens was hij werkzaam als assistent van Prof. Mac Gillavry voor de pathologi­sche anatomie en microscopie.

Deze combinatie van praktijk en wetenschap beviel hem echter niet. Toen hij in 1883 werd benoemd tot lector in de anatomie aan de Utrechtse hogeschool nam hij dit lectoraat graag aan.

Ondertussen begon Van Haren Noman met de studie der huidziekten, waarvoor hij ook enige tijd in Wenen verbleef, waarna hij in Utrecht een serie colleges gaf over de histologie van de huid.

Op 4 februari 1886 aanvaardde Dirk van Haren Noman een betrekking tot hoogleraar voor syfilis en huidziekten aan de Universiteit van Amsterdam. Bij zijn inauguratie hield hij een rede over het ziektebegrip in de leer der huid­ziekten.

Hij kon echter niet erg lang genieten van zijn hoogleraarschap, want tien jaar later, op 8 maart 1896, overleed hij aan een hartaanval.. Het waren wel tien productieve jaren, waarin hij erin slaagde de studie in de hem opgedragen vakken tot een hoogte te brengen, die zowel voor de wetenschap als voor de behandeling van zieken van groot belang en nut wordt geacht. Hij wist zich ook bij de studenten populair te maken door zijn moderne manier van lesgeven.

Naast zijn hoogleraarschap was van Haren ook lid van het genootschap ter bevordering van de heelkunde en was hij secreta­ris de Koninklijke Nederlandse Maatschappij tot bevordering van de Geneeskunst (KNMG). Voor die laatste club bewerkte hij "der volledige lijst en inhoud der verhandelingen en werken door het genootschap gedurende de eerste eeuw (1790-1890)". Al op jonge leeftijd had Van Haren Noman een fototoestel in elkaar gezet. Later gebruikte hij deze kennis om met behulp van de kunst van het fotograferen verschillende vormen van huidziek­ten vast te leggen. Deze opnamen gebruikte hij voor een belangrijk werk op dermatologisch gebied, dat in tien delen verscheen en de titel droeg: "Cauistique et diagnostic photographique des maladies de la peau" (Haarlem 1889-1900).

Andere werken van zijn hand zijn:

Naast bovenstaande voordracht heeft van Haren Noman nog vele andere voordrachten en demonstraties gegeven op conferenties en in verschil­lende medische sociëteiten.

Zijn dood kwam volkomen onverwacht op 8 maart 1896 rond twaalf uur in de ochtend. Na het nemen van een bad, werd hij door een beroer­te getroffen. Hij is begraven op de begraafplaats Zorgvliet in Amsterdam. Op zijn begrafenis waren veel professoren en studenten van de Universiteit van Amsterdam aanwezig. Rector magnificus Max Conraad had de eer de eerste grafrede te mogen uitspreken, waarin hij vooral Van Haren Nomans eenvoud en humaniteit prees. Andere sprekers roemden hem vooral om zijn hart van goud.


</doc>
<doc id="660877" url="https://nl.wikipedia.org/wiki?curid=660877" title="Slaapseks">
Slaapseks

Slaapseks of sexsomnia is een aandoening waarbij een persoon gedurende zijn of haar slaap seksuele handelingen verricht. Dit kan zowel masturbatie als seksuele handelingen met anderen zijn (meestal de partner naast wie men slaapt).

Slaapseks wordt gerekend onder de parasomnieën, een groep aandoeningen waarbij men wakend gedrag vertoont tijdens de slaap. De bekendste en meest voorkomende van deze is het slaapwandelen. Schattingen zijn dat ongeveer 1% van de mensen enige vorm van slaapseks kent (tegen zo'n 20% voor slaapwandelen), waarbij de aandoening bij mannen ongeveer dubbel zo vaak voorkomt als bij vrouwen. Desondanks is slechts een zeer gering aantal gevallen in de literatuur beschreven. Schenck en Mahowald vonden in een uitgebreide literatuurstudie in "Sleep journal" slechts 31 gevallen. In 23% van de gevallen betrof het masturbatie, in 45% strelen en seksuele aanrakingen en in 42% van de beschreven gevallen vond daadwerkelijke geslachtsgemeenschap plaats. De auteurs vermoeden dat een zekere gêne bijdraagt aan het lage aantal rapportages.

Slaapseks kan ernstige gevolgen hebben, vooral als anderen erbij betrokken zijn: Er zijn gevallen bekend van aanranding en seks met minderjarigen waarbij vrijspraak werd gevraagd of gegeven omdat de dader de daad tijdens een geval van slaapseks zou hebben gehad. Vanuit juridisch oogpunt is het daarom van belang criteria te vinden waardoor echte en valse claims van slaapseks kunnen worden onderscheiden.



</doc>
<doc id="661140" url="https://nl.wikipedia.org/wiki?curid=661140" title="Peter op de Beeck">
Peter op de Beeck

Peter op de Beeck, alias "Peerken uit het Boekweitstro", (Onze-Lieve-Vrouw-Waver, 24 augustus 1733 - aldaar, 5 april 1824) was in het hertogdom Brabant en de heerlijkheid Mechelen bekend als kwakzalver.

Hij behandelde zowel dieren als mensen. Hij speelde dokter, apotheker en veearts, zonder de diploma's hiervoor te bezitten. De activiteiten legden hem geen windeieren. Hij zou zeer rijk zijn geweest, ondanks het feit dat hij verscheidene keren met het gerecht in aanraking is geweest, zowel tijdens het Ancien Régime, als tijdens het Franse tijdperk. Zijn klanten kwamen van dorpen zoals Boortmeerbeek, Haacht en Heist-op-den-Berg, kilometers ver.
Hij woonde gedurende zijn hele leven aan de Berlaarbaan, ter hoogte van de Bosstraat, aan de rand van de Koningsbossen.
Studies gedaan over deze persoon bewijzen het extreme bijgeloof bij de toenmalige plattelandsbevolking. Door zijn toedoen werd in Boortmeerbeek in 1793 een vrouw levend verbrand, nadat ze door Peerken werd omschreven als "getroffen door een Kwade Hand".


</doc>
<doc id="661448" url="https://nl.wikipedia.org/wiki?curid=661448" title="Facelift">
Facelift

Een facelift of rytidectomie is in de plastische chirurgie een cosmetische huidoperatie, waarbij de verslapte huid en huidspieren van het gezicht (en vaak tevens van de hals) zodanig behandeld worden, dat de huid strakker komt te zitten. Het begrip wordt echter ook overdrachtelijk gebruikt, bijvoorbeeld voor het "restylen" van een bepaald model auto.

Naast het straktrekken van de gezichtshuid kan ook het onderhuidse vet en het bindweefsel van het gezicht worden gecorrigeerd. De huid wordt op een aantal plaatsen losgemaakt, zodat het teveel aan gerimpelde huid, dat resteert na het straktrekken, afgesneden kan worden.

Na de operatie blijft de cliënt meestal een dag ter observatie in de kliniek. Nazorg is veelal vereist. Vervolgens duurt het een tot anderhalf jaar, eer het gevoel in de gelifte huid volledig terug is. 

Een uitgebreide behandeling (gezicht en hals) kost circa € 6.000,-
Minder complete correcties van bijvoorbeeld alleen het voorhoofd, de kin, of de oogleden, belopen evenredig minder, tussen ca. €1000,- en €5000,-.

De facelift kan gezien worden als een welvaartsverschijnsel, dat een steeds grotere vlucht neemt in met name Westerse landen.

Van de facelift moet onderscheiden worden de ingreep, waarbij bepaalde trekken van het gelaat operatief veranderd worden.
Deze is in nog hogere mate cosmetisch, aangezien geen sprake is van herstel, zoals wel het geval is bij een sterk gerimpelde huid. De correctie dient enkel ter verhoopte verfraaiing van het originele, of al eerder gecorrigeerde gelaat. 
Zij betreft in veel gevallen het verwijderen van aangeboren oneffenheden op de huid, maar vindt ook plaats enkel ter verandering van gelaatstrekken, die geen aanwijsbare afwijking vertonen. Een voorbeeld hiervan is het aanbrengen van een kuiltje in de kin bij mannelijke cliënten.

De term "facelift" wordt ook wel gebruikt, wanneer het uiterlijk van objecten verfraaid wordt. Een voorbeeld is de facelift bij auto's. In een bestaand model worden dan bepaalde veranderingen aangebracht, zonder dat er een nieuw model ontstaat. Te denken valt hierbij aan andersoortige koplampen en achterlichten. Bij een nieuw model spelen veel meer aspecten een rol. Dan wordt bijvoorbeeld heel de carrosserie vervangen en worden de afmetingen gewijzigd.



</doc>
<doc id="661704" url="https://nl.wikipedia.org/wiki?curid=661704" title="Dictyosoom">
Dictyosoom

Een dictyosoom is een celorganel dat deel uitmaakt van het Golgi-apparaat (een cytoplasmatische structuur).
Dictyosomen zijn gelegen in de buurt van het gladde endoplasmatisch reticulum (glad E.R.).

De term Golgi-apparaat wordt gebruikt om alle dictyosomen van de cel aan te duiden.

Een dictyosoom bestaat uit een stapel langwerpige, afgeplatte, schijfvormige membraansystemen (vergelijkbaar met zakjes), de Golgi-cisternen, waarvan aan de randen blaasjes worden afgesnoerd, de Golgi-vesikels. (Deze blaasjes doen dienst als secretieblaasjes of als lysosomen). 

Men onderscheidt drie vormen:

Verlies aan membraanmateriaal van het dictyosoom wordt vanuit het glad E.R. gecompenseerd door voortdurende toevoeging van nieuwe vesikels aan de cisternen van het dictyosoom. 
De Golgi-cisternen `groeien' weer aan dankzij kleine zogeheten microblaasjes of transportblaasjes, die zich van het glad E.R. afsnoeren en met een cisterne versmelten.

Het endoplasmatisch reticulum en de dictyosomen vormen dus één functionele eenheid.

Het dictyosoom heeft een functie bij het produceren en opslaan van stoffen door de cel. De functie ervan is verschillend van celsoort tot celsoort, maar houdt toch verband met secretie, bijvoorbeeld slijm in de darmwand, pectine voor de celwand in plantencellen (bij wandvorming tussen dochtercellen), proteïnen bij de opbouw van gesels en wimpers (nabijheid van basaallichaampjes van flagellen).


</doc>
<doc id="661776" url="https://nl.wikipedia.org/wiki?curid=661776" title="Australische bekerplant">
Australische bekerplant

De Australische bekerplant ("Cephalotus follicularis") is een vleesetende plant die endemisch is in het zuidwesten van Australië. De plant is de enige soort in de familie "Cephalotaceae", een zogeheten monotypische familie. De plant heeft enkele uiterlijke kenmerken gemeen met "Nepenthes", maar is daaraan niet verwant. De plant werd in 1791 tijdens een expeditie van botanicus Archibald Menzies ontdekt.

Het oorspronkelijke verspreidingsgebied van deze plant ligt in een kustgebied van 50 km breed en 400 km lang tussen de steden Albany en Busselton. De plant groeit van nature in een gematigd vochtig, subtropisch klimaat dat wordt gekarakteriseerd door koele, natte winters en droge zomers. De plant groeit in een vochtige omgeving te midden van grassen, mossen en struiken op zure grond met een pH van 4,5. Als de plant in de volle zon staat, hoopt hij anthocyaan op dat zorgt voor de rode kleur van de bekers. In de natuur groeit de plant in een mengsel van zand en veen in veenmoerassen aan de randen van zoetwater-draslanden, sloten en langzaam stromende beken. De plant voedt zich met insecten zoals mieren.

De plant groeit vanuit onderaardse wortelstokken. Hij heeft twee soorten bladeren, carnivore en niet-carnivore bladeren. De niet-carnivore bladeren worden meestal in de lente geproduceerd en zijn speervormig, maar in de winter worden er ook wel ronde niet-carnivore bladeren geproduceerd. Deze bladeren zorgen voor de fotosynthese en blijven slechts één jaar goed.

Als de niet-carnivore bladeren op hun top qua fotosyntheseactiviteit zijn, verschijnen in de zomer en de herfst de carnivore bladeren die worden gevormd door de 1-6 cm grote bekers (er bestaan cultivars met grotere bekers). Hoewel de bekers lijken op die van Nepenthes, zijn de bekers verbonden met stengels aan de achterkant terwijl de bekers bij "Nepenthes" zijn verbonden met stengels aan de onderkant. De bekers van de planten zitten dicht opeen en bevinden zich meestal op grondniveau.

De monding van de bekers is rood tot paars en is gevuld met 24, 2,5-4mm lange, naar binnen gerichte tanden. Het deksel van de beker bestaat uit doorschijnende segmenten afgewisseld met donkerdere segmenten en heeft drie functies. De eerste functie is het aantrekken van insecten door het tonen van de reflectie van het water in de bodem van de beker door zijn doorschijnende segmenten. De tweede functie is om te zorgen dat er geen regenwater in de beker komt . De derde functie is het handhaven van de interne vochtigheid op warme dagen door de monding af te dekken. Als de relatieve luchtvochtigheid van de omgeving zich weer normaliseert, verplaatst het deksel zich weer naar de oorspronkelijke positie. Een beker blijft enkele jaren leven.

De buitenwand van de beker heeft een T-vormige centrale rib met aan de zijkanten daarvan haren en twee ribben aan de zijkant die ook met haren zijn bedekt. Deze haren dienen als ladders voor de insecten die door de geur van de vloeistof in bekers worden aangetrokken. De binnenwand van de beker is bedekt met was waardoor een glad oppervlak wordt gecreëerd. Dit gladde oppervlak zorgt ervoor in combinatie met de naar binnen gerichte tanden dat insecten niet kunnen ontsnappen. De beker is gevuld met bacteriën en verteringsenzymen die zorgen voor de afbraak van de prooien, waarna de plant de vrijgekomen eiwitten en andere nutriënten opneemt. Laat in de zomer bloeit de plant met 5-8 mm brede, witte bloemen op tot 60 cm lange bloemstelen.

Aanvankelijk was de plant opgenomen in Appendix II van CITES vanwege de internationale handel in de planten. Later werd de plant daar weer vanaf gehaald omdat er veel planten uit nakweek beschikbaar kwamen en er een nieuw populatie van duizenden planten werd gevonden rond een kunstmatige dam in de omgeving van Albany.



</doc>
<doc id="662236" url="https://nl.wikipedia.org/wiki?curid=662236" title="Fabiola (performancekunstenaar)">
Fabiola (performancekunstenaar)

Fabiola was de artiestennaam van Peter Alexander van Linden (Weilheim, Duitsland, 26 mei 1946 – Amsterdam, 27 januari 2013), die sinds de jaren zestig als performancekunstenaar en onder de titel "levend kunstwerk" een bekende verschijning in Amsterdam was.
Peter Alexander van Linden werd in 1946 geboren in Duitsland, uit een Belgische vader en een Duitse moeder, maar al kort daarna door zijn moeder ter adoptie afgestaan aan een klooster. Toen hij twee jaar was werd hij geadopteerd door een tante uit Beieren, waar hij enkele gelukkige kinderjaren beleefde. Op zevenjarige leeftijd werd Peter Alexander weer door zijn echte moeder opgehaald en meegenomen naar het industriedorpje Willebroek in de buurt van Antwerpen. Daar groeide hij op in een streng katholiek milieu, waar zijn ontluikende homoseksualiteit een onbespreekbaar onderwerp was.
Toen een vriend medio jaren zestig naar Amsterdam vertrok, besloot Peter Alexander ook naar het liberalere Nederland te gaan. Eerst volgde hij in Naaldwijk een opleiding tot ziekenverzorger, maar ging daarna al gauw naar Amsterdam. Daar raakte hij betrokken bij de kraakbeweging en de activistische homogroep Rooie Flikkers. Hij ging zich toen bezighouden met het doorbreken van rolpatronen door onder andere vrouwenkleren te dragen, zonder daarbij volledig een vrouw te willen lijken, zoals bij de meeste travestieten het geval is. Hij presenteerde zichzelf onder de geuzennaam "flikker".

Kenmerkend werd zijn exravagante kleding, vaak een jurk, in felle kleuren, met uitbundige en buitenissige hoofddeksels, damesschoenen met extreem hoge hakken, make-up en allerhande accessoires, zoals kralenkettingen, een handtas, waaier of paraplu, en niet zelden omhuld door een flinke hoeveelheid decoratiefolie.

Aanvankelijk noemde Peter Alexander van Linden zich Pierre, maar toen iemand zei dat hij liep als een koningin en daarom een koninklijke naam moest dragen, koos hij voor Fabiola, naar de toenmalige koningin Fabiola van België. Dit ondanks dat hij naar eigen zeggen niets met het koningshuis had en lid van het Republikeins Genootschap was.

In de jaren zeventig kreeg Fabiola bekendheid als performance- of bodyartkunstenaar, toen hij in zijn kenmerkende uitdossing in het Amsterdamse Stedelijk Museum op een sokkel ging staan en werd uitgeroepen tot "levend kunstwerk". Vervolgens werd hij uitgenodigd bij de toonaangevende talkshow van Sonja Barend en schreed hij drie weken lang door de witte zalen van het Stedelijk, bewonderd door kunstliefhebbers uit binnen- en buitenland.

Fabiola was tot zijn dood nauw betrokken bij het kunstenaarsdorp Ruigoord nabij Amsterdam.

Fabiola wilde met zijn optreden zijn innerlijke, individuele vrijheid tonen en zich verzetten tegen het grijze en grauwe in de samenleving en tegen een cultuur, waarin alles gekocht wordt en bijna niets meer vanuit ons zelf komt.

In 2006 stelde Fabiola zich kandidaat als nachtburgemeester van Amsterdam, maar werd niet gekozen. Als levend kunstwerk is hij bijna elk jaar aanwezig geweest bij de Roze Zaterdag, de Amsterdam Gay Pride en de Hartjesdagen en daarnaast bij allerlei, vaak homogerelateerde, demonstraties, manifestaties, exposities en feesten. 

In 2004 en 2011 kwam Fabiola met een conflict voor in het televisieprogramma "De Rijdende Rechter".

Eind 2012 werd bekend dat Fabiola aan darmkanker leed, waaraan hij op 27 januari 2013 in het Amsterdams Onze Lieve Vrouwe Gasthuis overleed. Na een uitvaartbijeenkomst op 1 februari werd het lichaam van Fabiola in een met bloemen versierd bootje via de Amstel naar de begraafplaats Zorgvlied gevaren en aldaar begraven.


</doc>
<doc id="662240" url="https://nl.wikipedia.org/wiki?curid=662240" title="Intubatie">
Intubatie

Intubatie is het aanbrengen van een buis (endotracheale tube) in de luchtpijp ten behoeve van beademingsapparatuur of om de luchtweg vrij te maken bijvoorbeeld bij een acute vernauwing van de luchtwegen. 


Bij intubatie brengt een medicus of verpleegkundige een flexibele buis van siliconenrubber of van pvc (polyvinylchloride) naar binnen tussen de stembanden door tot ongeveer halverwege de luchtpijp (trachea). Dit kan geschieden via de mond of via één van de neusgaten. Na de intubatie wordt een manchet (cuff) opgeblazen die om het uiteinde van de tube ligt die in de trachea zit, om zo beademing onder druk mogelijk en aspiratie van maaginhoud onmogelijk te maken. Hierna wordt door met een stethoscoop op beide longen te luisteren gecontroleerd of de tube niet te diep ligt (als de buis niet in de trachea ligt maar in de linker of rechter hoofdbronchus wordt slechts 1 long beademd). 

Intubatie is een vaardigheid die moet worden geleerd. In situaties waarin intubatie nodig is kan de patiënt vaak niet meer zelf ademen en ontstaat dus levensgevaar als de intubatie niet snel lukt. Problemen kunnen ontstaan bij mensen met een erg stijve of misvormde halswervelkolom, of afwijkingen aan de kaak. Op gebitselementen in slechte conditie wordt soms grote druk uitgeoefend, waardoor deze kunnen afbreken en eventueel zelfs in de luchtpijp rollen. Om deze reden worden ook plaatjes en kunstgebitten altijd eerst verwijderd.

Om goed zicht te hebben tijdens de ingreep wordt een laryngoscoop gebruikt. Het plaatje toont intubatie met de laryngoscoop volgens MacGill, met een recht blad, men werkt tegenwoordig echter voornamelijk met een laryngoscoop met een gebogen blad volgens MacIntosh, waarmee de intubatie gemakkelijker uitvoerbaar is. Door de mond wordt de ingang van het strottenhoofd zichtbaar gemaakt, waarna de buis wordt ingebracht. De buis wordt ook wel tube of endotracheale tube genoemd.

Het is van belang om de juiste diktemaat van de buis (endotracheale tube) te kiezen daar bij te dikke buizen het invoeren wel lukt, maar binnen enkele uren het slijmvlies van strottenhoofd en/of luchtpijp ernstig beschadigd kan raken. Daarom kiest men een maat tube die voldoende ruimte laat om de bloedvoorziening van het luchtwegslijmvlies niet te belemmeren door de druk van een te dikke buis. 
Een ander risico betreft het hergebruik van zelf gesteriliseerde tubes, die daardoor toxisch kunnen worden voor het slijmvlies van de luchtweg.
Dit alles kan leiden tot littekenvorming en vernauwing van de luchtweg. Als gevolg hiervan ontwikkelt zich de daarbij behorende benauwdheid en gierende ademhaling (stridor) in de loop van weken na het verwijderen van de buis (de extubatie). De behandeling van zulk letsel is niet eenvoudig, zeker niet bij kinderen. (Deze behandeling is tegenwoordig meestal operatief.) 
Het intuberen vereist dus een gevoelige hand en kennis van de risico's.


</doc>
<doc id="662336" url="https://nl.wikipedia.org/wiki?curid=662336" title="Pfizer">
Pfizer

Pfizer Incorporated, gevestigd in New York, is een van de grootste farmaceutische bedrijven. In 2013 spendeerde het bedrijf $6,7 miljard aan onderzoek en ontwikkeling.

Pfizer is wereldwijd actief, circa drie vijfde van de omzet wordt buiten de Verenigde Staten behaald.

Lipitor (atorvastatine) is het geneesmiddel met de hoogste omzet wereldwijd: $12,2 miljard in 2005. Lipitor wordt gebruikt bij patiënten met hoog cholesterol en behoort tot de groep geneesmiddelen van de statines.

Andere producten van Pfizer zijn:

Pfizer werd in 1849 opgericht door Charles Pfizer en zijn neef Charles F. Erhart. Beide heren zijn van Duitse afkomst. De onderneming, actief op het gebied van chemicaliën, kreeg de naam Charles Pfizer and Company. Tijdens de Eerste Wereldoorlog kwam de aanvoer van bepaalde grondstoffen voor de productie van medicijnen uit Italië stil te liggen. Pfizer slaagde erin dit gebrek op te lossen door eigen fermentatie onderzoek. Hiermee werd de basis gelegd voor de productie van penicilline die in grote hoeveelheden door Pfizer werd geproduceerd in de Tweede Wereldoorlog.

In 2009 nam Pfizer sectorgenoot Wyeth over voor 68 miljard dollar. De combinatie behoorde tot de top van sector met een zeer breed productaanbod. Door de fusie was er veel ruimte om op kosten te besparen. De synergievoordelen werden, ten tijde van het bekendmaken van de overname, geraamd op 4 miljard dollar per jaar te bereiken drie jaar na het daadwerkelijk samengaan. Pfizer zag veel patenten aflopen op zijn geneesmiddelen, waaronder op zijn best verkochte geneesmiddel Lipitor in 2011, en zocht naar een overnamekandidaat om dit aanstaande verlies te compenseren. Wyeth had op het moment van de overname een jaaromzet van 23 miljard dollar.

In november 2015 werd bekend dat Pfizer voor 160 miljard dollar branchegenoot Allergan wil gaan overnemen. Als het doorgaat eindigt deze transactie op de derde plaats op de wereldwijde ranglijst van fusies en bedrijfsovernames in waarde. Allergan is onder andere bekend van botox, een middel om rimpelvorming tegen te gaan. De nieuwe combinatie telt zo’n 110.000 medewerkers en de jaaromzet zal op zo’n 60 miljard dollar uitkomen. Pfizer biedt 11,3 aandelen voor ieder aandeel Allergan. De transactie wordt zo vorm gegeven dat Allergan Pfizer overneemt. Op deze wijze kan Pfizer zijn hoofdkwartier verplaatsen naar Ierland, waar Allergan officieel is gevestigd en waar de winstbelasting aanzienlijk lager is. Het ontwijken van de hoge Amerikaanse winstbelasting was een belangrijk motief voor Pfizer voor deze overname. Pfizer poogde in 2014 AstraZeneca over te nemen, om op die manier een fiscale verhuizing mogelijk te maken, maar dit mislukte. Door een verandering in de Amerikaanse belastingwetgeving wordt het voor Amerikaanse bedrijven minder aantrekkelijk buitenlandse overnames te doen in een land met een lagere winstbelasting en vervolgens het hoofdkantoor te verplaatsen. Een dag later, op 7 april 2016, zag Pfizer af van de overname van Allergan met als reden de strengere belastingregels. Direct na het besluit bekend werd steeg de aandelenkoers van Pfizer met 2,2%, terwijl de koers van Allergan met 15% daalde.



</doc>
<doc id="662412" url="https://nl.wikipedia.org/wiki?curid=662412" title="Halter (tweevleugeligen)">
Halter (tweevleugeligen)

Het tweede paar vleugels is bij de Diptera gemodificeerd tot halteres, kleine, soms knotsvormig orgaantjes achter de vleugels die vooral bij de langpootmuggen nog zeer makkelijk waarneembaar zijn.

Ze hebben een functie bij het evenwicht en de vluchtstabilisatie en dienen waarschijnlijk als sensoren voor luchtstromingen en trillingen. 


</doc>
<doc id="662534" url="https://nl.wikipedia.org/wiki?curid=662534" title="Anselmus Boëtius de Boodt">
Anselmus Boëtius de Boodt

Anselmus de Boodt (Brugge, rond 1550 - 21 juni 1632), met zijn Latijnse naam Boetius of Boëtius, was een Vlaamse humanist, kanunnik (als leek), bestuurder, arts en geleerde.

De in een rijke en aristocratische katholieke familie geboren Anselmus studeerde rechten in Leuven en medicijnen bij Thomas Erestus in Heidelberg. Hij promoveerde in Padua tot doctor in de geneeskunde.
Tussen 1580 en 1583 was Boëtius raadpensionaris van Brugge.

In 1583 werd hij lijfarts van Wilhelm Rosenberg, burggraaf en gouverneur van Praag. In deze stad werd hij in 1584 lijfarts van de aldaar residerende keizer Rudolf II, als opvolger van Rembert Dodoens. De keizer bezorgde Boëtius als leek een prebende van kanunnik van de Sint-Donaaskathedraal in Brugge. Aan het prachtlievende en zeer in wetenschap geïnteresseerde hof van Praag hield Boëtius zich bezig met alchemie en mineralogie.

In 1612 kwam hij naar zijn geboortestad terug. Hij werd onmiddellijk benoemd tot raadspensionaris van Brugge, een positie die hij behield tot aan zijn dood.
In de 16e eeuw was er geen strikte scheiding tussen de wetenschappelijke disciplines en werden ook wetenschap en bijgeloof (zoals astrologie) nog naast elkaar beoefend.

In zijn hoofdwerk "Gemmarum et lapidum historia", een systematische studie van (edel)stenen en mineralen, beschreef Boëtius zeshonderd stenen en hun -veronderstelde- ontstaan, eigenschappen en geneeskundige uitwerking. Hij was een aanhanger van de atoomleer en werkte met een schaal van hardheid. Het boek gaat ook in op praktische zaken als slijpwijze en de economische waarde van edelstenen.





</doc>
<doc id="662570" url="https://nl.wikipedia.org/wiki?curid=662570" title="Gardasil">
Gardasil

Gardasil is een handelsmerk van Sanofi Pasteur MSD waaronder een vaccin tegen het Humaan papillomavirus (HPV) op de markt wordt gebracht.

Uit een onderzoek onder de naam "Future II" onder 12.167 vrouwen in 13 landen is gebleken dat het middel behoorlijk effectief is in het voorkomen van infecties met papillomavirussen (typen 6, 11, 16 en 18). De types 6 en 11 veroorzaken 90% van de genitale wratten. De types 16 en 18 geven afwijkingen van de baarmoedermond. Meestal kan het lichaam deze infectie onder controle krijgen, maar bij een enkeling blijft de infectie aanwezig, en kan na vele jaren soms ontaarden in baarmoederhalskanker. HPV stammen 16 en 18 zijn samen verantwoordelijk voor ongeveer 70% van de gevallen van baarmoederhalskanker.

Het "quadrivalent recombinant" vaccin werd ontwikkeld door Merck in samenwerking met Sanofi Pasteur.

In de Amerikaanse media verschenen in 2008 verschillende berichten over mogelijke schadelijke bijwerkingen van Gardasil. De Centers for Disease Control and Prevention hebben sinds de invoering van het vaccin zo'n 7800 meldingen ontvangen over bij-effecten, variërend van misselijkheid en verlamming tot en met overlijden. Documenten van het FDA laten zien, dat er sinds september 2007 tien mensen zijn overleden. Het via de Freedom of Information Act verkregen materiaal vermeldt 140 'serieuze' meldingen in de periode sinds januari 2008, waarvan 27 werden gezien als 'levensbedreigend'. Er waren tien spontane abortussen en zes gevallen van het syndroom van Guillain-Barré.



</doc>
<doc id="662830" url="https://nl.wikipedia.org/wiki?curid=662830" title="Michael Gazzaniga">
Michael Gazzaniga

Michael S. Gazzaniga (12 december 1939) is een Amerikaanse neuropsycholoog. Hij is professor in de psychologie aan de Universiteit van Californië in Santa Barbara.

Gazzaniga kreeg grote bekendheid -Maar nog niet in Nederland- door zijn baanbrekend onderzoek naar de functies van de linker- en rechterhemisferen van de menselijke hersenen. Veel van dit onderzoek was gebaseerd op patiënten waarbij het corpus callosum (de hersenbalk die de cerebrale hemisferen met elkaar verbindt) was doorgesneden.Zie het artikel gespleten brein Dit onderzoek toonde onder meer aan dat de linkerhemisfeer superieur is voor taalprocessen, en de rechterhemisfeer superieur voor het herkennen van gezichten en aandachtsfuncties.Maar ook leidde het tot de belangrijke ontdekking van wat Gazzaniga "The interpreter" is gaan noemen,


</doc>
<doc id="662839" url="https://nl.wikipedia.org/wiki?curid=662839" title="Functionele MRI">
Functionele MRI

Functionele MRI (afgekort: "fMRI", Nederlands: "functionele kernspintomografie") is een speciale MRI-techniek die wordt gebruikt in het moderne hersenonderzoek waarbij de activiteit van de hersenen door middel van een computer zichtbaar wordt gemaakt in een driedimensionaal beeld.
fMRI is net als de structurele MRI-techniek, gebaseerd op het principe van kernspinresonantie. Verhoging van activiteit in een bepaald gebied van de hersenen (bijvoorbeeld in de motorische gebieden bij het bewegen van een arm of been, of in de visuele gebieden bij het kijken naar patronen; zie de illustratie) gaat gepaard met een sterkere doorbloeding van deze gebieden. In de rode bloedcellen in de bloedvaten van de hersenen treedt daarbij een verandering op in het hemoglobine. Hemoglobine heeft als eigenschap dat het zuurstof absorbeert. Verlaging van het zuurstofgehalte van hemoglobine gaat gepaard met een verandering in de magnetische eigenschappen van hemoglobine, die vervolgens door de fMRI-detectoren wordt opgepikt. Deze detectoren meten in feite de verhouding tussen het zuurstofrijke en zuurstofarme hemoglobine. Deze verhouding wordt ook wel het BOLD (=Blood Oxygenation Level Dependent)-effect genoemd. Deze methode is in 1990 voor het eerste beschreven door Seiji Ogawa in het AT&T Bell lab.

Het grote voordeel van deze techniek is dat op een niet-invasieve wijze, dus met relatief weinig ongemak voor patiënt of proefpersoon een beeld van de hersenen in actieve toestand wordt gekregen. Dit is belangrijk voor wetenschappelijke onderzoekers die willen nagaan welke gebieden in de hersenen betrokken zijn bij complexe taakverrichtingen. Deze taakverrichtingen kunnen betrekking hebben op waarneming, motoriek maar ook op hogere cognitieve functies zoals het geheugen, de taal en het bewustzijn.

Een latere ontwikkeling is de gelijktijdig registratie van het EEG en fMRI, waardoor men zowel de elektrische activiteit als de mate van doorbloeding van hersengebieden kan bepalen, tijdens verrichting van een cognitieve taak.

Een andere ontwikkeling is de RS-fMRI ("resting state fMRI") waarbij de activiteit van de hersenen in rust wordt gemeten. In een toestand van rust vertonen gebieden in de hersenen namelijk coherente spontane neurale activiteit(<0.1 Hz) die mogelijk wijst op functionele verbindingen tussen die gebieden. RS-fMRI is dus vooral interessant om de diffuse toestand van de hersenen te meten als er geen sprake is van taakgerichte activiteit. Uit dergelijk onderzoek is bijvoorbeeld gebleken dat de hersenen ook in rust veel energie gebruiken. De Amerikaanse hersenonderzoeker Marcus Raichle sprak in dit verband van een defaultnetwerk ('terugvalnetwerk'): een netwerk in de hersenen dat eigenlijk altijd actief is, en mogelijk ook onze dagdromen en bepaalde aspecten van ons zelfbewustzijn weerspiegelt. Mogelijk is dit netwerk ook nodig om de functionele verbindingen in netwerken van de hersenen te onderhouden. RS-fRMI wordt verder toegepast om activiteit van het brein in toestanden van stress, piekeren en depressie, of effecten van psychofarmaca te meten. Naast het defaultnetwerk zijn inmiddels via analyse van fMRI-metingen andere grootschalige netwerken in het brein in kaart gebracht, zoals het saliencenetwerk ('opvallendheidnetwerk') en een centraal-executief netwerk dat vooral betrokken is bij actieve cognitieve processen als aandacht en werkgeheugen. Mogelijk bestaat tussen deze netwerken een vorm van interactie waardoor bijvoorbeeld het saliencenetwerk het defaultnetwerk kan inhiberen als het brein door prikkels van buiten of bepaalde taakverrichting wordt geactiveerd.

Door te kijken naar de samenhang of correlatie tussen activiteitspatronen van verschillende gebieden in de hersenen kunnen we ook een beeld krijgen van de functionele connectiveit: hoe of in welke mate de gebieden met elkaar samenwerken. De consistente patronen van langzame synchrone fMRI-activiteit van hersengebieden worden ook wel aangeduid als functionele connectiviteit. Doel van onderzoek is vast te stellen in hoeverre ook individuen gekenmerkt zijn door een 'functioneel connectoom': eigen specifieke kaarten van functionele neurale activiteit die als fenotypen kunnen fungeren voor moleculair-genetisch studies en biomarkers van ontwikkelings- en pathologisch processen in de hersenen. 

In 2012 lukte het Canadese onderzoekers om met behulp van fMRI te communiceren met een patiënt die in vegetatieve toestand verkeerde, door hem via bepaalde gedachtepatronen ja-neevragen te laten beantwoorden.



</doc>
<doc id="662853" url="https://nl.wikipedia.org/wiki?curid=662853" title="Sint Maartenskliniek">
Sint Maartenskliniek

De Sint Maartenskliniek is een van oorsprong katholiek Nederlands ziekenhuis, gespecialiseerd in aandoeningen aan het bewegingsapparaat. Het is het enige Nederlandse ziekenhuis met een specialisatie in aandoeningen aan het bewegingsapparaat. Het ziekenhuis heeft vestigingen in Woerden en Nijmegen. De "Nijmeegse" vestiging ligt op het grondgebied van de gemeente Berg en Dal.

Het is opgericht in 1936 door de Zusters van de Choorstraat in 's-Hertogenbosch.
Per jaar brengen ongeveer 42.000 mensen hun eerste poliklinische bezoek aan de Sint Maartenskliniek. In 2011 werkten in het 317 bedden tellende ziekenhuis 1699 mensen. Het ziekenhuis heeft een eigen afdeling voor wetenschappelijk onderzoek.
De kapel en het voormalige rectoraat die naast de kliniek staan zijn in 1958 ontworpen door de Tilburgse architect Jos Schijvens met glas-in-loodramen van Marius de Leeuw.

De Sint Maartenskliniek onderscheidt zorg in drie soorten patiënten; orthopedie, reumatologie en revalidatiegeneeskunde.

De orthopedie-afdeling is de grootste afdeling van het ziekenhuis. Jaarlijks vinden er 6600 klinische opnames op deze afdeling plaats. De zorg bestaat voornamelijk uit heup-, wervelkolom- en knieoperaties, maar ook zeldzamere aandoeningen, zoals bij groeistoornissen worden behandeld.

Het reumacentrum behandelt jaarlijks 10.000 reumapatiënten en is daarmee het grootste reumacentrum van Nederland. Het gaat daarbij om het bestrijden van reumatische ziekten, maar ook om het leren omgaan met de gevolgen van de ziekte in de woon-, leef- en werksituatie. De Sint Maartenskliniek heeft ook een praktijk voor de behandeling voor sclerodermie, in samenwerking met het Radboudumc in Nijmegen.

In het revalidatiecentrum revalideren gemiddeld zo’n 4.000 kinderen en volwassenen na een ongeluk, hersen- of hartaandoening of een amputatie. Het doel is deze mensen te leren al hun mogelijkheden te benutten zodat ze zo goed mogelijk kunnen functioneren in de maatschappij. Zelfstandigheid en sociale participatie zijn daarbij kernbegrippen.

Bovenregionaal vervult het revalidatiecentrum een spilfunctie op het gebied van prothesiologie en behandeling van patiënten met een dwarslaesie of niet aangeboren hersenletsel.

De Sint Maartenskliniek werkt samen met andere instellingen in de regio, waaronder revalidatiecentrum RMC Groot Klimmendaal in Arnhem. Verder participeert de kliniek in de Euregio Rijn-Waal en is zij deelnemer aan een samenwerkingsproject met het Canisius-Wilhelmina Ziekenhuis en het Radboudumc in Nijmegen en het Rijnstateziekenhuis te Arnhem (CARS). Het ziekenhuis is lid van International Society of Orthopaedic Centres (ISOC) en werkt in dit verband samen met het Universitair Ziekenhuis Leuven.



</doc>
<doc id="663120" url="https://nl.wikipedia.org/wiki?curid=663120" title="Aboulie">
Aboulie

Aboulie is een term uit de psychiatrie die het verlies van of het gebrek aan wilskracht aanduidt. Een synoniem hiervoor is willoosheid.

Het is een veelvuldig voorkomende stoornis, in het bijzonder bij neurosen en psychoneurosen. Bij aboulie weet de patiënt wat hij moet doen maar is hij niet in staat om tot de uitvoering ervan over te gaan. Tijd wordt verspild met het alsmaar nadenken en overleggen zonder tot actie over te gaan en uiteindelijk gebeurt er niets. Besluiteloosheid is een vorm van aboulie.

Deze aandoening kan bijvoorbeeld het eten van de aboulialijders beïnvloeden. De patiënten kunnen uren op hun eten kauwen zonder door te slikken. 



</doc>
<doc id="663489" url="https://nl.wikipedia.org/wiki?curid=663489" title="Affectie">
Affectie

Affectie, (van het Latijnse "ad" en "facere", "iets met iemand doen, iemand aangedaan doen zijn") of genegenheid zijn positieve emoties of gevoelens die voortvloeien uit erkenning van iemands eigen waarden in het karakter van een ander, meestal in de context van relaties tussen mensen of levensgezellen. Uitdrukkingen van affectie kunnen voor beide partijen (de gever en de ontvanger van affectie) zowel positieve als negatieve emoties oproepen, bijvoorbeeld vreugde en liefde, maar ook ongemak en angst. 
Affectie kan zich onder meer enerzijds uitdrukken in liefde: broeder- of zusterliefde, de liefde tussen kind en ouders of andersoortige liefdesbanden (platonische liefde); en anderzijds in verering, vriendschap, kameraadschap, verliefdheid, aantrekkingskracht, verafgoding en onderwerping. 

In de Engelstalige landen spreekt men soms van een "public display of affection", het tonen van aangetrokken zijn tot elkaar door een daad in de openbaarheid, bijvoorbeeld het wandelen van partners terwijl ze elkaars handen vasthouden zodat iedereen kan zien dat ze van elkaar houden en bij elkaar horen. 

De term affectie wordt populair gebruikt om een gevoel of een soort persoonlijke relatie te benoemen die verder gaat dan goodwill of vriendschap. Door ethische schrijvers wordt de term gebruikt voor toestanden van gevoel, zowel langdurig als periodiek. Sommigen stellen het tegenover passie omdat affectie vrij is van het onderscheiden sensuele element. 

Affectie slaat op de emotionele toestand in relatie tot personen. In die betekenis is het het Griekse pathos, zoals dat voorkomt in de geschriften van de filosofen René Descartes (Frankrijk) en Baruch Spinoza (Nederland) en in veel geschriften van de vroege Britse ethici. Toch wordt ook hier op verschillende gronden verschil gemaakt met passie: affectie houdt geen angst of opwinding in. Er is ook een volledige afwezigheid van het zintuiglijke element. 

In de engere betekenis wordt affectie gekoppeld aan de sociale of ouderlijke affecties, en wordt gezien als een vorm van morele verplichting van ouders tegenover kinderen.

In de psychologie speelt de term affectie een belangrijke rol. De experimentele psychologen zien elke emotie immers als een soort mentale affectie. In zijn theorie onderscheidt de Amerikaanse psycholoog Henry Murray vijf affectievormen: tijd doorbrengen met andere personen, zorgen voor andere personen, plezier hebben met anderen, anderen verwerpen, en geholpen of beschermd worden door anderen.


</doc>
<doc id="664017" url="https://nl.wikipedia.org/wiki?curid=664017" title="Herpes-simplexkeratitis">
Herpes-simplexkeratitis

Herpes-simplexkeratitis is een hoornvliesontsteking als gevolg van "Human herpesvirus 1" (Type I (HSV-1) van het herpes simplexvirus).

De ogen zijn enigszins pijnlijk, tranen, zien rood en zijn overgevoelig voor licht. Het zicht wordt wazig doordat het hoornvlies opzwelt. In tegenstelling tot een bacteriële infectie reageert een herpesinfectie niet op antibiotica, maar wordt vaak nog erger. Meestal volgt er een kuur voorgeschreven met aciclovir en prednisolon.

Bij contactlensdragers dient men extra alert te zijn. Een verwaarloosde herpes-simplexkeratitis kan een blijvende beschadiging van het hoornvlies veroorzaken.



</doc>
<doc id="664099" url="https://nl.wikipedia.org/wiki?curid=664099" title="Toediening">
Toediening

In de farmacie en toxicologie is de toedieningsweg de route waarop een medicijn, vloeistof, vergif of een ander middel in contact wordt gebracht met het gewenste deel van een lichaam. Door de farmacodynamiek is de keuze van de toediening belangrijk voor de uiteindelijke werking van het middel.

De toediening kan grofweg worden ingedeeld in drie groepen: topisch (lokaal/plaatselijk), enteraal (via het maag-darmkanaal) en parenteraal (door injectie of infuus).




Dezelfde geneesmiddelen kunnen verschillende uitwerkingen hebben door gebruik te maken van een andere toedieningsvorm. Enterale toediening is over het algemeen het makkelijkst voor de patiënt, omdat geen injecties of andere steriele methodes nodig zijn. Sommige geneesmiddelen kunnen echter door het spijsverteringsstelsel geen, verkeerde of onvoorspelbare effecten hebben en daarom niet enteraal ingenomen worden. Een comfortabel alternatief is de transdermale toediening, maar er zijn slechts enkele geneesmiddelen geschikt voor deze wijze.
In noodsituaties, in spoedeisende geneeskunde en op de Intensive care worden de geneesmiddelen meestal intraveneus toegediend.




</doc>
<doc id="664104" url="https://nl.wikipedia.org/wiki?curid=664104" title="Karl Jaspers">
Karl Jaspers

Karl Theodor Jaspers (Oldenburg, 23 februari 1883 – Bazel, 26 februari 1969) was een Duitse psychiater die als filosoof internationaal bekend werd. Zijn vader was jurist en zijn moeder werkte in een landbouw-coöperatieve.

Jaspers was een van de meest vooraanstaande vertegenwoordigers van de "existentiefilosofie", die hij strikt onderscheidde van het existentialisme van Jean-Paul Sartre. Op theologisch terrein heeft hij eveneens van zich doen spreken.
Hij was eerst leraar en later levenslange vriend van Hannah Arendt, met wie hij een decennialange correspondentie voerde. Ook met Martin Heidegger correspondeerde hij, zij het dat die correspondentie – onderbroken ten tijde van het Duitse nationaalsocialisme – na de Tweede Wereldoorlog nog maar spaarzaam plaatsvond. Met Max Weber, Hans Walter Gruhle en Kurt Schneider was hij in jarenlange vriendschap verbonden.

Jaspers schreef uitgebreid over de bedreiging die de moderne wetenschap en moderne economische en politieke instellingen vormden voor de menselijke vrijheid. 

Hij was een politiek denker die na de Tweede Wereldoorlog de Duitsers confronteerde met de schuldvraag ten aanzien van de jodenvervolging en andere misdaden uit de Nazi-periode. In die jaren waarin velen van zijn landgenoten de herinnering aan deze zwarte bladzijde uit de Duitse geschiedenis probeerden te verdringen, maakte dit hem allesbehalve geliefd. Hij meende dat deze misdaden nooit vergeten mochten worden en dat het gedenken van deze misdaden de enige manier was om te voorkomen dat ze ooit opnieuw zouden kunnen plaatsvinden.

Jaspers was ook de bedenker van de term en de theorie van de axiale periode, een bijzondere periode van religieuze en filosofische ontwikkeling (800-200 v.C.). In 1967 werd hij Zwitsers staatsburger. 



Postuum verschenen:



</doc>
<doc id="664528" url="https://nl.wikipedia.org/wiki?curid=664528" title="Epicard">
Epicard

Het epicard of epicardium (uit het Grieks: ἐπί "epí": (boven)op en καρδία "kardía": hart) is een vlies dat het hartspierweefsel omgeeft. Het is tevens de binnenlaag ("lamina visceralis") van het hartzakje ("pericard").

De wand van het hart bestaat uit drie lagen. Vanuit de hartholte: het endotheel, het myocard en het epicard. 

Het epicard bestaat uit een eenlagig plaveiselmesotheel met daaronder elastisch bindweefsel en nog dieper vetweefsel waarin de zenuwen en bloedvaten gelegen zijn. Het epicard functioneert als beschermlaag voor het hart. Het produceert ook het pericardiaal vocht, dat de beweging tussen de binnenste ("visceraal") en buitenste ("pariëtaal") lagen van het pericard smeert.

Tijdens het samentrekken van de hartkamers bewegen de depolarisatiegolven zich van de endocardiale naar de epicardiale oppervlakte.

Wanneer het epicard ontstoken is, spreken we van een epicarditis.


</doc>
<doc id="664715" url="https://nl.wikipedia.org/wiki?curid=664715" title="Nervus trigeminus">
Nervus trigeminus

De nervus trigeminus, of drielingzenuw, is de vijfde van de twaalf hersenzenuwen. Deze zenuw is verantwoordelijk voor zintuigelijke waarneming in het gezicht. Hierin werkt de zenuw samen met de nervus facialis, die verantwoordelijk is voor de aansturing van de spieren in het gezicht.

De nervus trigeminus kan worden vergeleken met de spinale zenuwen C2–S5 die verantwoordelijk zijn voor de zintuigelijke waarneming in de rest van het lichaam. Zintuigelijke informatie uit het gezicht en uit het lichaam wordt via parallelle wegen verwerkt in het centraal zenuwstelsel.

De vijfde zenuw is voornamelijk een "sensorische" zenuw, maar het heeft ook een aantal "motorische" functies (bijten, kauwen en slikken). Het sensorische gedeelte wordt ook wel de "portio major" genoemd, het motorische deel de "portio minor".

Zijn naam dankt de zenuw aan de verdeling van de portio major in drie hoofdvertakkingen:
De nervus trigeminus verlaat de hersenstam aan de ventraal-laterale kant van de pons en betreedt het cavum trigeminale. Het zintuiglijke ganglion van n. V ligt daar. Vanaf het ganglion lopen de aparte aftakkingen naar hun respectievelijke doelgebieden. De eerste aftakking (V) loopt door het onderste gedeelte van de sinus cavernosus en verlaat de schedel via de fissura orbitalis superior. De aftakking verzorgt het gevoel van het voorhoofd, de neus met neus(bij)holten, het menselijk oog en de hersenvliezen.

De tweede aftakking (V) verlaat de schedel via het foramen rotundum en is verantwoordelijk voor de sensibiliteit van de bovenkaak met bijbehorende tanden, de bovenlip, het zachte gehemelte, de neus en de kaakholte.

De laatste aftakking (V) verlaat de schedel via het foramen ovale en zorgt voor het gevoel van de onderkaak met bijbehorende tanden, de onderlip, de tong, de buitenste gehoorgang en de hersenvliezen. De "portio minor", de motorische tak van de nervus trigeminus, is verantwoordelijk voor innervatie van de kauwspieren, te weten de musculus temporalis, de musculus masseter, de musculus pterygoidicus medialis en de musculus pterygoidicus lateralis en loopt samen met de V. De beide hemisferen innerveren de kern van de motorische vezels van de nervus trigeminus, waardoor bij uitval in een van beide hemisferen de kauwfunctie behouden blijft.

De belangrijkste aandoening waarbij de nervus trigeminus is betrokken, is een ernstige pijn in een van de innervatiegebieden, zonder duidelijke oorzaak, en wordt ook wel (idiopathische) trigeminusneuralgie genoemd.


</doc>
<doc id="665573" url="https://nl.wikipedia.org/wiki?curid=665573" title="Chris Rutenfrans">
Chris Rutenfrans

Chris Rutenfrans (1953) is een Nederlandse criminoloog en redacteur. 

Rutenfrans groeide op in een katholiek Twents plattelandsmilieu. Hij studeerde rechten en criminologie in Nijmegen. Rutenfrans was universitair docent criminologie in Nijmegen, daar werkte hij o.a. samen met Andreas Burnier. In 1989 promoveerde hij op de dissertatie 'Criminaliteit en sexe' (Arnhem, Gouda Quint), waarin hij een verklaring geeft voor de verschillen in het criminele gedrag van mannen en vrouwen. Van 1990 tot december 1997 werkte hij op het ministerie van Justitie, eerst bij het WODC, later op de directie Voorlichting waar hij speechwriter was voor de ministers Ernst Hirsch Ballin en Winnie Sorgdrager. Van 1997 tot 2006 was hij redacteur van dagblad Trouw, eerst bij de redactie religie & filosofie en vanaf 1 januari 2000 bij 'Letter en Geest’, de cultuurbijlage van Trouw. Sinds 1 september 2006 is hij redacteur van Forum, de opiniepagina van de Volkskrant.

Rutenfrans is bekend geworden om zijn ongezouten meningen over onder andere het ‘multiculturele drama’. Lang voor Paul Scheffer en Pim Fortuyn veroorzaakte Rutenfrans al felle discussies naar aanleiding van door hem geschreven artikelen als ‘"Onze cultuur is de beste"’ en "‘Hoe crimineel zijn allochtonen’". 'Onze cultuur is de beste' was bedoeld om de discussie over multiculturaliteit op gang te brengen. Rutenfrans zegt daar zelf over: ‘Je moet niet schromen te zeggen dat de Westerse cultuur de beste is. Niet per se omdat het zo is, maar om meningen uit te wisselen. Zeg gewoon tegen nieuwkomers: "De Westerse cultuur geeft jullie alle kansen. Daarvoor ben je hier gekomen, doe dan ook met ons mee". De Westerse cultuur is de enige cultuur die kritiek toestaat en kan zich daardoor steeds verbeteren. In een Islamitisch land is "onze cultuur is de beste" helemaal geen issue. Mensen vinden dat daar volkomen vanzelfsprekend. In het Westen is in ieder geval discussie mogelijk.'
Zijn artikel "Hoe crimineel zijn allochtonen" schreef Rutenfrans om een stilzwijgen rond criminaliteit en allochtonen te doorbreken, dat naar zijn mening bestond. Volgens Rutenfrans was het, ondanks dat binnen en buiten justitiële kringen al lange tijd bekend was dat de criminaliteitscijfers onder allochtonen hoger liggen dan onder autochtonen en deze groep binnen de gevangenispopulatie oververtegenwoordigd was, tot halverwege de jaren negentig absoluut ongepast om daarover te spreken, laat staan om er over te publiceren. Pas onder minister Sorgdrager zouden de cijfers voor het eerst naar buiten gekomen zijn. Rutenfrans wilde de hogere criminaliteit als probleem aan de kaak stellen, want als een probleem niet benoemd wordt, kan het ook niet worden opgelost, aldus Rutenfrans.

In 2004 introduceerde Chris Rutenfrans Theodore Dalrymple in Nederland. Hij vertaalde het boek "Leven aan de onderkant". In het daaropvolgende jaar schreef hij de inleiding bij het tweede boek van Dalrymple: "Onze beschaving of wat daarvan over is". Rutenfrans is vaak te gast in praatprogramma's, onder andere bij 'Rondom Tien', 'Buitenhof' en OBA live (Radio 5). Rutenfrans verzet zich, net als Dalrymple tegen cultuurrelativisme en stelt dat mensen zelf verantwoordelijk zijn voor hun daden. Rutenfrans meent dat intellectuelen die preken dat iedereen gelijk is, valse predikers zijn. Rutenfrans: 'Intellectuelen weten zelf heel goed dat ze wel een vrije wil hebben. Die vrijheid willen ze ook. Tegelijkertijd doen ze net alsof criminelen en asocialen niets aan hun situatie kunnen doen. Ze komen in die situatie terecht door armoede, een ellendige jeugd of een verslaving. Door te stellen dat deze mensen geen vrije wil hebben, maak je ze in feite tot een minder slag mensen.'

Tussen 1980 en en het begin van de jaren negentig maakte Rutenfrans – samen met Oek de Jong, Yoeri Albrecht, René van Hezewijk, Peter Nelissen, Joost Vroege en Jaap Verraes – deel uit van de zgn. "Platoclub", een kring rond de schrijfster Andreas Burnier, en was mede in dat kader samensteller van de bundel "Een gevaar dat de ziel in wil" (2003) over het leven, werken en denken van deze schrijfster. In 1987 verscheen de bundel "Gesprekken in de nacht - Briefwisseling met René van Hezewijk en Chris Rutenfrans", door Andreas Burnier. In 1986 schreef Rutenfrans samen met Andreas Burnier het boek "Mag de dokter doden", een pleidooi tegen euthanasie.



</doc>
<doc id="665600" url="https://nl.wikipedia.org/wiki?curid=665600" title="Neuroacupunctuur">
Neuroacupunctuur

Neuroacupunctuur is een bijzondere vorm van acupunctuur, die in de laatste 50 jaar ontwikkeld is, door Chinese en Japanse acupuncturisten. Het kenmerk van deze vorm van acupunctuur is dat deze vorm van acupunctuur zich richt op het behandelen van neurologische aandoeningen, en daarvoor ook specifieke technieken ontwikkelt.

De meest bekende vorm van neuroacupunctuur is de vorm die door de Japanse anesthesist Toshikatsu Yamamoto is ontwikkeld. Hij heeft een atlas gemaakt van punten op de schedel die ingezet kunnen worden bij de behandeling van bijvoorbeeld chronische pijnen en bepaalde vormen van verlammingen.

De naalden worden bij neuroacupunctuur anders ingebracht dan bij normale acupunctuur, oppervlakkig en over een groter traject, en op specifieke punten die tevens pijngevoelig zijn. Ook kunnen de naalden langer ingehouden worden als bij normale Chinese acupunctuur.

Er is niet veel onderzoek gedaan naar de effectiviteit van de neuroacupunctuur, maar in enkele onderzoeken lijkt het alsof de effectiviteit bij de behandeling van pijnen groter is dan de reguliere acupunctuur. Met behulp van beeldvormend onderzoek vond men aanwijzingen dat neuroacupunctuur biologische effecten heeft, bijvoorbeeld dat de regionale bloeddoorstroming in een aangedane hand bij het zogenaamde schouder-handsyndroom groter wordt.

Er zal nog veel onderzoek gedaan moeten worden om de waarde van deze vorm van acupunctuur goed te kunnen beoordelen bij complexe aandoeningen zoals het herseninfarct en chronische pijnsyndromen.

Hard wetenschappelijk bewijs van de werkzaamheid ontbreekt vooralsnog. Er zijn enkele incidentele rapporten van succes in een enkel geval, en anderen hebben hypothesen opgesteld om effecten te verklaren.



</doc>
<doc id="666013" url="https://nl.wikipedia.org/wiki?curid=666013" title="Geert Reinders (1737-1815)">
Geert Reinders (1737-1815)

Geert Reinders (Bedum, 19 april 1737 – Bellingeweer, 4 februari 1815) was een Groninger autodidact en een van de grondleggers van de immunologie. Hij ontwikkelde als eerste de vaccinatie tegen de runderpest.

Reinders werd geboren in Bedum als de oudste zoon van korenmolenaar Reinder Geerts en zijn vrouw Hylke Roelfs. Na beëindiging van zijn schooltijd op 10-jarige leeftijd was hij onder andere molenaarsknecht, kastelein, paardenkoopman en boer. 

Nadat Geert Reinders als veehandelaar betrokken was geraakt bij de weinig succesvolle proeven van Petrus Camper om de runderpest (veepest) preventief te bestrijden, deed hij met volharding en een intuïtief waarnemingsvermogen proeven op (en soms ten koste van) zijn eigen veestapel om de runderpest te bestrijden.

Hij vond dat koeien die genezen waren van runderpest, kalveren voortbrachten die gedurende de eerste levensperiode immuun waren tegen deze ziekte. Hiermee ontdekte hij het fenomeen dat in de huidige immunologie bekendstaat als maternale (passieve) immuniteit. Ook merkte hij op dat als de kalveren in deze periode werden besmet door een inenting met virulent runderpestvirus, er meestal slechts lichte ziekteverschijnselen optraden en de dieren daarna beschermd bleken tegen latere infecties met runderpestvirus (actieve immunisatie). 

Door de inenting van deze dieren enige malen met tussenpozen te herhalen kon de mate van bescherming worden vergroot. Geert Reinders maakte zijn ontdekking op een merkwaardige wijze bekend, namelijk in een brief, gedateerd 6 december 1774, schreef hij aan stadhouder Willem V van Oranje-Nassau dat hij een belangrijke vinding gedaan had. De resultaten werden ook kort daarna gepubliceerd in een brief aan de professoren Petrus Camper en Wynoldus Munniks. Deze laatste vertaalde de brief in het Engels en zond hem naar de Royal Society te Londen. Het is zeer aannemelijk dat Edward Jenner de resultaten van dit onderzoek heeft gebruikt als grondslag voor de ontwikkeling van zijn koepok-inenting in 1798.

Petrus Camper reageerde op de brief door te stellen dat deze brief hem veertien stuivers aan vracht gekost had. In het buitenland gaf Petrus Camper wel bekendheid aan het werk via publicaties waarin hij de naam Geert Reinders opzettelijk onvermeld liet en het deed voorkomen alsof hij zelf de grootste prestaties op dit gebied geleverd had. Mede hieraan zal het te wijten zijn dat men de verdiensten van Geert Reinders voor de immunologie niet altijd voldoende heeft gewaardeerd. De laatste jaren komt hierin enige verbetering.

De runderpest in Nederland had tot aan de tijd van Geert Reinders een epizoötisch verloop. In Groningen brak een epizoötie uit in 1713, die duurde tot 1721. Binnen een jaar tijd verloor het gewest Holland toen twee derde van zijn vee. Na deze uitbraak werd de ziekte endemisch. Een nieuwe ziektegolf trad op in 1774. Hierdoor ontstond een goede mogelijkheid om onderzoek te doen naar het effect van inentingen, ook al omdat steeds nieuwe uitbraken optraden.

Vanaf 1774 werden er dieren ingeënt volgens de "methode Reinders". De resultaten waren goed te noemen. In de periode 1769-1776 werden in Holland 438.045 koeien aangetast door runderpest. Hiervan stierven er 311.738 (71%). In de periode 1774-1784 stierven van 2.751 ingeënte koeien er 191 (6%). Deze getallen zijn uiteraard naar de huidige wetenschappelijke maatstaven niet vergelijkbaar, maar geven toch een beeld van de effectiviteit van de inenting. Een duidelijk nadeel van de inenting was echter dat ongeveer 10% van de kalveren na inenting overleden aan het toegediende virus. Het was dan ook Geert Reinders zelf die aangaf dat inenten bij een epizoötie een goede zaak was, maar beter achterwege kon blijven wanneer de ziekte niet heerste. Sinds het begin van de twintigste eeuw komt runderpest niet meer in Europa voor.

Geert Reinders is getrouwd geweest met Angenietje Klaassen (1732-1785) en Geertje Pieters (1742-1796) en zorgde voor een talrijk nageslacht. Hij ontwikkelde zich van boer-koopman tot politicus en bestuurder. Zo was hij omstreeks 1786 een van de leiders van de patriottische beweging. In 1795 bij de komst van de Fransen werd hij geroepen om de omwenteling in de Ommelanden mee tot stand te brengen. Spoedig na de revolutie werd hij lid van de Staten van de Ommelanden. Van 1798 tot 1801 maakte hij deel uit van de Eerste Kamer van het Vertegenwoordigend Lichaam des Bataafschen Volks. Hij was overigens bevriend met de patriottische rechter Jan van Bolhuis.

In 1809 werd Reinders benoemd tot correspondent van het pas opgerichte Koninklijk Instituut van Wetenschappen, Letteren en Schone kunsten, de voorloper van de KNAW en in 1814 werd hij erelid van het Natuur- en Scheikundig Genootschap te Groningen.



</doc>
<doc id="666676" url="https://nl.wikipedia.org/wiki?curid=666676" title="Zadelneus">
Zadelneus

Een zadelneus is een specifieke misvorming van de neus, waarbij de neusrug is ingezakt, meestal door necrose van het neustussenschot. De neus lijkt breder en wat knopvormig omdat de neusrug verdiept ligt.

Hiervoor zijn een aantal mogelijke oorzaken, zoals na een ernstig neustrauma (boksers), hardnekkig peuteren, allerlei ontstekingen (bijvoorbeeld congenitale syfilis, midline granuloma) en als gevolg van ondeskundig tamponeren waarbij de bloedvoorziening van het septum van beide zijden dichtgedrukt wordt. 

Voor een afbeelding zie Gerard de Lairesse


</doc>
<doc id="666780" url="https://nl.wikipedia.org/wiki?curid=666780" title="Basisarts">
Basisarts

Een basisarts is een begrip uit de Nederlandse gezondheidszorg.

Na afronding van een studie geneeskunde en na het behalen van alle coschappen krijgt iemand zijn/haar bul en kan zich in het BIG-register laten registreren als basisarts. Een basisarts werkt in de patiëntenzorg meestal onder supervisie van een medisch specialist (bijvoorbeeld een huisarts, bedrijfsarts of ziekenhuisspecialist). Andere opties zijn werk als arts-onderzoeker of werk in het management en bedrijfsleven. 
Veel basisartsen zullen een vervolgopleiding tot medisch specialist willen volgen. De in Nederland wettelijk erkende vervolgopleidingen vallen uiteen in de volgende hoofdgroepen: medisch specialist, huisarts (inclusief verpleeghuisarts en arts voor verstandelijk gehandicapten) en sociaal geneeskundige. Er zijn ook niet-wettelijk erkende vervolgopleidingen die opleiden tot bijvoorbeeld algemeen militair arts, tropenarts, kaakchirurg, enzovoort.

De Nederlandse opleiding tot basisarts bestaat uit een bachelorfase van drie jaar en een masterfase van drie jaar waarin coschappen worden gelopen, gevolgd door het afleggen van het artsexamen.


</doc>
<doc id="666930" url="https://nl.wikipedia.org/wiki?curid=666930" title="Sint-Oda (gehandicaptencentrum)">
Sint-Oda (gehandicaptencentrum)

Sint-Oda is een katholiek gehandicaptencentrum in de Belgische gemeente Overpelt. Het gehandicaptencentrum is gespecialiseerd in zwaar mentaal gehandicapte personen. Deze mensen leven in verscheidene woonzones gelegen in het centrum. Sint-Oda werd opgericht door de Overpeltse ereburgemeester, ridder Gilbert Seresia.

Elk jaar op de dag voor Aswoensdag, trekken de bewoners met een carnavalstoet door de straten van Lindelhoeven. Deze speciale carnavaloptocht trekt zelfs toeschouwers die veraf wonen.


</doc>
<doc id="667401" url="https://nl.wikipedia.org/wiki?curid=667401" title="Stressbal">
Stressbal

De stressbal is een balvormig en zacht voorwerp. Het is bedoeld om in te knijpen en mee te spelen, waardoor de stress afneemt.

De balletjes zijn over het algemeen ca. 5 à 7 cm in diameter, zodat ze goed in de hand passen. Men kan bijvoorbeeld flink in het balletje knijpen, er mee rollen in de hand of gooien. Ook kan men er de handspieren mee ontwikkelen, of juist de spanning (stress) in de handen verminderen.

Stressballen zijn gemaakt van verschillende materialen, zoals schuimrubber of gel. Door de dikte of samenstelling van de materialen te veranderen, kunnen stressballen verschillend aanvoelen en ook voor specifieke doeleinden ingezet worden. Bijvoorbeeld als therapie om de gevolgen van RSI/CANS tegen te gaan.

Hoewel de term stress doet vermoeden dat al deze balletjes de stress doen afnemen, wordt het overgrote deel meer als speeltje, als reclamegadget of als relatiegeschenk gebruikt.


</doc>
<doc id="667950" url="https://nl.wikipedia.org/wiki?curid=667950" title="Blefaritis">
Blefaritis

Blefaritis is een ontsteking van de oogleden, met name de ooglidrand waar de wimpers zijn ingeplant. Dit kan acuut of chronisch zijn. Chronische blefaritis is een vrij veel voorkomende aandoening. De symptomen zijn jeuk, irritatie en soms een rood oog. Mensen met een vette huid, roos of droge ogen hebben eerder last van blefaritis dan anderen. De aandoening kan vroeg in de jeugd beginnen en gedurende het hele leven als een chronische aandoening aanwezig zijn. Blefaritis kan ook later ontstaan.

Klachten ten gevolge van blefaritis zijn divers. De ene patiënt voelt jeuk en irritatie, de andere krijgt rode oogleden met een gevoel van branderigheid en steken, weer anderen ontwikkelen een allergie voor de schilfertjes of de bacteriën. Soms leidt dit tot ontstekingen van andere weefsels van het oog, in het bijzonder het hoornvlies. Vooral bij ouderen kan deze ontsteking gepaard gaan met droge ogen

Blefaritis wordt vrijwel altijd veroorzaakt door "Staphylococcus aureus". Bij ieder mens zitten bacteriën op de huid. Soms dringen zij in de huid op de plaats van de aanhechting van de oogharen. De irritatie die hierdoor ontstaat, gaat soms gepaard met een overactiviteit van de nabijgelegen talgklieren. Hierdoor vormen zich schilfertjes langs ooglidrand en oogharen.

Behandeling van blefaritis kan in chronische gevallen uiterst moeizaam zijn. 



</doc>
<doc id="668311" url="https://nl.wikipedia.org/wiki?curid=668311" title="Hofjes in Haarlem">
Hofjes in Haarlem

Van de meer dan 40 hofjes die Haarlem ooit telde, zijn er nog ruim 20 over. De hofjes zijn te vinden in het centrum van Haarlem. Hofjes werden gebouwd van de 12e tot en met de 19e eeuw. Er waren van oorsprong drie soorten hofjes: kerkelijke hofjes, stichtingshofjes en gildehofjes. Kerkelijke hofjes - voor de begijnen van de kerk - ontstonden in de 12e eeuw. Later werden door de kerkenraden ook hofjes gesticht voor armen omdat de raden zich verplicht voelden de armen aan huisvesting te helpen. Rijkere families stichtten in de 17e en 18e eeuw hofjes om hun familienaam te laten voortbestaan in de naam van een hofje. Deze hofjes werden veelal beheerd door een daartoe
in het leven geroepen stichting, de stichtingshofjes. Ook door de gilden werden hofjes gesticht voor mensen die binnen het gilde werkzaam waren geweest. De armen werden gehuisvest in kleine woningen die aan een binnenhof lagen. De toegang werd meestal gevormd door een aan de straatzijde gelegen poort. 

De hofjes waren bedoeld voor vrouwen, de praktijk leerde dat mannen slecht een eigen huishouden konden voeren daarom werden mannen ondergebracht in oudemannenhuizen. 

In Haarlem is een groot aantal hofjes verdwenen, soms markeert alleen een poort nog waar ooit een hofje was. Een voorbeeld van zo'n poort is te zien in de Janstraat, tegenover de oude rechtbank. De meeste Haarlemse hofjes zijn het hele jaar (gratis) open voor publiek van 10 tot 17 uur. Alleen op zondag en op feestdagen zijn de hofjes gesloten. 

Hieronder een chronologische lijst van de Haarlemse hofjes.



</doc>
<doc id="668413" url="https://nl.wikipedia.org/wiki?curid=668413" title="Afrokapsel">
Afrokapsel

Een afrokapsel is een kapsel waarbij het haar naar alle kanten om het hoofd zit in de vorm van een grote bol. Afrokapsels kunnen erg groot zijn, tot enkele malen de diameter van het hoofd. 

De term Afrokapsel komt van de Afro-Amerikanen waar de stijl voor het eerst populair was. Het hoogtepunt van zijn populariteit bereikte het afrokapsel in de jaren '70. Het wordt ook wel "afro" genoemd, dit is een afkorting. 

Om een Afrokapsel te kunnen vormen moet het haar krullen. Met name het kroeshaar dat typisch is voor mensen van Afrikaanse afkomst is hier erg geschikt voor. Ook mensen die van nature geen kroeshaar hebben kunnen afro maken, maar hiervoor zijn wel enige speciale haarverzorgingsmiddelen nodig.



</doc>
<doc id="668560" url="https://nl.wikipedia.org/wiki?curid=668560" title="Dame Edna Everage">
Dame Edna Everage

Dame Edna Everage is een fictieve televisiepresentatrice en schrijfster. Ze is een creatie van (en wordt gespeeld door) de Australische acteur Barry Humphries. Dame Edna, zoals ze meestal wordt genoemd, is bekend om haar satire, haar lila haar, en om haar extravagante brillen.

Dame Edna speelt zelf met haar karakter; ze noemt Barry Humphries haar manager of "entrepreneur" en geeft blijk van haar afkeer van travestie.

Dame Edna is geboren als Edna May Beazly in het plaatsje Wagga Wagga. Ze verscheen voor het eerst op het toneel als een "doorsnee Australische huisvrouw". Haar man Norm Stoddard Everage overlijdt aan prostaatkanker, waarop ze de stichting "Friends of the Prostate" opricht en de "World Prostate Olympics" in het leven roept. Haar huwelijk heeft drie inmiddels volwassen kinderen opgeleverd: de kleptomane dochter Valmai en de overduidelijk homoseksuele zoons Bruce en Kenneth (hoewel dat alleen indirect blijkt - vergelijk Sheridan in "Schone Schijn").

Haar vriendin/huishoudster Madge Allsop (een rol van Emily Perry) is geregeld te zien in haar optredens als voorwerp van grappen, maar zegt nooit iets.

Dame Edna heeft huizen in Los Angeles, Londen, Sydney, Zwitserland en Martha's Vineyard. Onder haar vele beroemde vrienden mag ze onder meer koningin Elizabeth II rekenen.

Dame Edna verscheen voor het eerst op het toneel in 1955. Pas in de jaren zeventig kreeg ze haar huidige 'titel' en status. Ze heeft een aantal eigen talkshows gehad en is herhaaldelijk in televisieprogramma's, films ("Les Patterson Saves the World") en theatervoorstellingen verschenen. In 2007 kwam er een nieuwe televisieshow.



</doc>
<doc id="668603" url="https://nl.wikipedia.org/wiki?curid=668603" title="Fibroblast">
Fibroblast

De fibroblast is de belangrijkste cel van het bindweefsel. Fibroblasten zijn verantwoordelijk voor de synthese van alle elementen van de extracellulaire matrix: dus zowel het collageen (niet elastische vezel die zorgt voor de stevigheid van het weefsel), elastische en reticulaire vezels als de glycosaminoglycanen en de glycoproteïnen van de grondsubstantie (matrix). In de botten maken osteoblasten het collageen.
De fibroblast bevat een groot ruw endoplasmatisch reticulum met vele inkepingen.
Fibroblasten in diens collageen bindweefsel kunnen soms uitgroeien tot chondrocyten (kraakbeencellen) en zo het bindweefsel naar fibreus kraakbeen laten evolueren.

Fascie (Latijn: fascia) is een bijzonder bindweefsel dat ligt rond spieren, botten en gewrichten. Fascie geeft ondersteuning en bescherming aan die lichaamsdelen en het geeft structuur aan het lichaam. Fascie is één van de drie soorten bindweefsel: de andere twee zijn ligamenten en pezen.


</doc>
<doc id="668682" url="https://nl.wikipedia.org/wiki?curid=668682" title="Totaal-effluentbeoordeling">
Totaal-effluentbeoordeling

Totaal-effluentbeoordeling (TEB) is een effectgerichte methode om de milieubezwaarlijkheid van effluenten, veelal gezuiverd afvalwater, te bepalen. De methode heeft voordelen ten opzichte van de stofgerichte aanpak waarbij alleen getest wordt op bepaalde gevaarlijke stoffen.

Effluenten kunnen in potentie zeer veel stoffen in het oppervlaktewater brengen, waarvan slechts een aantal bij de stofgerichte aanpak wordt geanalyseerd. Hiernaast zijn de milieueigenschappen van veel stoffen niet bekend en worden de effecten die teweeg worden gebracht door combinaties van stoffen met deze stofgerichte aanpak niet meegenomen. Bij toepassing van TEB ontstaat met een aantal testen een totaalbeeld van de toxiciteit (T), bioaccumulatie (B) en de persistentie van een effluent (P), de zogenaamde PBT-criteria.

In sommige landen, zoals Duitsland en Ierland wordt de parameter toxiciteit al sinds enige tijd als lozingeis toegepast. Per industrietak is bepaald hoeveel toxiciteit het effluent nog mag bevatten, voordat het geloosd wordt in het oppervlaktewater. Voor de bepaling van deze toxiciteit wordt toxiciteitsexperimenten (bio-assays) met verschillende organismen uitgevoerd. Veelgebruikte organismen zijn bacteriën, algen, watervlooien en vissen. In Duitsland is in 2005 de test met volwassen vissen vervangen door een test met viseieren, vanwege de ethische bezwaren die kleven aan testen met volwassen vissen. ook in Nederland staat men negatief tegenover testen met volwassen vissen, mede vanwege de ongevoeligheid van deze test ten opzichte van de andere testorganismen.

In Nederland is recent besloten dat TEB niet als lozingseis in vergunningen in het kader van de Wet verontreiniging oppervlaktewateren (Wvo) zal worden opgenomen, maar wel als instrument gebruikt kan worden in het vergunningingentraject. Het ministerie van Verkeer en Waterstaat is opdrachtgever van de ontwikkeling en implementatie van het Nederlandse TEB-instrumentarium, waarbij het Rijksinstituut voor Integraal Zoetwaterbeheer en Afvalwaterbehandeling (RIZA) een belangrijke rol speelt.


</doc>
<doc id="669465" url="https://nl.wikipedia.org/wiki?curid=669465" title="Coniotomie">
Coniotomie

Een coniotomie of cricothyreotomie is een chirurgische noodprocedure om in geval van een luchtwegobstructie de ademweg vrij te maken.

Bij een coniotomie wordt een gaatje gemaakt in het strottenhoofd, vlak onder de stembanden, in de "membrana cricothyreoidica", de membraan die zich bevindt tussen het ringkraakbeen en het schildkraakbeen van het strottenhoofd. Dit is een tijdelijke oplossing van het probleem van de ademobstructie die snel dient te worden vervangen door een intubatie of door een tracheotomie omdat anders een littekenvernauwing ter plaatse kan ontstaan, een stenose van de subglottische ruimte.

Bij situaties waarbij iemand dreigt te stikken door obstructie van de keel zoals een wespensteek in de keel, epiglottitis (acute kroep) of een brok voedsel dat niet vanuit de mond te verwijderen is en waarbij een heimlichmanoeuvre niet werkt, is mond-op-mondbeademing alleen soms niet afdoende, omdat de ingeblazen lucht niet langs de obstructie kan. Een coniotomie kan in zo'n geval toegepast worden om een kunstmatige luchtweg te creëren.

Bij een coniotomie maakt men met een scalpel een kleine snede ter hoogte van het groefje onder de adamsappel. Hierbij wordt de voorwand van de onderliggende luchtpijp geopend. Vervolgens wordt er een canule ingebracht om deze kunstmatige luchtweg open te houden. In de praktijk is de canule afkomstig uit een speciaal voor dit doel samengestelde coniotomieset. In fictie ziet men deze procedure nogal eens uitgevoerd worden met geïmproviseerde materialen, zoals een stanleymes en het omhulsel van een balpen, soms zelfs door leken. In werkelijkheid wordt dit doorgaans als te riskant beoordeeld, onder andere omdat met een mes dat minder scherp is dan een scalpel veel schade kan worden aangericht aan de weefsels, en omdat het gebruik van niet-steriele instrumenten een aanzienlijk infectierisico met zich meebrengt. Als de ingreep bovendien door een leek wordt uitgevoerd bestaat er een groot risico dat de snede op een verkeerde plek wordt gezet en er belangrijke bloedvaten of zenuwen geraakt worden. In hedendaagse reanimatietrainingen wordt coniotomie dan ook niet aan leken onderwezen. De instructie voor het handelen bij een obstructie van de luchtweg is het steeds herhalen van de cyclus 'aansporen tot hoesten – 5 keer op de rug slaan – 5 keer heimlichmanoeuvre' totdat de patiënt buiten bewustzijn raakt; vervolgens starten met reanimatie (hartmassage + mond-op-mondbeademing) en wachten op de ambulance.

Een ambulanceverpleegkundige is bevoegd om een coniotomie uit te voeren in het geval van nood.


</doc>
<doc id="669564" url="https://nl.wikipedia.org/wiki?curid=669564" title="Vanessa Duriès">
Vanessa Duriès

Vanessa Duriès, eigenlijk "Katia Lamara" (1972 - 13 december 1993) was een Franse schrijfster die, met name in de BDSM-wereld, bekend is geworden met haar tot de verbeelding sprekende autobiografie.

Duriès was een Parijse studente Letterkunde die in aanraking kwam met BDSM en zich volledig gaf aan haar meester als slavin. Ze verwerkt haar eigen ervaringen in de roman "De Leiband" die hiermee als autobiografisch kan worden beschouwd.

Ze verscheen naar aanleiding van haar boek ook in de Franse editie van Penthouse in mei 1993 met een interview en een fotosessie waarin zij als slavin was afgebeeld. Ook was zij destijds te zien op de Franse televisie bij Bernard Pivot, waar ze opzien baarde met haar openhartigheid en vanwege haar leeftijd. Hierdoor kreeg zij ook buiten de BDSM-wereld bekendheid.

Een paar maanden na het verschijnen van De Leiband werd zij het slachtoffer van een dodelijk verkeersongeval in Zuid-Frankrijk samen met twee andere jonge Franse schrijvers.



</doc>
<doc id="669571" url="https://nl.wikipedia.org/wiki?curid=669571" title="Cane (voorwerp)">
Cane (voorwerp)

Cane (uitgesproken als 'keen') is een Engels woord voor een lange, dunne stok, zoals een wandelstok. In het Engels komt het woord ook voor in "sugarcane" ('suikerriet'), een plant met lange, sterke stengels. Een "cane" wordt onder andere gemaakt van rotan en wordt dan "rotting" genoemd, een Nederlandse verbastering van dat Maleise woord ("rattan" in het Engels, "rotin" in het Frans). Een ander veelgebruikt materiaal is bamboe. Tegenwoordig worden ook materialen gebruikt als kunststof, glasvezel en bekleed metaal.

Ook de functiestok van een Compagnies Sergeant Majoor (CSM) bij de Koninklijke Landmacht wordt 'cane' genoemd. Dat is een dunne eiken stok van ca. 90 cm lang, voorzien van een goud- of zilverkleurige dop.

De cane is vooral bekend als strafwerktuig. Op scholen (onder andere in Nederland) werd de "cane", onder de ontvangers van de straf beter bekend als "het rietje", als strafmiddel gebruikt. In films ziet men dit gebruik als een element van de cultuur van Engelse kostscholen. In het Britse onderwijs is 'caning' tegenwoordig verboden.

Als "strafwerktuig" vindt het tegenwoordig toepassing in de wereld van BDSM of sadomasochisme. Het is over het algemeen een soepel zwiepend eind rotan van circa 1,5 m lang en tussen 5 en 15 mm dik.

Het gevoel dat een stevige slag met de cane teweegbrengt is dubbel: eerst de eerste impact van de slag zelf en een seconde later een soort terugslag. De afdruk of striem van de slag is karakteristiek: twee kleine streepjes aan weerszijden van de plaats waar de huid geraakt is.


</doc>
<doc id="669575" url="https://nl.wikipedia.org/wiki?curid=669575" title="Tympanosclerose">
Tympanosclerose

Tympanosclerose, een afwijking van het trommelvlies, kenmerkt zich door het ontstaan van bindweefsel c.q. littekenweefsel en kalkafzettingen in het trommelvlies. Deze hebben meestal geen gevolgen voor het gehoor, tenzij het trommelvlies of de achterliggende gehoorbeentjes minder beweeglijk worden. Dit leidt dan tot een geleidingsgehoorverlies, dat zich meestal slechts matig leent voor operatieve gehoorverbetering. Vrijwel altijd is de aandoening het gevolg van herhaalde ontstekingen van middenoor en trommelvlies, vaak met herhaalde perforaties van het trommelvlies, spontaan of door het plaatsen van trommelvliesbuisjes.


</doc>
<doc id="669602" url="https://nl.wikipedia.org/wiki?curid=669602" title="Fysiologische psychologie">
Fysiologische psychologie

Fysiologische psychologie kan beschouwd worden als een onderdeel van de biologische psychologie, een discipline die de biologische basis onderzoekt van menselijk gedrag. In Nederland wordt eigenlijk geen wezenlijk onderscheid meer gemaakt tussen termen als fysiologische psychologie, biopsychologie en psychofysiologie. In de Angelsaksische literatuur verstaat men echter onder "Physiological Psychology" een discipline die de hersenen van lagere en hogere diersoorten onderzoekt vanuit een evolutionair perspectief. Het idee hierachter is dat vergelijking van de anatomie en functie van dieren- en mensenhersenen informatie kan verschaffen over de wijze waarop de hersenen zich in de loop van de evolutie hebben ontwikkeld. Andere benamingen hiervoor zijn ook wel "evolutionary neurobiology" en "comparative neuroscience". Ook werd de term fysiologische psychologie in het verleden wel gebruikt als aanduiding van een wetenschappelijke benadering waarbij men de invloed onderzoekt van manipulaties van fysiologische systemen, zoals de hersenen, op menselijk gedrag en mentale functies. Een voorbeeld van het laatste is onderzoek naar de invloed van psychofarmaka op reactiesnelheid en aandachtsfuncties. 


</doc>
<doc id="669682" url="https://nl.wikipedia.org/wiki?curid=669682" title="Kneuzing">
Kneuzing

Een kneuzing (contusie) is een beschadiging van onderhuids weefsel door stomp geweld, bijvoorbeeld door vallen of stoten. De huid blijft aan de oppervlakte meestal intact.

Kneuzing gaat gepaard met een ontstekingsreactie met zwelling, pijn en een bloeduitstorting of blauwe plek doordat de bloedvaatjes beschadigen. Toepassen van koude kompressen kan de zwelling en pijn binnen de perken houden.

Een lichte kneuzing duurt gemiddeld 3 weken. Een zware kneuzing daarentegen het dubbele: 6 weken.


</doc>
<doc id="669683" url="https://nl.wikipedia.org/wiki?curid=669683" title="Pibo Ovittius van Abbema">
Pibo Ovittius van Abbema

Pibo(nni) Ovitius van Abbema, werkelijke naam Pibe Wytthiezoon van Abbema (Grouw, ca. 1542 – 1618), was een Nederlands predikant.

Pibe verhuisde naar Oldeboorn, trouwde met Waeb Syrcksdochter en kreeg kinderen. Zijn beroep was apotheker. Oorlog dwong hem de wijk te nemen naar Groningen, waar hij vervolgens een tweede vrouw trouwde, en een kind verwekte. Toen deze bigamie bekend werd, zette het Hof van Friesland hem gevangen, en uiteindelijk werd hij uit Friesland verbannen. Zijn "echte" vrouw Waeb Syrcksdochter werd op 17 augustus 1594 in de Doelhôftsjerke in Oldeboorn begraven.

Pibe van Abbema begon toen aan een eindeloze zwerftocht, waarbij hij eerst als medicus, daarna als pastoor en ten slotte als dominee in zijn levensonderhoud voorzag. Als pestdokter dook hij achtereenvolgens op in Delft, Amersfoort en Duisburg. Na priesterwijding in Keulen was hij pastoor in het Limburgse Kessel en daarna in het Kleefse land (Orsoy en Weeze). Als gereformeerd dominee werkte hij in Terborg, Ochten, Werkhoven, op het eiland Wieringen, in Didam, Enschede, Hagestein, Nigtevecht en Zuilen. Als pastoor/dominee liet Pibe zich Ovittius noemen. De levensloop van Pibe lijkt haast een schelmenroman. Telkens wist hij voor korte tijd het vertrouwen van hooggeplaatste personen in kerk en politiek te winnen. Zo wist hij twee keer de steun te verwerven van Maria van den Bergh, de zus van Willem van Oranje. Dat kon echter niet voorkomen dat hij keer op keer moest vluchten, omdat hij werd ingehaald door geruchten over zijn verleden. Met betrekking tot zijn amoureuze levenswandel werd duidelijk dat "er oan ien frou blykber net genôch hie", aan één vrouw had hij blijkbaar niet genoeg.

Ook in kerkelijk opzicht kon hij als pastoor of als dominee met groot gemak verschillende heren dienen. Als medicus genoot hij de twijfelachtige reputatie van tovenaar en weerwolf. Hij was een man met vele gezichten; iemand die zijn tijdgenoten in verwarring bracht met zijn voortdurende gedaanteverwisselingen. Het verhaal van Pibo Ovittius speelt op het moment dat de ingrijpende kerkelijke en maatschappelijke veranderingen plaatsvinden aan het einde van de zestiende eeuw. Zijn levensloop laat treffend zien hoe dun de scheidslijnen tussen katholiek en protestants en tussen Spaans en Staats nog lange tijd geweest zijn.

Ondanks zijn niet onbesproken gedrag werd nog tijdens zijn leven in 1612 een tegeltableau voor hem aangebracht in de zuidmuur van de Doelhôftsjerke in Oldeboorn. Het eerbetoon had hij te danken aan zijn zoon Wietse, die als ziekentrooster in Oost- en West-Indië in de sporen van zijn vader trad en zelfs diens naam (Ovittius Abbema) overnam. De grafsteen van Waeb Syrcksdochter en het tegeltableau zijn nu nog te bewonderen.

De in Enschede op 30 juli 1923 opgerichte Nederlands-hervormde Ovitius-stichting is naar hem genoemd als eerste gereformeerde predikant ter plaatse.

De Romeinse dichter Ovidius, naar wie zijn gelatiniseerde naam evenzeer verwijst als naar Wietieszoon, heeft opmerkelijke overeenkomsten met Pibe. Beiden voelden de pijn van ballingschap, ver van huis en haard, en waren elk op hun eigen manier meesters van de metamorfose.


</doc>
<doc id="669773" url="https://nl.wikipedia.org/wiki?curid=669773" title="Ruptuur">
Ruptuur

Een ruptuur is het ontstaan van een inscheuring door passage van het hoofd van kind door de vulva tijdens de geboorte. Rupturen kunnen ontstaan in:

In ernst wordt een onderverdeling gemaakt in verschillende graden:

Na de geboorte van het kind en de placenta wordt de ruptuur van binnenuit de vagina naar buiten toe gehecht. Allereerst de vaginawand, vervolgens de spieren, en als laatste de huid. De eerste fase van het genezen gehechte scheur gaat snel. Meestal worden hechtingen gebruikt die vanzelf oplossen. Eventueel kunnen ze bij klachten eerder verwijderd worden door de verloskundige. De eerste maanden kan inwendig nog een grote gevoeligheid bestaan van het bindweefsel dat ontstaat door littekenvorming. Gemeenschap is zeker pijnlijk de eerste maanden na de bevalling. Geleidelijk aan wordt het weefsel soepeler en verstrijkt het litteken. Echter een litteken van de gehechte scheur blijft altijd bestaan. Indien bij de bevalling van een volgend kind een episiotomie (knip) noodzakelijk is (bijvoorbeeld in geval van foetale nood), dan zal op de plek van het oude litteken de nieuwe knip gezet worden.


</doc>
<doc id="669920" url="https://nl.wikipedia.org/wiki?curid=669920" title="Recessus epitympanicus">
Recessus epitympanicus

De recessus epitympanius, recessus epitympanicus of atticus is in de anatomie de benaming voor een gedeelte van het middenoor: de koepel van de trommelholte

In geval van een infectie van de reccessus epitympanius bestaat het risico dat het trommelvlies wordt doorboord.


</doc>
<doc id="670982" url="https://nl.wikipedia.org/wiki?curid=670982" title="Robert Schoemacher">
Robert Schoemacher

Robert Schoemacher (Rijswijk, 13 maart 1958) is een Nederlands arts.

Schoemacher volgde het Coornhert Gymnasium te Gouda waar hij in 1977 zijn diploma behaalde en studeerde geneeskunde aan de Universiteit van Amsterdam waar hij in 1987 afstudeerde als basisarts. Hierna was hij AGIO (arts-geneeskundige in opleiding) op de afdeling chirurgie in het Onze Lieve Vrouwe Gasthuis te Amsterdam in 1987 en 1988 en vervolgens in het Spaarne Ziekenhuis te Heemstede van 1988 tot 1989. Hierna volgde hij zijn vader op als directeur van het Medisch Centrum Scheveningen te Den Haag. In mei 2009 moest deze kliniek surseance van betaling aanvragen. In juli 2009 werd het Medisch Centrum Scheveningen onderdeel van het Bergman concern. Schoemacher werd Directeur P.R. van Bergman Beauty Clinics. Sinds 2013 is Robert Schoemacher werkzaam bij Perfect Age Centers Baarn en Wassenaar. 

Schoemacher houdt zich bezig met cosmetische geneeskunde, lasergeneeskunde en injectables en verscheen in talloze televisieprogramma’s als bekende Nederlander. In 2006 opende Robert Schoemacher een eigen kliniek te Amstelveen en lanceerde daarbij in 2008 onder zijn eigen label een cosmetica-crèmelijn die landelijk te koop is.

In 2006 heeft Robert Schoemacher een berisping gekregen van het Centraal Tuchtcollege voor de Gezondheidszorg omdat hij de titel "cosmetisch chirurg" zou hebben gebruikt, terwijl hij alleen de opleiding tot basisarts had afgerond. Inmiddels hanteert hij de titel van chirurg niet meer. Zelf beweert Robert Schoemacher die titel nooit gebruikt te hebben, en zegt hij dat alleen een journalist hem ooit zo noemde.

Schoemacher is lid van de Nederlandse Vereniging van Cosmetische Geneeskunde (NVCG) sedert 2005.
Schoemacher is van 1996 tot 2001 voorzitter geweest van de Nederlandse Raad van Particuliere Klinieken (NRPK) en van 2001 tot 2008 bestuurslid voor de sectie cosmetische chirurgie van Zelfstandige Klinieken Nederland (ZKN). In 2004 deed Robert Schoemacher mee aan televisieprogramma Bobo's in the Bush waar hij 2e werd en in de finale verloor van Anouk van Nes. Schoemacher eindigde op de vierde plaats bij De Nationale Bijbeltest 2008 met een 5.8. In 2014 is Schoemacher kandidaat in Atlas Suriname.


Robert Schoemacher is getrouwd met schrijfster Claudia Schoemacher-van Zweden. Hij heeft uit een eerste huwelijk een zoon, uit een relatie een dochter en uit zijn tweede huwelijk ook een dochter.


</doc>
<doc id="671253" url="https://nl.wikipedia.org/wiki?curid=671253" title="Bekerplant">
Bekerplant

Bekerplant is een algemene aanduiding voor vleesetende planten met vangbekers waarin insecten worden gelokt, waarna ze worden verteerd. Er zijn verschillende geslachten van vleesetende planten die vangbekers ontwikkelen:


</doc>
<doc id="671388" url="https://nl.wikipedia.org/wiki?curid=671388" title="Malaise">
Malaise

Malaise wordt gebruikt om de algehele staat van ongemak, vermoeidheid of ziekte aan te duiden. Het is een symptoom van verscheidene ziektes.

De term wordt ook vaak figuurlijk gebruikt, zoals in een "economische malaise".

Er kunnen verschillende oorzaken voor een malaise zijn. Kleine dingen als een heftige emotie (die een vasovagale syncope veroorzaakt) of honger (een lichte vorm van hypoglykemie), maar ook ernstige aandoeningen (kanker, een beroerte of een inwendige bloeding) kunnen malaise veroorzaken.

In het algemeen kan men zeggen dat malaise aangeeft dat er "iets verkeerd zit", vergelijkbaar met een algemeen waarschuwingslampje. Enkel een medisch onderzoek kan de juiste oorzaak aanwijzen.



</doc>
<doc id="671593" url="https://nl.wikipedia.org/wiki?curid=671593" title="Bradycardie">
Bradycardie

Een bradycardie is een hartritmestoornis (stoornis in de frequentie waarmee het hart klopt) waarbij de hartslag minder dan 50 slagen per minuut is. Hierdoor krijgt het lichaam niet voldoende zuurstof en voedingsstoffen om naar behoren te functioneren. Bij gezonde mensen (met name met een goede conditie) kan de hartslag in rust minder dan 50 slagen per minuut zijn. 

Het tegenovergestelde van bradycardie is een tachycardie (versnelde hartslag).

Ook bij ongeboren en premature baby's wordt bij de bewaking van de hartfrequentie gesproken over bradycardie, maar dan gelden andere waarden. Een ongeboren baby heeft gemiddeld een hartritme tussen de 120 en 160. Meestal geeft een CTG-apparaat of een daaraan verbonden bewakingssysteem zoals MOSOS een alarm bij een hartritme onder de 100 hartslagen per minuut, als dit langer dan 10 seconden aanhoudt. Tijdens de uitdrijving wordt deze ondergrens van het alarm vaak verlaagd tot 80 hartslagen per minuut.



</doc>
<doc id="671635" url="https://nl.wikipedia.org/wiki?curid=671635" title="Frans Hemerijckx">
Frans Hemerijckx

Frans Hemerijckx (Ninove, 19 augustus 1902 - Leuven, 14 oktober 1969) was een Vlaamse arts, gespecialiseerd in tropengeneeskunde. Hij is de grondlegger van de moderne leprabestrijding. 

Hemerijckx was een leproloog die gedurende 25 jaar (1929-1954) in Belgisch-Kongo werkte. Hij was ervan overtuigd dat lepra kon overwonnen worden. Hij was ook ontevreden over het isoleren van melaatsen in melaatsenkampen omdat dit het stigma rond lepra verergert en omdat de melaatsen hier niet de nodige zorgen kregen. Hij startte het principe van "klinieken onder de bomen" : welzijnswerkers die naar de mensen toe gaan. Vandaag wordt dit principe wereldwijd toegepast. Het is onder andere dankzij deze benadering dat de medische teams ondersteund door de Damiaanactie efficiënt kunnen werken.

Frans Hemerijckx werd geboren als oudste zoon van Theofiel Hemerijckx en Leonie Steenhoudt. Na zijn humaniora aan het sint-catharinacollege te Geraardsbergen studeerde hij geneeskunde in Leuven. Daarna specialiseerde hij zich in tropische geneeskunde in Brussel. Hij was mede-oprichter van de ‘Missiebond der Vlaamse studenten’, de missionariswerking van de Vlaamse studenten. 

In 1929 vertrok hij voor de Medische Hulpdienst voor Missies naar Tsumbe (Oost-Kasaï, toenmalig Belgisch Congo) samen met zijn vrouw, die een jaar later zou sterven aan een tropische ziekte. Op zijn tochten van dorp naar dorp werd hij vooral geconfronteerd met endemische ziekten als slaapziekte en lepra. Aangezien er nog geen geneesmiddelen beschikbaar waren en lepra epidemische vormen aannam, bouwde hij een leprozerie voor de melaatsen. Deze is opgevat als een dorp, waar de melaatsen in afzondering konden leven, maar toch samen met hun familie. Dokter Hemerijckx beschouwde de afzondering als een noodzakelijke maar weinig ideale oplossing. 

Tijdens de Tweede Wereldoorlog, Hemerijckx is inmiddels hertrouwd met Betsy, de zus van zijn eerste vrouw, stichtte hij het tweede lepradorp met de naam ‘Dikungu’. Dit gebeurde door toedoen van Koning Leopold III. Ondertussen raakte de sulfonenbehandeling bekend waardoor Hemerijckx overschakelde op de ambulante zorg. Dit betekent dat de leprapatiënten niet langer in leprozerieën werden opgesloten maar bij hen thuis werden verzorgd en tijdens hun behandeling bij hun familie bleven wonen. 

Tien jaar later verhuisde Hemerijckx naar India samen met 3 Belgische vrouwen: Claire Vellut en de verpleegsters Simone Liégeois en Hélène Berg. Ze richtten er de ‘klinieken onder de bomen’ op in Polambakkam. Het is een pilootproject en in heel India worden op vraag van de Indiase regering zulke projecten opgestart. In 1960 nam de Indiase regering het beheer over en Dr. Hemerijckx bood zijn diensten aan bij de Wereldgezondheidsorganisatie. 

Hemerijckx beïnvloedde de publieke opinie over de leprapatiënten. Zijn ambulante gezondheidszorg werd in heel de wereld overgenomen. Landen als Thailand, Afghanistan en Zuid-Korea vroegen om zijn advies. 

In 1965, op 63-jarige leeftijd, keerde Hemerijckx terug naar Grimbergen waar zijn vrouw en vijf kinderen al sinds 1946 woonden. Hij werd medisch adviseur van Damiaanactie, reisde nog veel en nam deel aan congressen. 

Vanaf 1967 wilde het lichaam van Frans niet echt meer mee. Na een operatie aan zijn slokdarm in Parijs, reisde hij nog naar India voor de priesterwijding van zijn zoon en de opening van het "Dr. Hemerijckx Leprosy Centre".

Hij overleed op 14 oktober 1969 in een ziekenhuis in Leuven, omringd door familie en vrienden.




</doc>
<doc id="671888" url="https://nl.wikipedia.org/wiki?curid=671888" title="Vasovagale syncope">
Vasovagale syncope

Vasovagale syncope is de meest voorkomende vorm van flauwvallen. Het is een tijdelijk en omkeerbaar bewustzijnsverlies ("syncope") hetgeen wordt veroorzaakt door een algehele bloedvatverwijding door stimulatie van de hersenzenuw de nervus vagus waardoor de bloeddruk sterk daalt. Het betreft voornamelijk een plotselinge vagale overactiviteit die een onvoldoende doorbloeding (van de hersenen) ten gevolge heeft. De vasovagale syncope kan worden veroorzaakt door een aantal aandoeningen of factoren die alle leiden tot hetzelfde beeld van flauwvallen.

Frequente oorzaken van een vasovagale syncope zijn:

In principe kan iedereen bij voldoend heftige uitlokkende factoren wel een vasovagale syncope krijgen.
In geval van vaak terugkerende aanvallen betreft het meestal een blootstelling aan steeds dezelfde specifieke uitlokkende factor. De eerste aanval vindt vaak plaats tussen het tiende en twintigste levensjaar en komt vervolgens soms gegroepeerd terug in de rest van het leven.

Kenmerkend voor de vasovagale syncope zijn volgende voortekenen: lichthoofdigheid, misselijkheid, zweten, oorsuizen en problemen met het gezichtsvermogen. Deze symptomen zijn tot enkele seconden voor het bewustzijnsverlies aanwezig, vooral wanneer de persoon staat of rechtop zit. Soms gaat het echter zo snel dat het flauwvallen het eerste is wat de omgeving merkt. Bij een op deze manier flauwgevallen persoon valt het bleke gezicht op, en meestal een zwakke tot zeer zwakke, trage pols. Het kan voorkomen dat er een korte spiertrekking optreedt. Dit leidt soms ten onrechte tot de gedachte dat er epilepsie in het spel kan zijn. Voor een arts die de aanval ziet is het onderscheid echter gemakkelijk te maken.

Typerend voor elke syncope is het spontane herstel. Dit gebeurt voornamelijk omdat bij het flauwvallen de persoon in horizontale positie terechtkomt. In deze positie wordt de nodige bloedtoevoer naar de hersenen hersteld en komt de persoon snel weer bij bewustzijn.

De nog niet volledig herstelde fysiologische staat van het autonoom zenuwstelsel (dat het bewustzijnsverlies controleert) zorgt ervoor dat

Laat iemand die flauwvalt rustig op de grond liggen tot hij zich beter voelt, en hijs hem of haar niet meteen in een stoel: dit vertraagt het herstel. Blijf erbij, stel gerust, bied eventueel een glaasje drinken aan (maar giet geen vloeistof in de mond van een bewusteloze - het zal in de longen lopen!). Voelt de getroffene zich na enkele minuten weer beter dan kan ieder zijns weegs gaan.

Observeer de gelaatskleur, voel de pols, kijk of er spiertrekkingen of spontane urinelozing optreden en houd de ademhaling in de gaten. Als het bewustzijn niet snel terugkeert kan er iets anders aan de hand zijn - waarschuw een arts en start in ieder geval met reanimatie als er geen hartslag is.

Soms kan de flauwgevallen persoon gaan schokken, waardoor er de indruk wordt gewekt dat hij of zij epilepsie heeft. Schokken kan een normale reactie zijn van iemand die flauw is gevallen. Let echter wel op dat wanneer hij of zij weer bij bewustzijn is, of er een verwarde toestand optreedt. Iemand die flauw is gevallen weet vrijwel meteen dat er sprake is van flauwvallen, terwijl iemand die een epileptische aanval heeft gehad, vaak verward is.

Bij patiënten met suikerziekte die relatief te veel insuline of tabletten en te weinig suiker hebben gehad kan een hypoglykemisch coma optreden dat uiterlijk een sterk hierop lijkend beeld geeft maar niet in een minuutje overgaat. In het algemeen zal van een dergelijk persoon uiteraard bekend zijn dat hij of zij suikerziekte heeft. Er moet glucagon en/of suiker worden gegeven. Sommige diabeten hebben glucagoninjecties in huis. Meestal zal er echter (snel) een dokter aan te pas moeten komen.

Bij sommige gevaarlijke factoren verloopt het mechanisme van de vasovagale syncope identiek. De nucleus tractus solitarii, gelegen in de hersenstam, wordt direct of indirect geactiveerd door de uitlokkende stimulus hetgeen resulteert in een gelijktijdige stimulatie van het parasympathische zenuwstelsel (nervus vagus) en de remming van het orthosympathische zenuwstelsel.

Dit resulteert in een spectrum van hemodynamische reacties:

Naast de mechanismen zoals hierboven beschreven zijn er ook een aantal andere aandoeningen die syncope kunnen veroorzaken. De juiste diagnose stellen bij bewustzijnsverlies is een moeilijke taak voor een arts, vooral als deze alleen kan afgaan op de beschrijving van vaak erg geschrokken omstanders die niet weten waar ze op hadden moeten letten. De kern van de diagnose van vasovagale syncope bestaat uit een duidelijke beschrijving van uitlokkende factoren, symptomen en tijdsduur door de omgeving van patiënt. Wat was de patiënt aan het doen? Was er volledig bewustzijnsverlies? Hoelang duurde dit? ('een eeuwigheid' - kijk op uw horloge!) Traden er spiertrekkingen op? Hoe was de gelaatskleur - bleek, of juist rood? Plaste de patiënt in zijn broek? Trad er een tongbeet op? Was de pols voelbaar, en klopte het hart snel of juist langzaam?

Bij patiënten met terugkerende syncope kan de nauwkeurigheid van de diagnose worden verbeterd door de volgende tests:

Vasovagale syncope zelf is bijna nooit levensbedreigend, maar de verwondingen door het vallen kunnen dat wel zijn. Tevens kunnen sociale belemmeringen optreden.

De behandeling van vasovagale syncope richt zich op het vermijden van uitlokkende factoren, het herstellen van de bloedstroom naar de hersenen tijdens een aanval en maatregelen die pathofysiologische mechanismen onderbreken of voorkomen.










</doc>
<doc id="671897" url="https://nl.wikipedia.org/wiki?curid=671897" title="Prodroom">
Prodroom

In de geneeskunde is een prodroom of de prodromale fase een vroeg symptoom of een groep symptomen die de ontwikkeling van een ziekte aangeeft of een aanwijzing dat een ziekteaanval op het punt van gebeuren staat. Een voorbeeld: koorts, malaise, hoofdpijn en anorexia zijn onderdeel van het prodroom voor de bof.

Prodroom verwijst ook naar de eerste ronde (in vivo) van virale replicatie.


</doc>
<doc id="671935" url="https://nl.wikipedia.org/wiki?curid=671935" title="Hemodynamiek">
Hemodynamiek

Hemo-dynamica, of hemodynamiek (de 'bloedbewegingsleer'), is de studie van de "mechanische" eigenschappen van de bloedstroom in het hart en vaatstelsel.

Hemo-reologie ('de bloedstroomleer') is de studie van de "fysische" eigenschappen van de bloedstroom in het hart en vaatstelsel en als zodanig, samen met de hemodynamica, onderdeel van de biofysica.

Met "mechanische" eigenschappen worden gekwantificeerde (in cijfers uitgedrukte) parameters (grootheden) bedoeld zoals drukverschillen, impedantie, totale perifere vaatweerstand, traagheid en compliantie. Deze houden verband met de "structuur" van het hart en vaatstelsel. Bij "fysische" eigenschappen gaat het om parameters als viscositeit, bloeddichtheid, elasticiteitsmodulus en vervormbaarheid en aggregatie van rode bloedcellen. Dit zijn meer eigenschappen van het "materiaal" waar het hart en vaatstelsel uit bestaat. Bij studie van de bloedsomloop worden de mechanische en fysische eigenschappen zelden volledig afzonderlijk bekeken. Strikt genomen zijn de termen geen synoniemen, maar ze kunnen in de praktijk ook niet los van elkaar worden gezien.

Voor organismen boven een bepaalde omvang, is alleen diffusie niet langer toereikend voor een efficiënte stofwisseling. Deze organismen beschikken over een hart- en vaatstelsel om via het bloed benodigde stoffen aan te voeren en afvalstoffen af te voeren. Dit geldt eveneens voor het aan- en afvoeren van warmte. De snelheid van de stofwisseling is bepalend voor de snelheid van de bloedstroom. Weefsels kunnen de bloedvoorziening lokaal of in zijn algemeenheid beïnvloeden. Dit proces wordt "autoregulatie" genoemd. Middels lokale autoregulatie kunnen de weefsels de doorbloeding nauwkeurig bijstellen door de bloedvaten nauwer of wijder te maken naargelang hun metabole behoefte (respectievelijk "vasoconstrictie" en "vasodilatatie"). Bij algemene autoregulatie wordt de gehele bloedsomloop beïnvloed. Bijvoorbeeld door verhoogde afgifte van adrenaline door de bijnier wordt de bloedsomloop versneld omdat het hart sneller en krachtiger gaat pompen en de vaten (gemiddeld) vernauwen.

Het hart vervult de grootste pompfunctie van de bloedsomloop. Bij iedere volledige doorstroming van het lichaam passeert het bloed tweemaal het hart. In feite bestaat het hart uit twee in serie geschakelde pompen die eenzelfde debiet leveren, maar onder verschillende drukomstandigheden werken. Het rechter deel (rechterhart) vervult de pompfunctie van de longcirculatie (kleine bloedsomloop). Het linker deel (linkerhart) vervult de pompfunctie van de systemische circulatie (grote bloedsomloop). Door de samentrekkingen van het hart krijgt de bloedstroom een pulserend karakter. Deze eigenschap wordt door de slagaderen omgezet in een gestage bloedstroom waardoor een efficiënte uitwisseling van stoffen ter hoogte van de haarvaten in de weefsels plaats kan vinden.

De verschillende soorten bloedvaten vervullen ook verschillende functies binnen het lichaam. De grote slagaders hebben een geleidings- en buffer- (schokopvangers)functie: ze moeten het pulsatiele (hortende) karakter van de bloedstroom (als gevolg van de samentrekkingen van het hart) omzetten in een gestage bloedstroom en daarbij zo min mogelijk druk verliezen. Zij worden daarom de "geleidingsvaten" genoemd. Om dit te kunnen doen hebben ze een grote dwarsdoorsnede en een elastische vaatwand. Het opvangen en uitspreiden van de druk en "flow" wordt het "windkessel-effect" (windketeleffect) genoemd. De arteriolen (kleine slagaders) zijn zeer gespierd en vervullen een (regulerende) weerstandsfunctie. Door vasoconstrictie en vasodilatatie kunnen ze de bloedvoorziening naar de betreffende weefsels naar behoefte instellen. Zij worden daarom ook wel de "weerstandsvaten" genoemd. De haarvaten (capillairen) hebben een zeer dunne vaatwand en een zeer kleine diameter zodat diffusie kan plaatsvinden. De haarvaten en de venulen worden samen de "uitwisselingsvaten" genoemd. De druk is inmiddels zeer laag geworden door onder andere de grote weerstand van de arteriolen. De aders (de venulen en de venen) hebben een grotere diameter dan de slagaders, waardoor ze het bloed onder lage druk terug naar het hart kunnen voeren. Bovendien kan er door deze grotere diameter (en dus groter volume) relatief veel bloed worden opgeslagen in het veneuze stelsel, vandaar de naam "capaciteitsvaten" voor de venen.

Het bloed bestaat uit plasma en cellen. De effecten van de bestanddelen van het bloed op de bloedstroom worden bestudeerd in de hemo-reologie. Het hematocriet, de vervormbaarheid van de bloedcellen en de aggregatie van rode bloedcellen hebben bijvoorbeeld een groot effect op de viscositeit van het bloed. De viscositeit op zijn beurt heeft weer een groot effect op de manier waarop bloed stroomt.

Bij de analyse van de bloedstroom is er een groot verschil tussen de gestage "flow" (Engels: "Steady flow") en de oscillerende "flow" (Engels: "Oscillatory flow"). Over het algemeen wordt in de hemoreologie vooral de "steady flow" en in de hemodynamica vooral de "oscillatory flow" bestudeerd. Womersley's oscillerende "flow" theorie maakt hierop een uitzondering.
De bloedstroom wordt beïnvloed door een groot aantal fysische factoren. In grote lijnen wordt de hemoreologie beschreven door de wet van Hagen-Poiseuille die naar analogie van de wet van Ohm geschreven kan worden als:
Daarbij is Q de stroomsterkte van het bloed (of kortweg "flow"), ΔP de drukval over het gemeten traject en R de weerstand van het bloedvat. 
In feite is dit een overgesimplificeerde afleiding van de uit de numerieke stromingsleer (Engels: "Computational Fluid Dynamics", CFD) bekende Navier-Stokesvergelijkingen.
Lokale autoregulatie van de druk en de "flow" gebeurt door het aanpassen van de weerstand. 

Factoren waar de weerstand in hoofdzaak van afhangt zijn de interne diameter (2r) en lengte (l) van het bloedvat, en de viscositeit (η) van het bloed.
De wet van Hagen-Poiseuille wordt daarom vaak geschreven als:
Daarbij worden de volgende aannames gedaan:

Aan deze voorwaarden wordt "in vivo" nooit voldaan. Deze formule is daarom niet direct toepasbaar om de exacte waarden te bepalen. Wel kan het een idee geven hoeveel de andere variabelen veranderen als men er een aanpast. Voor de gehele bloedsomloop is een variant van de eerste formule wel van toepassing. Het hartminuutvolume ("Cardiac Output", CO) is gelijk aan de gemiddelde slagaderlijke druk ("Mean Arterial Pressure", MAP) gedeeld door de totale perifere vaatweerstand ("Total Peripheral Resistance", TPR). Eigenlijk hoort de druk in het rechteratrium van de MAP te worden afgetrokken, maar omdat deze relatief zeer klein is, wordt de term meestal weggelaten.

De stroom"snelheid" van het bloed moet onderscheiden worden van stroom"sterkte". De "flow" en het hartminuutvolume zijn maten van stroomsterkte en worden uitgedrukt in eenheden van volume per eenheden van tijd. De stroomsterkte (Q) gedeeld door de oppervlakte van de dwarsdoorsnede van een bloedvat (A) geeft de gemiddelde stroomsnelheid (v) en wordt uitgedrukt in eenheden van lengte per eenheden van tijd.

De stroomsnelheid in een bloedvat is niet gelijkmatig verdeeld en het profiel hangt voornamelijk af van de vaatdiameter en de mate van turbulentie. Voor turbulentiestudies wordt veelal het getal van Reynolds (Re) gebruikt.
Grofweg kan men turbulente "flow" verwachten als de waarde van Re boven de 2200 komt.
Stroomsnelheden en turbulente "flow" vinden onder andere hun belang bij studies van hartklepafwijkingen en vaatvernauwingen. De viscositeit van het bloed en de visco-elasticiteit van het bloed en de vaatwand, worden onder andere bestudeerd bij bloedafwijkingen.

In het slagaderlijke vaatstelsel is de bloedstroom zelden gestaag. Het verschil tussen gestage en oscillerende (pulsatiele) bloedstroom kan vergeleken worden met het verschil tussen gelijkstroom en wisselstroom uit de elektriciteitsleer. Vanwege de lengte van het slagaderlijke vaatstelsel vertoont het veel gelijkenissen met een transmissielijn. Omdat de vaten een bepaalde compliantie hebben en het bloed een bepaalde traagheid heeft kan bij een oscillerende bloedstroom de "flow" niet langer bepaald wordt door druk gedeeld door weerstand. Bij een oscillerende bloedstroom kunnen alleen deelsignalen van druk en "flow" uit dezelfde "harmonische" met elkaar in direct verband gebracht worden. Daarvoor moet eerst een Fourieranalyse van de signalen worden uitgevoerd. Het verband tussen druk en "flow", een frequentieafhankelijke mechanische weerstand, is de impedantie. 

Om de impedantie (formula_7) van het vaatstelsel te berekenen zoals die vanuit het hart gezien wordt is het zinvol om een elektrisch analogon daarvoor te gebruiken. De inertie van het bloed (vergelijkbaar met de zelfinductie van een elektrische spoel, L), de compliantie van de vaten (vergelijkbaar met een elektrische capaciteit van een condensator, C), de weerstand van de vaten (vergelijkbaar met elektrische weerstand van een weerstandscomponent, R) en de hartslagfrequentie (f, ω = 2πf) zijn dan de gebruikte componenten waarmee een elektrisch vervangschema opgesteld kan worden. 
"E" staat daarbij voor de incrementele elasticiteitsmodulus (de Young modulus) van de vaatwand. De elasticiteitsmodulus krijgt de toevoeging "incrementeel" omdat het verband tussen spanning ("stress", σ) en rek ("strain", ε) niet lineair is in biologische weefsels. 

Voor de bepaling van de complexe impedantie wordt gebruikgemaakt van complexe getallen. De reactantie (X) is het imaginair deel van de complexe impedantie die staat voor de mate van tegenstand van het systeem aangaande veranderingen van "flow" of druk. De reactantie en de complexe impedantie worden gegeven door:

De impedanties van de weerstand en de traagheid samen vormen de longitudinale impedantie (Z).
De transversale impedantie (Z) wordt gegeven door de impedantie van de compliantie.

De karakteristieke impedantie (Z) is de impedantie van het systeem in een reflectieloze toestand. Deze wordt in het frequentiedomein benaderd door de druk en "flow" uit de hogere harmonischen (4 Hz en hoger) te delen of in het tijddomein door de helling van de "upstroke" van de drukgolf te delen door de helling van de "upstroke" van de "flow"-golf. In het vroege begin van de polsgolf is er namelijk nog geen significante reflectie aanwezig. Ook kan de Z voor grote vaten zoals de aorta (waar de weerstand laag is) uitgerekend worden met behulp van de (Z) en de (Z) per lengte eenheid (respectievelijk Z' en Z'). Dit kan worden herschreven naar een formule met andere grootheden die makkelijker zijn te bepalen. Daarbij staat C voor de oppervlaktecompliantie.

De ingangsimpedantie beschrijft het te meten systeem volledig. Deze kan goed benaderd worden met het vier elementen windketelmodel, bestaande uit een weerstand, een compliantie, een karakteristieke impedantie en een traagheid. In het frequentiedomein is bij 0 Hz de ingangsimpedantie gelijk aan de weerstand. Bij hogere harmonischen (4 Hz en hoger) is de ingangsimpedantie ongeveer gelijk aan de karakteristieke impedantie. In geleidingsvaten is de karakteristieke impedantie een reëel getal en kan dan benaderd worden met behulp van de polsgolfsnelheid ("PWV").

Het oorspronkelijke windketelmodel van de fysioloog Otto Frank bevat twee elementen: Een compliantie en een weerstand. De compliantie wordt daarin voorgesteld als de "drukverspreider" of "windketel" (Duits: "Windkessel") voor een brandweerpomp. Dit element zorgt ervoor dat het pulsatiele karakter van de bloedstroom wordt omgezet in een meer constante "flow". De weerstand wordt voorgesteld als de spuitkop van de brandweerslang die de "flow" kan bijstellen. Voor hogere harmonischen gaat de ingangsimpedantie in dit model echter naar nul. In bloedvaten gaat de ingangsimpedantie naar de karakteristieke impedantie. Deze werd later aan het model toegevoegd in de vorm van een weerstand voor de compliantie (het drie elementenmodel). Voor hogere harmonischen (4 Hz en hoger) wordt de impedantie benaderd door een weerstand (de kleine r in de elektrische schakelschema's) omdat de fasehoek (φ) naar nul gaat. Voor lagere frequenties is dit niet het geval. Zodoende wordt in sommige gevallen ook een traagheid geïntroduceerd (het vier elementenmodel) om hiervoor te corrigeren. De impedantie uit dit model komt zeer goed overeen met het verloop van de werkelijke ingangsimpedantie. Uit praktische overwegingen wordt toch vaak gebruikgemaakt van het drie elementenmodel. Deze komt voor de meeste studies voldoende overeen met de werkelijkheid.

Voor de kliniek zijn het "windkessel"-model en de hemoreologische benadering niet praktisch. Veel van de variabelen kunnen namelijk "in vivo" niet nauwkeurig genoeg bepaald worden. Om toch hemodynamische parameters te bepalen die ook in de kliniek van toepassing zijn, zijn in de laatste decennia technieken ontwikkeld voor polsgolfanalyse (PWA) en de bepaling van de polsgolfsnelheid (PWV). Uit de polsgolfanalyse kunnen parameters worden afgeleid als de centrale bloeddruk, augmentatie-index en reflexiegrootte. De polsgolfsnelheid heeft een direct verband met de vaatwandstijfheid en dus ook de compliantie. Het verband met de stijfheid blijkt uit de Moens-Kortewegvergelijking:
Bramwell en Hill hebben deze formule uit praktische overwegingen omgezet naar:
Deze formule geeft het reciproque verband tussen de polsgolfsnelheid en de compliantie (ΔV/ΔP) van een arterie.




</doc>
