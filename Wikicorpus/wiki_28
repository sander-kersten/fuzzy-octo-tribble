<doc id="3953779" url="https://nl.wikipedia.org/wiki?curid=3953779" title="Ereteken van het Duitse Rode Kruis">
Ereteken van het Duitse Rode Kruis

Het Ereteken van het Duitse Rode Kruis (Duits: "Ehrenzeichen des Deutschen Roten Kreuzes") is een in 1922 ingestelde Duitse onderscheiding. De onderscheiding werd in 1934 genazificeerd, wat inhield dat op het ereteken een swastika werd aangebracht, en heeft in die vorm tot 1939 bestaan.

Het moderne ereteken is een onderscheiding voor verdienste van het Duitse Rode Kruis. De onderscheiding die het karakter van een ridderorde heeft wordt door de Bondspresident van Duitsland erkend.

Het Ereteken van het Duitse Rode Kruis werd in zijn huidige vorm op 8 mei 1953 door het Duitse Rode Kruis ingesteld, en is als onderscheiding erkend door de Bondsresident van de Bondsrepubliek Duitsland. De onderscheiding wordt door de President van het Duitse Rode Kruis toegekend. Tegenwoordig zijn er nog maar twee graden.

In beide gevallen is het een wit geëmailleerd kruis van Genève met op het centrale medaillon het kruis van het Rode Kruis, binnen een lauwerkrans van het desbetreffende metaal. Men mag het Ereteken van het Duitse Rode Kruis als miniatuur, baton en knoopsgatversiering dragen. Het lint is rood met een smalle witte bies.

Alle versierselen worden aan een rood lint met smalle witte bies op de linkerborst gedragen.

Het Ereteken van het Duitse Rode Kruis wordt alleen toegekend aan personen die bijzonder succesvolle activiteit ontplooiden of opmerkelijke individuele acties uitvoerden die met de doelstellingen van het Rode Kruis overeenkomen.

Het Ereteken van het Duitse Rode Kruis werd in 1922 ingesteld en werd tot en met het jaar 1934 in twee klassen toegekend:

De onderscheidingen onderscheiden zich door de blauw geëmailleerde ring rond het centrale medaillon. 

Een bijzondere uitvoering van het Ereteken van het Duitse Rode Kruis werd in de vrije stad Danzig uitgereikt. Deze onderscheiding was versierd met de kroon van het wapenschild van Gdansk en na 1934 aangevuld met een kleine zwart geëmailleerde swastika aan de bovenkant van het kruis. Danzig was een Vrije Stad die door de Volkenbond werd bestuurd. Duitse organisaties waren in de oude Hanzestad desondanks actief. 

Het Ereteken Ie Klasse kreeg de vorm van het typisch Duitse Steckkreuz en werd zonder lint op de linkerborst gespeld.
Een dergelijke onderscheiding wordt in het protocol rond onderscheidingen gezien als een officierskruis.

De Nationaal-Socialisten hebben het aantal onderscheidingen in het Duitse Rijk enorm uitgebreid. Dat gebeirde ook met het In 1934 werden drie nieuwe klassen ingesteld. Daardoor kreeg de decoratie meer dan voorheen het karakter van een ridderorde met graden die correspondeerden met de gebruikelijke graden van een moderne orde van verdienste.

Tot 1937 was voorgeschreven dat de heren het Ereteken van het Duitse Rode Kruis konden ontvangen terwijl de dames het Dameskruis van het Ereteken van het Duitse Rode Kruis kregen uitgereikt. Beide kruisen waren overigens gelijk in rang. 

De zilveren ster is rhombusvormig en dus strikt genomen een plaque. Op de zilveren ster is het Ereteken van het Duitse Rode Kruis gelegd. De naaldvormige stralen zijn afwisselend glad en met kleine pareltjes versierd. De ster werd op de linkerborst gedragen. 

Het Ereteken der Ie klasse werd aan een lint om de hals gedragen. Daarbij werd het kruis twee vingers onder de witte das van een rokkostuum gehangen. Bij uniformen kwam het kruis boven de das of net onder de kraagspiegel te hangen.

Het Kruis van Verdienste kreeg de vorm van het typisch Duitse Steckkreuz en werd zonder lint op de linkerborst gespeld. Daarbij werd het kruis onder het IJzeren Kruis Ie Klasse, het Kruis voor Oorlogsverdienste Ie Klasse en onderscheidingen voor dapperheid bevestigd. Bij uniformen kwam het kruis op de uniformszak gedragen. Bij rokkostuums was men vrijer bij het vinden van een geschikte plaats op de linkerkant van het rokjasje.

De vierde graad; het Ereteken van het Duitse Rode Kruis werd door heren aan een lint op de linkerborst gedragen.

De vijfde graad; het Dameskruis van het Ereteken van het Duitse Rode Kruis werd aan een strik van het lint op de linkerschouder gedragen. Het verguld bronzen kruis is iets kleiner dan de kruisen die door de heren werden gedragen.

De versierselen waren van verguld brons of, zoals de ster, van zilver en verguld brons. Op het kruis was witte, zwarte en rode emaille aangebracht. Het lint was van moiré-zijde.

Op dagelijkse uniformen werd een kleine vierkante baton van het lint gedragen als teken van het bezit van dit kruis. Op geklede kostuums werden kleine strikjes van het lint, de knoopsgatversieringen gedragen. Heren droegen op rokkostuums kleine lintjes met daaraan een miniatuur of een hruis aan een kleine ketting op het revers van het jasje.

In 1937 was het ontwerp gewijzigd en met een swastika versierd. De orde werd gereorganiseerd en kreeg nu zeven klassen: 


Het verguld bronzen grootkruis werd nooit uitgereikt. De ster en de eveneens aan een lint om de hals gedragen Ie Klasse werden wel toegekend. Het kruis van de Ie Klasse van het Ereteken van het Duitse Rode Kruis was kleiner dan het grootkruis maar verder in alle details gelijk. De ster was van zilver. Daarop was een verguld zilveren en geëmailleerd kruis gelegd. De andere kruisen zijn ook van verguld en geëmailleerd brons.

Het voor vrouwen gereserveerde kruis (Duits: ""Frauenkreuz"") kon als enige van de decoraties van het Ereteken van het Duitse Rode Kruis ook met diamanten versierd worden uitgereikt. Deze verguld bronzen kruisen zijn kostbaar en uiterst zeldzaam.

De medaille werd in twee varianten uitgereikt. Er zijn verzilverd bronzen medailles met emaille en verguldedetails op de adelaar en het hakenkruis bekend. Andere kruisen zijn van wit metaal, een legering met zink. vervaardigd. Op deze medailles ontbreekt het verguldsel.

De keerzijde van de kruisen was witgeëmailleerd. Op het Steckkreuz, het Kruis van Verdienste van het Ereteken van het Duitse Rode Kruis, was op de keerzijde een beugel aangebracht. De keerzijde van de medaille was niet geëmailleerd en draagt op de horizontale balk de opdracht "FÜR VERDIENSTE UM DAS DEITSCHE ROTE KREUZ". 

Na 1939 werd het Ereteken niet meer uitgereikt. Het Ereteken voor de Duitse Volksverzorging (Duits: ""Ehrenzeichen für deutsche Volkspflege"") nam de plaats in.


Ook in de DDR werd een Ereteken van het Rode Kruis uitgereikt. Dit "Ereteken van het Rode Kruis van de Duitse Democratische Republiek" (Duits: ""Ehrenzeichen des DRK der DDR"") was een ronde speld die in goud, zilver en brons werd uitgereikt. 

De diameter was ongeveer 25 millimeter en de speld bestond uit drie gouden ringen. Op de buitenste ring was te lezen: DEUTSCHES ROTES KREUZD met daaronder DEUTSCHE DEMOKRATISCHE REPUBLIK. De tweede ring bestond uit gouden eikenbladeren onder het woord: FÜR VERDIENSTE. De binnenste en de laatste ring was wit geëmailleerd. Centraal stond het rood geëmailleerde rode kruis op een witte achtergrond.

Op de witte metalen draagbeugel waren een rood kruis en twee vergulde eikenbladeren aangebracht.

Onderscheidingen van de DDR kregen vaker deze, van de Sovjetrussissische onderscheidingen en socialistische orden afgekeken- vorm. Achter het kleine draagbeugeltje is een veiligheidsspeld aangebracht waarmee het versiersel op de revers van de jas op o op dameskleding kon worden vastgespeld. 

Het dragen van onderscheidingen van de DDR is in de Bondsrepubliek Duitsland niet verboden.

De Prestatiegesp van het Duitse Rode Kruis (Duits: "DRK-Leistungsspange") wordt in twee klassen uitgereikt. Er zijn gouden en zilveren gespen. De gesp, met een rood kruis op witte ondergrond, wordt op de rechterborstzak gedragen.

De jubileumgespen (Duits:"Jahresspangen") worden bij ieder 5jarig jubleum en daarna iedere vijf jaar die men als actief lid volmaakt uitgereikt. Er zijn dus zillveren gespen voor 5-, 10-, 15-, 20- en 25 jaren actief lid zijn. Er zijn ook gouden gespen voor het 30-, 35-, 40-, 45-, 50-, 55-en zelfs 60 jaren actief zijn. Proeftijd en tijd in de jongerenafdeling tellen mee. Het aantal dienstjaren wordt op het lint, want meer dan een vierkante baton is het niet, met verticale rode strepen aangeduid.

Er zijn ook Insignes van de Reddingsbrigade van het Duitse Rode Kruis (Duits: ""Leistungsabzeichen der Wasserwacht des DRK"").
De gouden en zilveren insignes worden door de Bondspresident als onderscheidingen erkend, de bronzen insignes daarentegen niet.

Deze speld wordt aan bloeddonoren, of zij nu lid van het Rode Kruis zijn of niet, uitgereikt. Op de speld staat een getal dat overeenkomt met het aantal bloeddonaties.

De verschillende regionale afdelingen hebben hun eigen insignes, spelden en eretekens. Zo is er een ""Ehrennadel des DRK-Landesverbandes Oldenburg e.V".".

De tussen 1937 en 1939 uitgereikte versierselen zijn van een hakenkruis voorzien. Als gevolg daarvan is het verzamelen, tentoonstellen en verhandelen van deze onderscheiding in Duitsland aan strenge wettelijke regels is onderworpen.

De geallieerde mogendheden hebben na de bezetting van Duitsland het dragen van alle Duitse orden en onderscheidingen, dus ook die uit het Duitse Keizerrijk van vóór 1918, verboden. Dat verbod is in de DDR altijd van kracht gebleven. Op 26 juli 1957 vaardigde de Bondsrepubliek Duitsland een wet uit waarin het dragen van onderscheidingen met daarop hakenkruizen of de runen van de SS werd verboden. Het dragen van dit insigne werd, net als het dragen van het Ereteken voor de 9e November 1923, de zogenaamde ""Bloedorde"", streng verboden. Ook het verzamelen, tentoonstellen en afbeelden van de onderscheiding werd aan strenge regels gebonden. Een aantal onderscheidingen werd ontdaan van de hakenkruizen en soms van hakenkruis en adelaar. In deze gedenazificeerde uitvoering mochten de onderscheidingen worden gedragen. Ook met deze versierselen is dat het geval.


Dit artikel is gedeeltelijk gebaseerd op dat van de Duitse Wikipedia


</doc>
<doc id="3954274" url="https://nl.wikipedia.org/wiki?curid=3954274" title="Sulcus paracentros">
Sulcus paracentros

De sulcus paracentros is een hersengroeve in het mediale oppervlak van de frontale kwab van de grote hersenen. Deze groeve scheidt de voorgelegen gyrus frontalis medialis van de achtergelegen lobulus paracentros.


</doc>
<doc id="3954502" url="https://nl.wikipedia.org/wiki?curid=3954502" title="Jennifer Worth">
Jennifer Worth

Jennifer Worth (Clacton-on-Sea, 25 september 1935 - 31 mei 2011) was een Engelse verpleegster en musicus. Ze heeft haar memoires over haar werk als een verloskundige in het armoedige East End in Londen in de jaren 50 van de 20e eeuw beschreven in de trilogie: "Call the Midwife", "Shadows of the Workhouse" en "Farewell to The East End".

Worth, geboren als Jennifer Lee in Clacton-on-Sea in het graafschap Essex, is opgegroeid in Amersham, Buckinghamshire. Op de leeftijd van 15 jaar ging ze van school en leerde stenografie en typen en werd ze secretaresse voor het schoolhoofd van de Dr. Challoner's Grammar School. Daarna heeft ze een opleiding gevolgd tot verpleegster in het Royal Berkshire Hospital in Reading en verhuisde vervolgens naar Londen om een opleiding tot verloskundige te volgen.

In de vroege jaren 50 van de 20e eeuw kreeg Lee een functie als verpleegster in het London Hospital te Whitechapel. Samen met de Anglicaanse nonnengemeenschap Sisters of St. John the Devine verleende ze zorg aan de armen. Daaropvolgend werkte ze als verpleegster in het Elisabeth Garret Anderson Hospital in Bloomsburry en later in het Marie Curie Hospital in Hampstead.

Ze trouwde met de kunstenaar Philip Worth in 1963 waarmee ze twee dochters kreeg. In 1973 liet Worth de verpleging achter zich om haar muzikale interesse te volgen. Ze heeft als soliste en met koren opgetreden door heel Groot-Brittannië en Europa. Later begon ze te schrijven. Het eerste deel van haar memories "Call the Midwife" werd gepubliceerd in 2002. Het boek werd een hit toen het werd herdrukt in 2007. "Shadows of the Workhouse" (2005, herdruk in 2008) en "Farewell to the East End" (2009) werden ook bestsellers. De trilogie werd bijna een miljoen keer verkocht in Groot-Brittannië. In 2010 werd het vierde deel van haar memoires gepubliceerd, "In the Midst of Life", waarin Worth terugblikt op haar ervaringen als verpleegster van terminaal zieken.

Worth liet zich zeer kritisch uit over Mike Leigh's film "Vera Drake" uit 2004. Volgens Worth werden de gevolgen van illegale abortussen onrealistisch verbeeld in de film. De methode om te aborteren die wordt getoond in de film is volgens Worth bijna altijd fataal voor de moeder, in plaats van relatief snel en pijnloos.

Worth overleed op 31 mei 2011 aan de eerder dat jaar gediagnosticeerde slokdarmkanker. "Call the Midwife", een televisieserie die gebaseerd is op haar boeken werd vanaf 15 januari 2012 op BBC One uitgezonden. Worth overleed slechts dagen voordat het filmen begon. Worth is betrokken geweest bij het schrijven van het script en heeft Jessica Raine toestemming te geven om haar te spelen. Ook heeft Worth persoonlijk de Britse comédienne Miranda Hart uitgekozen voor de rol van Camilla Fortescue-Cholmeley-Browne, de 1,88 meter lange vriendin van Worth, die bekendstond als Chummy.



</doc>
<doc id="3954756" url="https://nl.wikipedia.org/wiki?curid=3954756" title="Jacob Barnett">
Jacob Barnett

Jacob Barnett (Indianapolis, Indiana, 26 mei 1998) is een Amerikaans wonderkind.

Op 2-jarige leeftijd werd bij Barnett autisme vastgesteld. Hij kreeg van zijn ouders therapie en huisonderricht. Hij bleek een IQ van 170 te hebben. Zijn moeder heeft hieraan een boek gewijd.

Op 12-jarige leeftijd had hij zijn middelbare school afgerond, en ging hij studeren aan de Universiteit van Indiana. Op 15-jarige leeftijd werd hij student bij de 'Perimeter Scholars International' (PSI), een masterprogramma van het Perimeter Institute for Theoretical Physics binnen de Universiteit van Waterloo in Waterloo, Ontario.

Hij richt zich vooral op de wiskunde en natuurkunde (astrofysica). Hij uit bedenkingen bij de oerknaltheorie, die volgens hem onvoldoende verklaring biedt voor de hoeveelheid koolstof in het heelal.

Hij bestudeert ook de relativiteitstheorie van Albert Einstein en verklaarde al in 2011 dat hij werkte aan een herziening, zo niet een aanvulling van deze theorie.




</doc>
<doc id="3955051" url="https://nl.wikipedia.org/wiki?curid=3955051" title="Gyrus longus insulae">
Gyrus longus insulae

De gyrus longus insulae is een hersenwinding van het eiland van Reil van de grote hersenen. De hersenwinding ligt in het achterdeel van het eiland van Reil en wordt door de sulcus centralis insulae gescheiden van de gyri breves insulae die voor deze hersengroeve ligt.


</doc>
<doc id="3955065" url="https://nl.wikipedia.org/wiki?curid=3955065" title="Sulcus olfactorius">
Sulcus olfactorius

De sulcus olfactorius is een hersengroeve in het mediale oppervlak van de frontale kwab van de grote hersenen. Deze groeve scheidt de meer mediaal gelegen gyrus rectus van de meer lateraal gelegen gyrus orbitalis medialis. Gewoonlijk ligt het achterste einde van de sulcus olfactorius meer lateraal dan het voorste einde. Over de sulcus olfactorius heen, ligt de tractus olfactorius.


</doc>
<doc id="3955071" url="https://nl.wikipedia.org/wiki?curid=3955071" title="Ramus marginalis sulci cinguli">
Ramus marginalis sulci cinguli

De ramus marginalis sulci cinguli is een hersengroeve in het mediale oppervlak van de grote hersenen. Het is een zijtak van de sulcus cinguli en scheidt de voorgelegen lobulus paracentros van de achtergelegen precuneus. 


</doc>
<doc id="3955184" url="https://nl.wikipedia.org/wiki?curid=3955184" title="Sulcus occipitotemporalis">
Sulcus occipitotemporalis

De sulcus occipitotemporalis is een hersengroeve in het mediale oppervlak van voornamelijk de temporale kwab van de grote hersenen. Deze groeve scheidt de meer mediaal gelegen gyrus parahippocampalis van de ondergelegen gyrus fusiformis.

Voor deze hersengroeve wordt ook de term "sulcus temporalis inferior" als synoniem gebruikt. Dit gebruik is echter verouderd. De sulcus temporalis inferior is echter in meerdere indelingen de groeve tussen de gyrus temporalis inferior en de gyrus fusiformis.

De sulcus occipitotemporalis kan uit één ononderbroken deel bestaan of uit twee, drie of vier onderbroken delen. In een aantal gevallen is de sulcus occipitotemporalis verbonden met de sulcus temporalis inferior. In de meeste gevallen eindigt hij (dicht) bij de incisura praeoccipitalis. 


</doc>
<doc id="3955207" url="https://nl.wikipedia.org/wiki?curid=3955207" title="Gyrus orbitalis anterior">
Gyrus orbitalis anterior

De gyrus orbitalis anterior is een hersenwinding aan het orbitale oppervlak van de frontale kwab van de grote hersenen. Aan de achterzijde wordt deze hersenwinding begrensd door de sulcus orbitalis transversus van de achtergelegen gyrus orbitalis posterior. Aan de mediale zijde loopt de ramus rostralis sulci orbitalis medialis die de grens vormt met de gyrus orbitalis medialis. Aan de laterale zijde loopt de ramus rostralis sulci orbitalis lateralis die de grens vormt met de gyrus orbitalis lateralis. Door de gyrus orbitalis anterior verlopen een aantal sulci orbitales intermedii.


</doc>
<doc id="3955219" url="https://nl.wikipedia.org/wiki?curid=3955219" title="Gyrus orbitalis posterior">
Gyrus orbitalis posterior

De gyrus orbitalis posterior is een hersenwinding aan het orbitale oppervlak van de frontale kwab van de grote hersenen. Aan de voorzijde wordt deze hersenwinding begrensd door de sulcus orbitalis transversus van de voorgelegen gyrus orbitalis anterior. Aan de mediale zijde loopt de ramus caudalis sulci orbitalis medialis die de grens vormt met de gyrus orbitalis medialis. Aan de laterale zijde loopt de ramus caudalis sulci orbitalis lateralis die de grens vormt met de gyrus orbitalis lateralis. Door de gyrus orbitalis posterior loopt de sulcus orbitalis posterior medialis en de sulcus orbitalis posterior lateralis.


</doc>
<doc id="3955226" url="https://nl.wikipedia.org/wiki?curid=3955226" title="Gyrus orbitalis medialis">
Gyrus orbitalis medialis

De gyrus orbitalis medialis is een hersenwinding aan het orbitale oppervlak van de frontale kwab van de grote hersenen. Aan de mediale zijde loopt de sulcus olfactorius die de grens vormt met de gyrus rectus. Aan de laterale zijde loopt de sulcus orbitalis medialis. De hersengroeve bestaat uit de ramus rostralis sulci orbitalis medialis, die de gyrus orbitalis medialis scheidt van de gyrus orbitalis anterior en de ramus caudalis sulci orbitalis medialis, die de grens vormt met de gyrus orbitalis posterior. Door de gyrus orbitalis medialis loopt de sulcus fragmentosus.


</doc>
<doc id="3955232" url="https://nl.wikipedia.org/wiki?curid=3955232" title="Gyrus orbitalis lateralis">
Gyrus orbitalis lateralis

De gyrus orbitalis lateralis is een hersenwinding aan het orbitale oppervlak van de frontale kwab van de grote hersenen. Aan de mediale zijde loopt de sulcus orbitalis lateralis. De hersengroeve bestaat uit de ramus rostralis sulci orbitalis lateralis, die de gyrus orbitalis lateralis scheidt van de gyrus orbitalis anterior en de ramus caudalis sulci orbitalis lateralis, die de grens vormt met de gyrus orbitalis posterior. 


</doc>
<doc id="3955241" url="https://nl.wikipedia.org/wiki?curid=3955241" title="Sulcus orbitalis lateralis">
Sulcus orbitalis lateralis

De sulcus orbitalis lateralis is een hersengroeve in het orbitale oppervlak van de frontale kwab van de grote hersenen. Het is onderdeel van een aantal aangesloten hersengroeven in het orbitale oppervlak die samen een in een H-vorm liggen. Deze H-vorm werd voor het eerst benoemd (als "scissure en H") door Gratiolet in 1854. De sulcus orbitalis lateralis zelf bestaat uit twee taken: een voortak, "ramus rostralis" en een achtertak, "ramus caudalis". Evenwijdig aan de sulcus orbitalis lateralis loopt, als onderdeel van het H-vormige complex, de sulcus orbitalis medialis. Deze bestaat gelijk aan de sulcus orbitalis lateralis, ook uit een "ramus rostralis" en "ramus caudalis". De schuinverlopende hersengroeve, die de sulcus orbitalis lateralis met de sulcus orbitalis medialis verbindt, wordt de sulcus orbitalis transversus genoemd.


</doc>
<doc id="3955244" url="https://nl.wikipedia.org/wiki?curid=3955244" title="Sulcus orbitalis medialis">
Sulcus orbitalis medialis

De sulcus orbitalis medialis is een hersengroeve in het orbitale oppervlak van de frontale kwab van de grote hersenen. Het is onderdeel van een aantal aangesloten hersengroeven in het orbitale oppervlak die samen een in een H-vorm liggen. De sulcus orbitalis lmedialis zelf bestaat uit twee taken: een voortak, "ramus rostralis" en een achtertak, "ramus caudalis". Evenwijdig aan de sulcus orbitalis medialis loopt, als onderdeel van het h-vormige complex, de sulcus orbitalis lateralis. Deze bestaat gelijk aan de sulcus orbitalis medialis, ook uit een "ramus rostralis" en "ramus caudalis". De schuinverlopende hersengroeve, die de sulcus orbitalis medialis met de sulcus orbitalis lateralis verbindt, wordt de sulcus orbitalis transversus genoemd.



</doc>
<doc id="3955253" url="https://nl.wikipedia.org/wiki?curid=3955253" title="Sulcus orbitalis transversus">
Sulcus orbitalis transversus

De sulcus orbitalis transversus is een hersengroeve in het orbitale oppervlak van de frontale kwab van de grote hersenen. Het is onderdeel van een aantal aangesloten hersengroeven in het orbitale oppervlak die samen een in een H-vorm liggen. De sulcus orbitalis transversus verloopt schuin en verbindt de sulcus orbitalis lateralis met de sulcus orbitalis medialis, die ook onderdeel uitmaken van het H-vormige complex, verbindt.



</doc>
<doc id="3955327" url="https://nl.wikipedia.org/wiki?curid=3955327" title="Sulcus fragmentosus">
Sulcus fragmentosus

De sulcus fragmentosus is een hersengroeve in het orbitale oppervlak van de frontale kwab van de grote hersenen. Deze groeve loopt in de gyrus orbitalis medialis.


</doc>
<doc id="3955353" url="https://nl.wikipedia.org/wiki?curid=3955353" title="Precuneus">
Precuneus

De precuneus (Latijnse schrijfwijze: "praecuneus" ) of voorwig is een deel van de pariëtale kwab van de grote hersenen. Hij vormt een onderdeel van de mediale oppervlak en wordt aan de onderkant begrensd door de sulcus parietooccipitalis van de cuneus. Aan de bovenkant loopt de ramus marginalis sulci cinguli, die de precuneus scheidt van de lobulus paracentros. De sulcus subparietalis vormt de grens tussen de precuneus en de gyrus cinguli posterior.

In de hersenkaart van Brodmann wordt de precuneus grotendeels ingenomen door de "area parietalis superior" (area 7).


</doc>
<doc id="3955359" url="https://nl.wikipedia.org/wiki?curid=3955359" title="Cuneus">
Cuneus

De cuneus of wig is een deel van de occipitale kwab van de grote hersenen. De cuneus maakt deel uit van het mediale oppervlak en wordt boven begrensd door de sulcus parietooccipitalis van de precuneus en aan de onderkant door de fissura calcarina van de gyrus lingualis.

In de hersenkaart van Brodmann ligt een deel van de "area striata" (area 17) op de cuneus.


</doc>
<doc id="3955537" url="https://nl.wikipedia.org/wiki?curid=3955537" title="Lobulus parietalis superior">
Lobulus parietalis superior

De lobulus parietalis superior of het bovenste wandkwabje is een deel van de pariëtale kwab van de grote hersenen. De lobulus parietalis superior loopt door naar het mediale oppervlak van de grote hersenen en wordt daar de precuneus genoemd. Aan de voorzijde wordt de lobulus parietalis superior van de gyrus postcentralis begrensd door de sulcus postcentralis. Aan de onderzijde vormt de sulcus intraparietalis de grens met de lobulus parietalis inferior.

In de hersenkaart van Brodmann ligt aan de voorzijde de "area praeparietalis" (area 5) en achter dit gebied de "area parietalis superior" (area 7).


</doc>
<doc id="3955586" url="https://nl.wikipedia.org/wiki?curid=3955586" title="Aaltje Visser">
Aaltje Visser

Aaltje Visser (1851- november 1871) was de eerste vrouwelijke gediplomeerde apothekersbediende van Nederland. 

Aaltje leefde in de tijd van minister Thorbecke. Zijn Wet op het Artsexamen dateerde van 1 juni 1865. Volgens art. 17 van de instructie voor apotheken konden alleen mannen apotheker worden. In 1868 werd de wet veranderd, waarna het voor vrouwen mogelijk werd om apothekersbediende te worden. Aaltje Visser was begin juli 1868 de eerste vrouw die haar examen haalde, een week later was Anna Maria Tobbe uit Zaandijk aan de beurt.

Aaltje overleed drie jaar later aan tyfus .


</doc>
<doc id="3955597" url="https://nl.wikipedia.org/wiki?curid=3955597" title="Gyri orbitales">
Gyri orbitales

De gyri orbitales of oogkuilswindingen zijn de hersenwindingen aan het orbitale oppervlak van de frontale kwab van de grote hersenen. 

Daartoe worden voornamelijk de gyri orbitales anterior, posterior, lateralis en medialis gerekend.


</doc>
<doc id="3955606" url="https://nl.wikipedia.org/wiki?curid=3955606" title="Polus frontalis">
Polus frontalis

De polus frontalis of voorhoofdspool is het vrije uiteinde van de frontale kwab van de grote hersenen.

In de hersenkaart van Brodmann bedekt de "area frontopolaris" (area 10) de polus frontalis.


</doc>
<doc id="3955607" url="https://nl.wikipedia.org/wiki?curid=3955607" title="Polus temporalis">
Polus temporalis

De polus temporalis of slaappool is het vrije uiteinde van de temporale kwab van de grote hersenen.

In de hersenkaart van Brodmann bedekt de "area temporopolaris" (area 38) de polus temporalis.


</doc>
<doc id="3955612" url="https://nl.wikipedia.org/wiki?curid=3955612" title="Polus occipitalis">
Polus occipitalis

De polus occipitalis of achterhoofdspool is het vrije uiteinde van de occipitale kwab van de grote hersenen.

In de hersenkaart van Brodmann bedekt de "area striata" (area 17) een deel van de polus occipitalis.


</doc>
<doc id="3955621" url="https://nl.wikipedia.org/wiki?curid=3955621" title="Lobus limbicus">
Lobus limbicus

De lobus limbicus is hersenkwab van de grote hersenen. Voornamelijk de gyrus parahippocampalis en de gyrus cinguli, met daartussen als verbindingsstuk de isthmus gyri cinguli, worden als onderdelen van de lobus limbicus gerekend.


</doc>
<doc id="3955840" url="https://nl.wikipedia.org/wiki?curid=3955840" title="Gyrus ambiens">
Gyrus ambiens

De gyrus ambiens of omgaande winding is een hersenwinding van de grote hersenen. Deze hersenwinding ligt tegen de uncus aan en is gedeeltelijk omringd door de gyrus semilunaris.


</doc>
<doc id="3955874" url="https://nl.wikipedia.org/wiki?curid=3955874" title="Commissura anterior">
Commissura anterior

De commissura anterior is een bundel zenuwvezels in de grote hersenen die beide grotehersenhelften met elkaar verbindt. De commissura anterior kruist de middenlijn voor de derde ventrikel.

De commissura anterior bestaat uit een voorste deel, "pars anterior", en een achterste deel, "pars posterior". De pars anterior commissurae anterioris loopt naar de substantia perforata anterior waar zij zich voegt bij de tractus olfactorius. De pars posterior commissurae anterioris loopt naar het voorste deel van de temporale kwab, de hippocampus en de amygdala.


</doc>
<doc id="3955902" url="https://nl.wikipedia.org/wiki?curid=3955902" title="Nucleus anterior hypothalami">
Nucleus anterior hypothalami

De nucleus anterior hypothalami is een hersenkern van de hypothalamus van de hersenen.

Vezels uit het limbische systeem, andere hypothalamuskernen en het mesencephalon verlopen naar de nucleus anterior hypothalami. Uitgaande vezels verlopen naar omringende hypothalamuskernen.

De nucleus anterior hypothalami is betrokken bij lichaamstemperatuurregulatie en ademhaling


</doc>
<doc id="3955943" url="https://nl.wikipedia.org/wiki?curid=3955943" title="Nucleus paraventricularis hypothalami">
Nucleus paraventricularis hypothalami

De nucleus paraventricularis hypothalami (PVN) is een hersenkern van de hypothalamus gelegen in de periventriculaire zone naast de derde ventrikel.

De nucleus paraventricularis hypothalami bevat kleincellige en grootcellige neuronen. De grootcellige neuronen produceren oxytocine en vasopressine, die uiteindelijk via de neurohypofyse direct worden uitgescheiden in het bloed. De kleincellige neuronen produceren corticotropin-releasing hormone, thyreotropinevrijmakend hormoon TRH, Gonadotropin-Releasing hormone (GnRH), Gonadotropin-inhibiting hormoon (GnIH), Prolactine-releasing peptide, Prolactine-inhibiting factor, Somatocrinine en Somatostatine, die projecteren op de adenohypofyse. 

 

</doc>
<doc id="3956880" url="https://nl.wikipedia.org/wiki?curid=3956880" title="De Lieve Lust">
De Lieve Lust

De Lieve Lust was een Vlaams radioprogramma dat van 1991 tot en met 1999 op Studio Brussel werd gepresenteerd. Het programma ging over seks, relaties en erotiek en richtte zich op jongeren. Destijds was dit programma zeer taboedoorbrekend op de Vlaamse radiozenders. 

"De Lieve Lust" was een idee van Lieven Vandenhaute, die het programma ook jarenlang presenteerde. Het programma wou seks en relaties bespreekbaar maken onder jongeren. Goedele Liekens werd vanwege haar diploma seksuologie ingeschakeld als specialiste. De uitzendingen hadden een ludieke toon en er kwamen ook geregeld amusante verhalen en getuigenissen aan bod. Wekelijks droeg een Bekende Vlaming een erotisch gedicht voor of werden er seksueel spannende verhalen verteld als afsluiter. Barbara Sarafian speelde het komisch personage Sonja Duplex, op tekst van Erwin Mortier. 

Toch was het niet zuiver een amusementsprogramma. Vandenhaute en Liekens spanden zich in om de luisteraars ook waarheidsgetrouwe informatie mee te delen. Zo werden broodje aapverhalen ontkracht en kregen de luisteraars ook tips om hun seksleven spannender te maken. Men kon ook telefonisch vragen, anekdotes en opmerkingen doorbellen. Liekens stond erop dat er, gezien het doelpubliek, zo weinig mogelijk vakjargon gebruikt werd. Liekens kijkt in ieder geval nog steeds trots op terug op de verwezenlijkingen van het programma. 

In latere seizoenen werd Liekens vervangen door Carine Vrancken.

Er werd in 1992 ook een CD rond ""De Lieve Lust"" uitgegeven. Alle tracks waren erotisch getinte nummers die ook tijdens de uitzendingen regelmatig als intermezzo gedraaid werden. Een stukje erotisch elektronische muziek dat vaak tijdens telefoongesprekken met luisteraars werd gedraaid was muziek van Art for Ears, een muzikaal project dat weerman Frank Deboosere onder een pseudoniem had uitgebracht.



</doc>
<doc id="3957964" url="https://nl.wikipedia.org/wiki?curid=3957964" title="House-Brackmannschaal">
House-Brackmannschaal

De House–Brackmannschaal, afgekort als "HB", is een schaal om de mate van zenuwschade bij een aangezichtsverlamming te bepalen. De opwaartse beweging van de wenkbrauw wordt vergeleken met het buitenste (laterale) deel van de mond. Elk referentiepunt geeft 1 punt voor elke 0,25 cm beweging, tot een maximum van 1 cm. De punten worden bij elkaar opgeteld en in een schaal geplaatst met een getal van 1-8. De score voorspelt het herstel van een Bellse parese.

De schaal is vernoemd naar John W. House en Derald E. Brackmann, keel-, neus- en oorartsen uit Los Angeles die het systeem voor het eerst beschreven in 1985. 



</doc>
<doc id="3958127" url="https://nl.wikipedia.org/wiki?curid=3958127" title="Paul Henrotin">
Paul Henrotin

Paul A.M.G. Henrotin (Ciney, 5 november 1936 - Sautin, 8 juni 2004) was een Belgisch volksvertegenwoordiger en burgemeester.

Henrotin promoveerde tot doctor in de veeartsenijkunde aan de ULB. Hij werkte vele jaren in het kunstmatiginseminatiecentrum voor runderen in Henegouwen.

Hij werd gemeenteraadslid van Sivry-Rance (1983-1988) en burgemeester.

In 1984 volgde hij Daniel Ducarme op, die Europees Parlementslid werd, als PRL-volksvertegenwoordiger en lid van de Waalse Gewestraad en de Franse Gemeenschapsraad. Hij vervulde dit mandaat tot het einde van de legislatuur, in oktober 1985. Hij werd herkozen in 1987 voor het arrondissement Thuin, en vervulde het mandaat tot in 1990. Hij nam toen ontslag in het voordeel van Etienne Bertrand.



</doc>
<doc id="3958793" url="https://nl.wikipedia.org/wiki?curid=3958793" title="Oöfagie">
Oöfagie

Oöfagie (van Grieks: "ōion" = "ei" en "phāgein" = "eten") is een vorm van embryonaal kannibalisme die voorkomt bij dieren. Bij oöfagie eten de embryo's de in het moederlichaam aanwezig (on)bevruchte eitjes op. Oöfagie komt voor bij eierlevendbarende kraakbeenvissen, met name bij sommige haaien- en roggensoorten. Aangetoond is dat oöfagie voorkomt bij haaien van de orde makreelhaaien ("Lamniformes"), zoals de grootoogvoshaai ("Alopias superciliosus"), de pelagische voshaai ("Alopias pelagicus"), de kortvinmakreelhaai ("Isurus oxyrinchus"), de haringhaai ("Lamna nasus") en anderen. 

Daarnaast komt oöfagie voor bij sommige amfibieën (axolotl, kikkers en amfibieën uit de familie van echte salamanders), reptielen (zoals hagedissen en kameleons) en bij sommige geleedpotigen (vlinders).



</doc>
<doc id="3958794" url="https://nl.wikipedia.org/wiki?curid=3958794" title="Adelfofagie">
Adelfofagie

Adelfofagie (van Grieks: "adelphoi" = "broer" en "phāgein" = "eten") is een vorm van embryonaal kannibalisme die voorkomt bij dieren. Bij adelfofagie gebruikt het sterkste embryo andere embryo's in het moederlichaam als voedsel. Adelfofagie komt voor bij eierlevendbarende kraakbeenvissen van de orde makreelhaaien ("Lamniformes"), onder andere bij de zandtijgerhaai ("Carcharias taurus").



</doc>
<doc id="3958798" url="https://nl.wikipedia.org/wiki?curid=3958798" title="Matrofagie">
Matrofagie

Matrofagie (van Grieks: "matro" = "moeder" en "phāgein" = "eten") is een vorm van embryonaal kannibalisme die voorkomt bij dieren waarbij de embryo's het weefsel van de moeder eten.



</doc>
<doc id="3959352" url="https://nl.wikipedia.org/wiki?curid=3959352" title="Carpale tunnel">
Carpale tunnel

De carpale tunnel of canalis carpi is in het menselijk lichaam de doorgang aan de palmaire zijde van de pols, die de voorarm met het middelste compartiment van het diepe vlak van de handpalm verbindt. De tunnel wordt gevormd door de polsbotten en bindweefsel. Verschillende pezen en de nervus medianus lopen door deze tunnel.

De tunnel is nauw en wanneer een van de negen pezen opzwelt kan de nervus medianus bekneld raken, een medisch probleem dat bekendstaat als het carpaletunnelsyndroom.


</doc>
<doc id="3960441" url="https://nl.wikipedia.org/wiki?curid=3960441" title="Veerle Stassijns">
Veerle Stassijns

Veerle Stassijns (Ninove, 26 augustus 1952) is een Belgisch politica van N-VA.

Stassijns werd beroepshalve apothekeres.

Ze werd politiek actief voor de N-VA en werd voor deze partij verkozen tot gemeenteraadslid van Roosdaal.

In 2013 volgde ze Danny Pieters op als senator, een mandaat dat ze vervulde tot aan de wetgevende verkiezingen van 25 mei 2014. Bij deze verkiezingen stelde ze zich geen kandidaat meer.



</doc>
<doc id="3961172" url="https://nl.wikipedia.org/wiki?curid=3961172" title="Pthirus">
Pthirus

Tot het geslacht Pthirus behoren twee soorten schaamluizen: 

Deze insecten hebben een gedrongen, afgeplat lichaam met extra stevige midden- en achterpoten met sterk vergrote klauwen. De smalle kop bevat twee antennen en ogen. De lichaamslengte bedraagt 1,5 tot 2,5 mm.

Deze trage, bloedzuigende dieren laten blauwe vlekjes op de huid achter, nadat ze hebben gedronken.

Deze familie komt wereldwijd voor waar zich mensen of apen bevinden.

Een legsel bestaat uit ongeveer 30 eitjes, die met een soort watervaste lijm aan de haren worden vastgeplakt. De ontwikkeling van ei tot volwassen dier bedraagt 4 weken.

Via kleding, handdoeken, beddengoed, slaapzakken of intiem (seksueel) contact kunnen de insecten tussen mensen onderling worden overgedragen. Na een beet ontstaat jeuk, waarna iemand zich automatisch gaat krabben, waardoor wonden ontstaan, met als gevolg infecties. Ze zijn onplezierig, maar ze verspreiden geen ziekten.


</doc>
<doc id="3961505" url="https://nl.wikipedia.org/wiki?curid=3961505" title="Luc Hertoghe">
Luc Hertoghe

Luc Edgard François Adèle Hertoghe (Antwerpen, 9 juni 1893 - Wilrijk, 21 januari 1969) was een Belgisch arts en politicus voor Rex.

Tijdens de Eerste Wereldoorlog was Hertoghe als hulparts actief aan het front.

Als arts interesseerde hij zich voor hormonen. Hij volgde hierin de voetstappen van Eugène Hertoghe. Na hem volgden zijn zoon Jacques Hertoghe en zijn kleinzoon Thierry Hertoghe (1957) in diezelfde belangstelling.

Hij trouwde met Marie Belpaire (1898- ), dochter van Alphonse Belpaire en Constance Petithan, en kleindochter van Alphonse Belpaire en Elisabeth Teichmann. Marie-Elisabeth Belpaire was haar tante.

In 1936 waagde hij zich in de politiek en werd tot Rex-volksvertegenwoordiger verkozen in het arrondissement Antwerpen. Tien maanden later nam hij al ontslag en keerde hij Rex de rug toe. Hij werd opgevolgd in de Kamer van Volksvertegenwoordigers door Carolus Convent.



</doc>
<doc id="3961664" url="https://nl.wikipedia.org/wiki?curid=3961664" title="Anna Maria de Bussy">
Anna Maria de Bussy

Anna Maria Le Cosquino de Bussy-van der Lelie (Amsterdam) was een Nederlandse verpleegster die sinds 1918 voor het Engelse Rode Kruis werkte.

Tijdens de Eerste Wereldoorlog woonde De Bussy met haar man in Zuid-Afrika, door haar huwelijk had zij de Britse nationaliteit. In 1917 ging zij weer naar Nederland. Aan het einde van de oorlog werkte zij voor het Engelse Rode Kruis en hielp zij met het uitwisselen van zwaargewonden tussen Londen en Berlijn. In november 1918, ten tijde van de wapenstilstand, was zij in Berlijn. De Duitsers noemden haar de 'Internationale Rote Kreuz-Schwester' en Hindenburg heeft haar onderscheiden met het Kruis van Verdienste.

In 1937 werd zij door het Engelse Rode Kruis benoemd tot secretaresse van mr Kohn, en samen werden ze naar Berlijn gestuurd. Toen daar werd ontdekt dat hij joods was, werd hij weer teruggestuurd maar De Bussy bleef in Berlijn. Zij had contact met de Joodse Raad en kreeg van hen op waar kinderen onder de 16 jaar in concentratiekampen gevangen zaten. Deze mocht ze naar Engeland brengen. Baron van Boetzelaer, Nederlands gezant in Berlijn van 1934-1940 en vervolgens buitengewoon gezant in Londen van mei-augustus 1940, was blij met haar goede contacten.

Toen de Tweede Wereldoorlog uitbrak, woonde zij weer in Amsterdam. Zij was een medeoprichter van de Knokploegen (KP). Al in 1940 werden vrienden van haar gearresteerd en vroeg zij het Internationale Rode Kruis toestemming hen in de gevangenissen aan de Weteringschans en aan de Amstelveenseweg te mogen bezoeken.
Het Internationale Rode Kruis kon echter niets doen voor burgergevangenen in Nederland en verwees haar naar dr Wilhelm Harster. De Bussy nam haar 'Verdienstkreuz' mee en kondigde zichzelf aan als de 'Internationale Rote Kreuz-Schwester', hoewel dat niet geheel klopte. Dat maakte indruk, en Harster gaf haar toestemming ter dood veroordeelden te bezoeken, afscheidsbrieven naar de familie te brengen en extra voedselpakketten mee te nemen. Ook mocht zij aanwezig zijn bij verhoren van zwangere vrouwen en kinderen onder de 16 jaar, die vaak te veel informatie vrijgaven als zij daar alleen zaten.

In oktober 1940 belde de directeur van het Oranjehotel in Scheveningen naar de ondervoorzitter van het Nederlandse Rode Kruis, W J baron van Lynden of het mogelijk zou zijn kerstpaketten te brengen. De Duitsers hadden al toestemming gegeven. De voorzitter van de Haagse afdeling van het Rode Kruis, mr P J Ph Dietz, regelde het verder. Ook in andere gevangenissen werd toestemming gekregen. De Bussy regelde het in Amsterdam. Om indruk op de Duitsers te maken zette zij op haar pakketten "Internationaal Rode Kruis", hoewel dat niet klopte.

Eind 1942 probeerde De Bussy ook in Kamp Vught te helpen. Kampcommandant Karl Walter Chmielewski was niet enthousiast maar liet uiteindelijk toe dat zij eten en medicijnen bracht. Er bleken dagelijks tientallen gevangenen te overlijden. Na vier maanden extra eten en medicijnen waren dat er nog maar 2 of 3.

Op 8 december 1942 verbood Rauter het uitdelen van pakketten aan krijgsgevangenen. Bij overtreding zou het verbod ook gelden voor burgergevangenen.

Aan de activiteiten van De Bussy kwam een einde toen ontdekt werd dat zij geen 'Internationale Rote Kreuz-Schwester' was.



</doc>
<doc id="3961665" url="https://nl.wikipedia.org/wiki?curid=3961665" title="Tildipirosine">
Tildipirosine

Tildipirosine (INN; merknaam: "Zuprevo") is een macrolide antibioticum voor gebruik in de diergeneeskunde. Het wordt toegediend bij varkens en runderen voor de behandeling van luchtwegaandoeningen, veroorzaakt door bepaalde bacteriën. Runderen die melk produceren voor menselijke consumptie mogen er niet mee behandeld worden.

Het is een semisynthetisch antibioticum, afgeleid van de in de natuur voorkomende verbinding tylosine. De ATCvet-code van tildipirosine is QJ01FA96.

Tildipirosine behoort tot de macroliden. Het heeft een lactonring met 16 atomen en drie basische groepen. Macroliden remmen de werking van de ribosomen van de bacteriën en verhinderen daarmee de groei van de bacteriën. Tildipirosine heeft een lange werking; na een injectie blijft het drie tot vier weken actief.

Het Europees Geneesmiddelenagentschap heeft op 6 mei 2011 een vergunning verleend aan Intervet voor het op de markt brengen van "Zuprevo".



</doc>
<doc id="3961979" url="https://nl.wikipedia.org/wiki?curid=3961979" title="Frans Gerard de Wilde">
Frans Gerard de Wilde

Dr. Frans Gerard de Wilde (Leiden, 10 augustus 1903 – 1999) was een Nederlands apotheker, landmachtofficier en uniformdeskundige.

De Wilde was een zoon van Roeland de Wilde (1872-1946), winkelier, en Annette Petronella Guillemette Peltenburg (1876-1945). Hij trouwde met H.G. van Ommeren. Zijn moeder was een nicht van kunstschilder Arend Jan van Driesten (1878-1969). Zijn vader was lid van de Schuttersraad van de stad Leiden.

De Wilde ging naar de HBS aan de Hoge Rijndijk te Leiden en behaalde daar in 1921 zijn HBS-B diploma. Na afsluiting van zijn HBS ging hij farmacie studeren aan de universiteit van Leiden en werd lid van het Leidsch Studenten Corps. Tijdens zijn studie bleef hij thuis wonen aan de Breestraat 93. Hij was tijdens zijn studie actief in het dixielandbandje "het groene Zooitje", hierin speelde hij saxofoon en banjo. 

In 1925 werd De Wilde opgeroepen voor zijn dienstplicht. Hij had hier geen enkel probleem mee aangezien hij voorheen al beroepsofficier wilde worden. Zijn vader was het hier echter niet mee eens. De Wilde werd geplaatst bij de School Verlofsofficieren der Bereden Artillerie (SVOBA) te Ede. De opleiding duurde slechts één jaar en na daarvan werd hij beëdigd tot tweede luitenant der Bereden Artillerie. De opleiding werd met hem gevolgd door 72 leerlingen waarvan het merendeel studeerde en corpslid was. De Wilde noemde de sfeer bij de SVOBA ""ongelooflijk goed"". In 1928 voltooide De Wilde zijn studie farmacie en drie jaar later promoveerde hij met zijn proefschrift: ""Onderzoekingen over de verdeeling der saponinen bij Agrostemma githago L. en Saponaria officinalis L."". Na zijn promoveren werd hij in 1932 apotheker te Bussum waar hij al snel firmant werd. 

Op 28 augustus 1939 werd De Wilde gemobiliseerd, hij was inmiddels bevorderd tot kapitein, en werd te Warmond gelegerd als commandant van een batterij veldartillerie. In de meidagen van 1940 heeft hij meegevochten tegen de Duitsers, onder andere bij Overschie (Rotterdam) waarvoor hij in 1951 in het Paleis op de Dam door prins Bernhard het Bronzen Kruis kreeg opgespeld. Toen De Wilde op 14 mei de capitulatie werd medegedeeld, wilde hij dit (in eerste instantie) niet accepteren en schoot bijna zijn commandant neer uit onvrede. Hij was in 1944 en 1945 tevens betrokken bij de oprichting van de afdeling te Bussum van de Binnenlandse Strijdkrachten. In 1945 werd hij verbindingsofficier bij de Canadezen en Engelsen. 

Een hobby van De Wilde was aquarelleren. In zijn studententijd was hij lid geworden van "Kunst om de kunst", een schildersclub. In deze club leerde hij kunstschilder Jan Hoynck van Papendrecht kennen die ook een uniformdeskundige was. Er ontstond een vriendschap tussen hen die tot 1933 zou duren, het jaar dat Hoynck te overlijden kwam. In deze periode begon de wilde met het verzamelen van prenten en tekeningen over militairen en uniformen. Gedurende zijn leven heeft De Wilde vele artikelen geschreven over uniformen en een grote collectie opgebouwd die bestaat uit afbeeldingen van legeruniformen. Hij correspondeerde met de grote verzamelaars en kenners uit Europa.

Hoynck van Papendrecht introduceerde De Wilde bij generaal F.A. Hoefer, de oprichter van het 'Artillerie museum'. In 1944 werd De Wilde verzocht tot het bestuur van het legermuseum toe te treden. Samen met C.H. Evers, destijds uitgever van Elseviers weekblad, richtte De Wilde "Armamentaria" op, het jaarboek van het Legermuseum waarvoor hij vele artikelen schreef. De Wilde was een van de initiators van de oprichting van het Legermuseum in Delft en bleef bestuurslid tot en met 1973. Bij het afscheid werd de museummedaille aan De Wilde uitgereikt en werd hij tot erelid benoemd. Op 28 april 1978 werd De Wilde officier in de Orde van Oranje-Nassau.

Toen De Wilde in het begin van de jaren negentig kleiner wilde gaan wonen, was hij genoodzaakt om afstand te doen van zijn collectie. In juni 1992 ging de collectie De Wilde onder de hamer bij veilingbedrijf "Van Stockum" in Den Haag. De veiling trok verzamelaars aan van over de hele wereld. Het Legermuseum kreeg de eerste keus.




</doc>
<doc id="3962035" url="https://nl.wikipedia.org/wiki?curid=3962035" title="Cuneus (insect)">
Cuneus (insect)

De cuneus (Latijn voor "wig", meervoud, cunei) is een deel van de voorvleugel van bepaalde wantsen. De voorvleugel wordt bij wantsen wel het helytrum genoemd. De cuneus wordt van het corium gescheiden door een groef. Aan de andere kant grenst het aan het membraanachtige gedeelte van de vleugel.


</doc>
<doc id="3962126" url="https://nl.wikipedia.org/wiki?curid=3962126" title="Videologie">
Videologie

Videologie is de wetenschap van visuele functiestoornissen. Daarbij gaat het er niet alleen om inzicht te krijgen in hoe mensen met een visuele beperking hun omgeving ervaren, maar vooral ook manieren te testen die hen in staat stellen een zo zelfstandig mogelijk leven te leiden.
Binnen de videologie wordt bijvoorbeeld onderzocht welke verlichting iemand met een visuele beperking nodig heeft, en hoe dat getest kan worden. Of hoe iemand met een visuele beperking nog kan autorijden en welke aanpassingen daar dan voor nodig zijn?
In de afgelopen twintig jaar heeft de Videologie onder andere opgeleverd dat:
De leerstoel Videologie was tot voor kort ondergebracht bij de afdeling Oogheelkunde van het Universitair Medisch Centrum Groningen en het Laboratorium voor Experimentele Oogheelkunde van de Rijksuniversiteit Groningen en stond onder leiding van emeritus hoogleraar A.C. Kooijman.

Op initiatief van de leerstoel Videologie is in 1998 ook het onderzoekstimuleringsprogramma InZicht opgezet. Daarmee zijn in 10 subsidierondes ruim 60 wetenschappelijke onderzoekprojecten mogelijk gemaakt. Het gaat hierbij telkens om samenwerkingen tussen revalidatie-instellingen en universitaire onderzoeksgroepen.


</doc>
<doc id="3962642" url="https://nl.wikipedia.org/wiki?curid=3962642" title="Winand Heynen">
Winand Heynen

Winand Mathieu Heynen ('s-Gravenvoeren, 5 juni 1835 - Bertrix, 28 november 1916) was een Belgisch katholiek volksvertegenwoordiger.

Heynen was een zoon van de landbouwer Gilles Heynen en Clémentine Walpot. Hij trouwde met Marie-Joséphine Pierlot.

Hij promoveerde tot doctor in de geneeskunde (1860) aan de Universiteit van Luik. Hij werd kliniekhoofd in Luik, verbonden aan de universiteit en daarna arts in Bertrix.

Hij werd gemeenteraadslid (1870-1911) en schepen (1891-1911) in Bertrix en werd provincieraadslid voor de provincie Luxemburg (1888-1890).

Na de dood van Edmond van der Linden d'Hooghvorst, de volksvertegenwoordiger voor het arrondissement Neufchâteau, vond er een bijzondere verkiezing plaats op 3 juni 1890, waarbij Heynen werd verkozen om hem op te volgen. Ook hij vervulde dit mandaat tot aan zijn dood.

In 2016, het de honderdste jaar na zijn dood, werd aan het huis waar Heynen gewoond heeft in Bertrix een herdenkingssteen geplaatst.




</doc>
<doc id="3962851" url="https://nl.wikipedia.org/wiki?curid=3962851" title="Pulmonale arteriële hypertensie">
Pulmonale arteriële hypertensie

Pulmonale arteriële hypertensie (PAH) betekent letterlijk "verhoogde bloeddruk in de arteriën (slagaders) van de longen". Het is een zeldzame vorm van pulmonale hypertensie die in de WHO-indeling van 2009 valt onder groep 1.

Pulmonale arteriële hypertensie is een vorm van pulmonale hypertensie die veroorzaakt wordt door een aandoening van de longslagaders. Veranderingen in de wand van de longslagaders zorgen voor een toename van de vaatweerstand, resulterend in een verhoging van de bloeddruk in de longvaten, oftewel pulmonale hypertensie. Bij de andere groepen van pulmonale hypertensie ligt de oorzaak niet in de bloedvaten zelf; daar is de verhoogde druk in de longvaten een gevolg van andere aandoeningen zoals COPD of een hartziekte. Het verschil tussen PAH en de andere vormen van pulmonale hypertensie is belangrijk, omdat er voor PAH speciale medicijnen zijn die inwerken op de longvaten zelf. Deze medicijnen zijn niet werkzaam bij de andere varianten van PH en kunnen zelfs schadelijk zijn.

De prognose van PAH is slecht, met een jaarlijkse sterfte van 15% ondanks behandeling volgens de laatste inzichten. Voorspellers van een slechte uitkomst zijn onder meer een slecht inspanningsvermogen, een hoge druk in het rechteratrium, rechterventrikelfalen, een verlaagd hartminuutvolume, een verhoogde BNP-waarde en sclerodermie als onderliggende oorzaak.

PAH kan erfelijk zijn of veroorzaakt worden door andere ziekten of bepaalde medicijnen. Lang niet altijd wordt een oorzaak gevonden.
PAH wordt ingedeeld in de volgende groepen:
De prevalentie van PAH is ongeveer 15 op 1 miljoen. Idiopathische PAH komt het meeste voor en dan vooral bij vrouwen. Erfelijke PAH wordt meestal veroorzaakt door een mutatie in BMPR2, de overerving is autosomaal dominant met wisselende penetrantie.

Een eerste symptoom van pulmonale arteriële hypertensie is een verminderd inspanningsvermogen. Doordat de doorstroming van de longvaten toeneemt bij inspanning, loopt de al verhoogde bloeddruk in de longen verder op waardoor het hart wordt belemmerd in het verhogen van de hartminuutvolume. Daardoor ontstaat een verminderd inspanningsvermogen en kortademigheid bij inspanning.

In een later stadium van de ziekte kan ook kortademigheid in rust ontstaan, bijvoorbeeld bij linkszijdige hartziekten. De druk in het capillaire vaatbed kan bij zo'n hartziekte te hoog worden, waardoor longoedeem ontstaat, met orthopneu en kortademigheid in rust en bij inspanning.

Door de verhoogde drukbelasting van de rechterventrikel (rechterhartkamer) ontstaan in een laat stadium van de ziekte symptomen van rechterventrikelfalen: ascites (waterbuik), oedemen in de benen, vergroting van lever en milt en in een eindstadium vaak verlies van eetlust en zelfs ondervoeding, vermoedelijk door oedeemvorming in de darmwand.

Als sprake is van een chronische drukbelasting van de rechterventrikel, zal de rechterventrikelwand verdikken. Dit heet rechterventrikelhypertrofie. Door deze hypertrofie en door de verhoogde wandspanning kan ook inspanningsgebonden pijn of druk op de borst ontstaan. In een laat stadium zal de rechterventrikel gaan falen, wat leidt tot bovengenoemde symptomen en tot verwijding van de rechterventrikel.

De gouden standaard voor de diagnose van pulmonale hypertensie is een invasieve drukmeting in de longslagader. Als de gemiddelde bloeddruk in de longslagader hoger is dan 25 mmHg dan is sprake van pulmonale hypertensie. De diagnose PAH wordt gesteld als eerst de andere oorzaken van pulmonale hypertensie zijn uitgesloten; PAH is dus een diagnose per exclusionem. Echocardiografie wordt veel gebruikt om te screenen op de aan- of afwezigheid van pulmonale hypertensie: met onder andere dopplertechnieken kan de bloeddruk in de longslagader geschat worden.

De behandeling van pulmonale arteriële hypertensie is in eerste instantie gericht op het behandelen van de onderliggende oorzaak. Als het bijvoorbeeld veroorzaakt wordt door een hiv-infectie, zal de behandeling primair gericht zijn op die infectie.
Het effect van de veranderingen in de longaders is te behandelen met geneesmiddelen die rechtstreeks inwerken op de vaatwand van de kleinere longslagaders. Deze middelen zorgen voor vaatverwijding, afname van de weerstand van het longvaatbed en daling van de bloeddruk in de longen. Er zijn drie groepen van dergelijke middelen, namelijk:

Deze medicamenten zijn alleen effectief gebleken bij de behandeling van PAH en werken dus niet bij de andere vormen van pulmonale hypertensie. Voordeel van bosentan en sildenafil is dat ze als tablet beschikbaar zijn. Iloprost wordt toegepast als inhalatietherapie: de werkzame stof komt dan direct op de plaats waar het nodig is, maar het medicijn bereikt alleen longgebieden die goed geventileerd zijn.


</doc>
<doc id="3962859" url="https://nl.wikipedia.org/wiki?curid=3962859" title="Darmwormen">
Darmwormen

Darmwormen zijn parasitaire wormen die in het maag-darmstelsel van dieren en mensen leven. Meer dan een kwart van de wereldbevolking is besmet met darmwormen:
Symptomen van een infectie met darmwormen zijn constipatie, maagpijnen, braken, slapeloosheid en zwakheid. In ernstige gevallen leidt dit tot ziekenhuisopname: in sommige gebieden wordt 4,9% van alle ziekenhuisopnames veroorzaakt door darmwormen. Met name in gebieden waar worminfecties frequent zijn heeft dit gevolgen op de langere termijn: ondervoeding, groeiremmingen, geremde hersenontwikkeling en minder weerstand tegen ziekten als aids en tuberculose. Toegang tot zuiver water, hygiëne bij het koken en het gebruik van schoenen kunnen helpen om het risico op een infectie met darmwormen te verminderen. Behandeling vindt plaats met anthelminthica.


</doc>
<doc id="3963130" url="https://nl.wikipedia.org/wiki?curid=3963130" title="Tenofovir disoproxil">
Tenofovir disoproxil

Tenofovir disoproxil is een geneesmiddel dat gebruikt wordt voor de behandeling van hiv (als onderdeel van HAART) en hepatitis B. Binnen de antiretrovirale middelen behoort Tenofovir tot de klasse van nucleotide-analoge reversetranscriptaseremmers. Tenofovir disoproxil is een prodrug van het eigenlijke Tenofovir, en wordt toegediend in de vorm van een fumaraat.

Het middel wordt vaak kortweg "Tenofovir" genoemd, maar is ook bekend onder de afkorting TDF (van "Tenofovir disoproxil fumaraat"). De laatste naam onderscheidt het van de nieuwere prodrug Tenofovir alafenamide, ofwel "TAF".

Tenofovir disoproxil is verkrijgbaar in tabletvorm (150, 200, 250 en 300 mg) en als oraal poeder (40 mg per g). Daarnaast maakt het deel uit van een aantal combinatiepreparaten:
De patenthouder van Tenofovir disoproxil is Gilead Sciences, die het middel op de markt brengt als "Viread" en in de bovengenoemde combinatiepreparaten. Voor de Indiase markt produceert Dr. Reddy's Laboratories bovendien een generieke variant van Tenofovir disoproxil onder de merknaam "Reviro".

Tenofovir werd oorspronkelijk gesynthetiseerd door Antonín Holý, verbonden aan het Instituut voor Organische Chemie en Biochemie (IOCB) van de Tsjechische Acadmie van Wetenschappen. In het patent dat Holý in 1985 aanvroeg wordt met geen woord gerept over het gebruik van het middel voor de behandeling van hiv, dat pas twee jaar eerder was ontdekt. De enige antivirale werking die het middel op dat moment werd toegeschreven betreft de behandeling van herpes simplex.

In 1993 beschreven Erik De Clercq en andere onderzoekers van het Rega Institute for Medical Research (Katholieke Universiteit Leuven) de hiv-remmende werking van Tenofovir in celcultuur. Niet lang daarna werd in samenwerking met het farmaceutische bedrijf Gilead Sciences een programma opgezet om tenofovir als potentieel middel voor de behandeling van hiv nader te onderzoeken. In 1997 toonden onderzoekers van Gilead en de Universiteit van Californië - San Francisco aan dat Tenofovir een hiv-remmende werking in mensen heeft bij toediening door middel van subcutane injectie.

De vorm van tenofovir die in de beschreven studies werd gebruikt had slechts beperkte toepassingsmogelijkheden omdat het niet werd opgenomen bij orale toediening. Hierop ontwikkelde Gilead een aangepaste versie van het middel, tenofovir disoproxil fumaraat (TDF).

TDF werd in oktober 2001 goedgekeurd door de FDA voor gebruik als hiv-remmer in de Verenigde Staten. Goedkeuring door het Europees Geneesmiddelenbureau volgde in februari 2002. Sinds 2008 mag het middel ook worden ingezet voor de behandeling van chronische hepatitis B.

De meest voorkomende bijwerkingen van TDF zijn diarree, braken, misselijkheid, duizeligheid, uitslag en zich zwak voelen. Het middel kan bovendien nierfalen veroorzaken.


</doc>
<doc id="3965385" url="https://nl.wikipedia.org/wiki?curid=3965385" title="Platypneu">
Platypneu

Platypneu is een vorm van kortademigheid die verergert bij rechtop zitten en afneemt bij platliggen. Het is het tegenovergestelde van orthopneu. Het wordt ook wel het platypneu-orthodeoxiesyndroom genoemd, als er niet alleen sprake is van kortademigheid bij rechtop zitten maar dit tevens gepaard gaat met een daling van de zuurstofverzadiging van het bloed.


Platypneu wordt meestal veroorzaakt door een houdingsafhankelijke intracardiale of pulmonale rechts-linksshunt. Bij een rechts-linksshunt in het hart gaat het zuurstofarme bloed vanuit de rechterhartboezem rechtstreeks naar de linkerhartboezem, waar het vermengd met het zuurstofrijke bloed dat via de longen terugkeert in de linkerhartboezem. Meestal wordt een rechts-linksshunt veroorzaakt door een persisterend foramen ovale of een atriumseptumdefect (ASD). Normaal gesproken is de druk in de rechterhartboezem lager dan in de linkerhartboezem, waardoor bij een atriumseptumdefect normaal gesproken bloed van links naar rechts shunt. Een persisterend foramen ovale wordt door de hogere druk in de linkerboezem dichtgedrukt als een soort ventiel, zodat er dan normaal gesproken helemaal geen shunt is. Een rechts-linkshunt ontstaat dus alleen als de druk in de rechterboezem (tijdelijk) hoger is dan in de linkerboezem. Dit kan optreden tijdens drukverhogende momenten zoals hoesten, niezen of persen. Dan is de rechts-linksshunt van zeer korte duur, is de hoeveelheid bloed die shunt laag en geeft dat geen kortademigheid of desaturatie. Indien sprake is van platypneu-orthodeoxie dan is in verticale positie sprake van een rechts-linksshunt bij een open foramen ovale of atriumseptumdefect. Dit wordt vermoedelijk veroorzaakt door een afwijkende vorm van de aorta, bijvoorbeeld een aneurysma, een geëlongeerde aorta of een tortueuze (kronkelende) aorta, waardoor in verticale positie de verwijde, kronkelende of geëlongeerde aorta de rechterhartboezem dichtdrukt met afname van de compliantie van de rechterboezem en dus drukverhoging in de rechterboezem tot gevolg, met als gevolg een rechts-linksshunt, desaturatie en gevoel van kortademigheid.

De aandoening kan worden behandeld door sluiting van het foramen ovale of ASD. Dit kan percutaan gebeuren of via een openhartoperatie.


</doc>
<doc id="3966335" url="https://nl.wikipedia.org/wiki?curid=3966335" title="Mallinckrodt Pharmaceuticals">
Mallinckrodt Pharmaceuticals

Mallinckrodt Pharmaceuticals is een internationaal bedrijf dat farmaceutische producten levert. Het gaat onder meer om opioïde pijnstillers en radio-isotopen voor medisch gebruik. Het hoofdkantoor is gevestigd in Dublin (Ierland), en het bedrijf heeft vestigingen en productielocaties in de VS en Europa (onder meer in Nederland en België).

Mallinckrodt werd opgericht in 1867 in de Verenigde Staten, en introduceerde in 1913 bariumsulfaat als contrastmiddel voor radiodiagnostiek. In 2000 werd het bedrijf aangekocht door Tyco International. Het werd vervolgens onderdeel van het van Tyco International afgesplitste Covidien. In 2013 werd een deel van Covidien weer als Mallinckrodt Pharmaceuticals afgesplitst.

In Nederland is het bedrijf gevestigd op verschillende plaatsen, onder meer te Petten nabij de kernreactoren daar. Productie van isotopen vindt onder meer plaats bij de hogefluxreactor van NRG in Petten. Mallinckrodt verwacht voor die productie nog tot medio 2016 hoogverrijkt uranium in te zetten. Dat is niet in overeenstemming met afspraken die Nederland heeft gemaakt om uiterlijk in 2015 over te stappen op laagverrijkt uranium. Het beperken van het gebruik van hoogverrijkt uranium is een van de stappen die gezet worden om de risico's op proliferatie van splijtbaar materiaal te beperken.


</doc>
<doc id="3966816" url="https://nl.wikipedia.org/wiki?curid=3966816" title="Di-ethyltrisulfide">
Di-ethyltrisulfide

Di-ethyltrisulfide is een zwavelhoudende organische verbinding. Ze heeft een sterke zwavelgeur, verwant aan knoflook of ui. Di-ethyltrisulfide en di-ethyldisulfide zijn de voornaamste vluchtige organische zwavelverbindingen die voorkomen in de sterk geurende doerian.

Di-ethyltrisulfide wordt gebruikt als voedingsaroma.



</doc>
<doc id="3966920" url="https://nl.wikipedia.org/wiki?curid=3966920" title="Vervoersverbod (vee)">
Vervoersverbod (vee)

Een vervoersverbod is een maatregel die tijdelijk beperkingen oplegt aan het vervoer van dieren. Vervoersverboden worden voornamelijk opgelegd om verdere verspreiding van epidemische veeziekten tegen te houden.


</doc>
<doc id="3966972" url="https://nl.wikipedia.org/wiki?curid=3966972" title="VN-conventie inzake rechten van personen met een handicap">
VN-conventie inzake rechten van personen met een handicap

De VN-conventie inzake rechten van personen met een handicap is een internationale mensenrechtenverdrag van de Verenigde Naties dat de rechten en waardigheid van personen met een handicap of beperking wil beschermen. De ondertekenende partijen engageren zich ertoe om in hun eigen regelgeving de nodige aanpassingen te maken zodat personen met een beperking op een evenwaardige manier kunnen deelnemen aan de maatschappij. Deze conventie werd door de algemene vergadering van de Verenigde Naties aangenomen op 13 december 2006. Honderdzestig overheden, landen of supranationale instanties hebben deze conventie ondertekend, waaronder de Europese Unie, België en Nederland. België ratificeerde de conventie op 2 juli 2009, zodat ze er nu van kracht is. Nederland heeft de conventie wel getekend maar nog niet geratificeerd.


Een aantal basisprincipes worden toegelicht, zoals toegankelijkheid, gelijke kansen en gelijkheid tussen man en vrouw.

De conventie maakt geen onderscheid in de gradatie van handicap. Het kan dus niet dat op basis van de conventie bepaalde groepen wel toegang hebben en andere niet tot bepaalde aanpassingen, tegemoetkomingen of specifieke regelingen.

Een belangrijk concept in de conventie is het definiëren van redelijke aanpassingen. Hiermee wordt bedoeld dat aanpassingen die nodig zijn voor personen met een beperking kunnen afgedwongen worden als ze niet onredelijk of disproportioneel zijn. De concrete invulling hiervan ligt in de regelgeving van elk land, maar als voorbeeld zou je kunnen stellen dat het voorzien van een helling om de toegang voor rolstoelen mogelijk te maken een redelijke aanpassing is, terwijl het afdwingen van de installatie van een lift in bepaalde gevallen disproportioneel zou kunnen zijn in een heel oud gebouw.

Aanvullend op de conventie kunnen overheden ervoor kiezen om ook het optioneel protocol te ondertekenen wat inhoudt dat het Comité dat toeziet op de uitvoering van dit verdrag ook klachten kan behandelen van individuen. Reeds meer dan 70 overheden hebben dit optioneel protocol ondertekend.



</doc>
<doc id="3968820" url="https://nl.wikipedia.org/wiki?curid=3968820" title="Kaalgeschoren hoofd">
Kaalgeschoren hoofd

Een kaalgeschoren hoofd is een menselijk hoofd waarbij de kaalheid bewust gekozen is, door het hoofdhaar af te scheren. Iemand scheert zijn hoofd kaal uit religieuze, culturele of esthetische redenen. Deze vorm van haardracht is al eeuwenoud en werpt verschillende connotaties op naargelang de context.

Al in het Oude Egypte, Oude Griekenland en Oude Rome schoren mensen hun hoofd kaal. De Egyptische priesterklasse verwijderde bijvoorbeeld al hun lichaamshaar door het uit te trekken, inclusief hoofdhaar, wenkbrauwen en baard.

In sommige legers worden nieuwe rekruten vrijwel traditioneel kaalgeschoren alvorens ze effectief in dienst treden. Redenen voor kaalscheren in het leger zijn bijvoorbeeld hygiëne en het uitstralen van meer uniformiteit. Het kan ook deel uitmaken van een overgangsritueel, zoals bij het Neptunusfeest in de Marine. Sommige militairen hebben in de loop der eeuwen zichzelf ook laten kaalscheren opdat de vijand hen niet bij de haren zou kunnen grijpen.

Gevangenen worden vaak geschoren, deels om luizen tegen te gaan, maar soms ook als vorm van vernedering. Sommige landen maken van afgeschoren haar een straf die terug in het wetboek te vinden is. Menigtes passen kaalscheren soms toe om individuen te vernederen. Het was vroeger wel onderdeel van een volksgericht voor overspelige vrouwen. Direct na de bevrijding van de nazibezetting in 1944 en 1945 overkwam dit in meerdere landen vrouwen die relaties hadden met Duitse militairen.

In het rooms-katholicisme gaan monniken over tot een gedeeltelijke kaalschering: de tonsuur. In het boeddhisme en hindoeïsme scheren de meeste monniken en nonnen hun hoofden volledig kaal alvorens ze hun orde binnentreden. Binnen de islam gaan sommige pelgrims die de hadj of oemrah volbrengen over tot het kaalscheren van hun hoofd.

Tijdens de 20ste eeuw werd het kaalscheren van het hoofd enigszins als ongewoon beschouwd. Meestal vond het plaats in lagere klassen en werd het geassocieerd met zeelui, dokwerkers, soldaten, evenals gevangenen en ziekenhuispatiënten.

Professionele zwemmers scheren zich vaak over hun ganse lichaam om minder last van weerstand onder water te hebben.

Het kaalscheren van hoofden is ook gangbaar in de skinheadsubcultuur. Fans van ska en reggae in Groot-Brittannië schoren zich kaal naar voorbeeld van de Jamaicaanse rude boy-stijl. Ook in andere subculturen zoals punk, hardcore, metalcore, nu metal, hiphop en techno zijn kaalgeschoren hoofden geen uniek verschijnsel.

Kaalgeschoren hoofden worden ook geassocieerd met de neonazi-beweging. Veel jonge neonazi's lieten hun hoofd kaalscheren, wat nog steeds voor verwarring en misverstanden zorgt met jonge kaalgeschoren mensen die totaal tegen nazisme, antisemitisme en racisme zijn.

Kaalscheren van hoofden als fetisj heet trichophilie. Een kaalgeschoren man wordt meestal met viriliteit geassocieerd, terwijl een kaalgeschoren vrouw vroeger zo'n ongewoon zicht was dat het heel andere connotaties opwierp. Een kaalgeschoren vrouw wordt vaak als androgyn geïnterpreteerd en is hierdoor ook een populaire haardracht in holebikringen.

Mensen scheren hun hoofd ook wel eens kaal uit solidariteit met mensen die aan kanker lijden, om geld in te zamelen of om een pleidooi te houden.

Hieronder volgt een niet uitputtende opsomming van bekende mensen wier kaalheid niet aan ouderdom of ziekte te wijten is. Redenen voor kaalscheren zijn bijvoorbeeld esthetische overwegingen of imago.




</doc>
<doc id="3970248" url="https://nl.wikipedia.org/wiki?curid=3970248" title="LADA">
LADA

LADA is een vorm van diabetes mellitus. Het begrip is een internationaal gebruikt acroniem van het Engelse "latent autoimmune diabetes of adults" (latente of sluimerende auto-immune diabetes bij volwassenen).

Vroeger werden diabetespatiënten geclassificeerd op basis van hun symptomen in: 

Bij type 1 functioneert de alvleesklier niet of onvoldoende en wordt er geen of te weinig insuline geproduceerd. Dit wordt medisch aangeduid als "insulinedeficiëntie". Aan type 1-diabetes, dat vaak al op jonge leeftijd wordt gediagnosticeerd, ligt meestal een auto-immuunafwijking ten grondslag. De insulineproducerende "β-cellen" in de alvleesklier worden door antistoffen vernietigd (zie ook Eilandjes van Langerhans). In het bloed van type 1-diabetespatiënten worden deze antistoffen (zogenaamde "anti-GAD") tegen deze β-cellen aangetroffen.

Bij type 2-patiënten is de werking van insuline, dat de opname van glucose in de lichaamscellen reguleert, verminderd ("insulineresistentie"). Soms is er ook sprake van onvoldoende insulineproductie. De oorzaak van type 2-diabetes, die zich vaak pas op latere leeftijd manifesteert (en daarom ook wel "ouderdomsdiabetes" wordt genoemd), is nog onvoldoende bekend. Wel acht men bewezen dat "ongezonde leefgewoonten", met name een verkeerd voedingspatroon, te weinig lichamelijke beweging en roken, een verhoogd risico op dit type diabetes met zich meebrengen.

Eind jaren negentig van de vorige eeuw publiceerde de toonaangevende American Diabetes Association (ADA) een onderzoek van Amerikaanse, Australische en Finse wetenschappers, waarin werd vastgesteld dat er ook een tussenvorm van type 1- en en type 2-diabetes bestaat. Bij deze tussenvorm worden er, net als bij DM-type 1, antistoffen tegen β-cellen in het bloed aangetroffen, maar duiden de symptomen en het feit dat de ziekte zich pas op latere leeftijd ontwikkeld meer op DM-type 2.

Door deze ontdekking kwam men tot de conclusie dat de gebruikelijke classificatie in slechts 2 typen op basis van symptomen niet meer voldeed. De gevonden 'tussenvorm' wordt soms aangeduid als type 1.5 of 1½, maar meer algemeen als LADA. Inmiddels zijn ook andere diabetestypen beschreven en wordt hiernaar nader onderzoek verricht. Er is nog geen eenduidige internationaal erkende nieuwe classificatie van de diverse diabetestypen.

Bij het vermoeden van LADA bij een diabetespatiënt kan met klinisch onderzoek een diagnose gesteld worden. Niet alle wetenschappers en medici vinden deze diagnosebepaling voldoende betrouwbaar of zelfs nuttig. Wel is aangetoond dat LADA zich aanvankelijk langzaam ontwikkelt, maar nadat de algemene diagnose 'diabetes' is vastgesteld, ziet men vaak een progressieve ontwikkeling, waarbij insulinetherapie eerder dan bij type 2-patiënten gewenst of noodzakelijk blijkt. Diabetes, ook LADA, is niet te genezen. In Nederland wordt LADA in het algemeen behandeld als type 2, dat wil zeggen dat men eerst zal proberen met meer bewegen, een beter voedingspatroon en eventueel orale medicatie de glucosewaarden te normaliseren.


</doc>
<doc id="3970455" url="https://nl.wikipedia.org/wiki?curid=3970455" title="Premier cru">
Premier cru

Premier cru is een in de wijnbouw gebruikte term die letterlijk "eerste oogst" betekent. De term "eerste" slaat daarbij op de kwaliteit. De term is in de Franse wetgeving vastgelegd en dan ook wettelijk beschermd. In de verschillende wijngebieden van Frankrijk heeft het begrip "premier cru" verschillende betekenissen. Zie ook: grand cru

In sommige wijngebieden slaat het begrip Premier Cru (de Fransen schrijven het met een hoofdletter) op de opbrengst van een wijngaard binnen de Appellation d'Origine Contrôlée. In de Champagne zijn er 34 premier-cru gemeenten en alle druiven uit deze gemeenten vallen onder dezelfde cru.


</doc>
<doc id="3971132" url="https://nl.wikipedia.org/wiki?curid=3971132" title="Haarwortel">
Haarwortel

De haarwortel of de radix pili is de basis van een haar bij zoogdieren. De haarwortel eindigt in een haarpapil dat witter en zachter is dan de schacht.

De haarpapil met zenuw en verzorgende bloedvaatjes zit in het haarzakje van de epidermis van de huid. De lagen van de haarpapil bestaan uit vezelig verbindingsweefsel, buitenste wortelschacht, binnenste wortelschacht bestaande uit het stratum externum (laag van Henle) en het stratum internum (laag van Huxley), de cuticula, haarschors (cortex) en medulla (binnenste laag van de wortelschacht) van de haar. In de haarpapil zitten talrijke melanocyten, die hun pigment, het melanine, aan de groeiende haar afgeven. De haarschacht wordt gevormd door keratinerijke verhoornde cellen.

De laag van Henle is de derde laag van de binnenste wortelschacht en bestaat uit een enkele laag kubusachtige cellen met duidelijk afgeplatte kernen. De laag is vernoemd naar de Duitse arts, patholoog en anatoom Friedrich Gustav Jakob Henle.

De laag van Huxley is de tweede laag van de binnenste wortelschacht en bestaat uit één of twee lagen, verhoornde, platte cellen, die ook een kern hebben.

De groei van een haar begint met de vorming van een haarwortel in de anagene fase.


</doc>
<doc id="3974737" url="https://nl.wikipedia.org/wiki?curid=3974737" title="ZiZo-magazine">
ZiZo-magazine

ZiZo-magazine is het Vlaamse holebi- en transgendertijdschrift van çavaria, de Vlaamse koepel van holebi- en transgenderverenigingen. Het blad bestaat sinds november 1993 en werd toen uitgegeven door de Federatie Werkgroepen Homofilie (FWH) zoals çavaria destijds heette.

De eerste editie van ZiZo-magazine werd gepubliceerd in het najaar van 1993. "We zijn ambitieus, en dan wel omdat alle redactieleden en medewerkers de ambitie hebben om met een goed produkt voor de dag te komen. Een blad dat wil zorgen voor toenadering en een gevoel van samenhorigheid binnen de homo- en lesbiennewereld", luidde de intro in het eerste tijdschrift dat meteen ook het doel van de oprichters verwoordde.

Het tijdschrift was een fusie van verschillende tijdschriften, onder meer het tijdschrift 'De Janet' dat werd uitgegeven door het Roze Actiefront. De intentie van de redactie en verantwoordelijke uitgever FWH was om holebi's en transgenders in een tijdschrift breed aan bod te laten komen, ongeacht hun religieuze of politieke overtuiging. De enige voorwaarde waaraan medewerkers moesten voldoen is dat ze de emancipatie van holebi's en transgenders nastreefden.

De periodiciteit van het tijdschrift veranderde een aantal keer. Vandaag is ZiZo-magazine een kwartaaltijdschrift dat begin januari, april, juli en oktober verschijnt. Tot en met 1999 verscheen het tijdschrift in zwart-wit, daarna in kleur. De grootste verandering gebeurde in 2009 toen de opmaak van het tijdschrift volledig werd aangepast aan de nieuwe huisstijl van çavaria. Onder impuls van de nieuwe hoofdredactrice Fran Bambust werd er omgeschakeld naar een kwartaaltijdschrift met twee helften: een themadossier en een cultuurhelft. Verscheidene thema's zijn sindsdien aan bod gekomen: onderwijs, sport, verkiezingen, ... Het werken met themadossiers was het gevolg van het opstarten van de nieuwswebsite zizo-online waar het snellere nieuws op verschijnt.

Sinds de oprichting was ZiZo-magazine te koop in Vlaamse dagbladhandels. In 2013 werd de verkoop via de dagbladhandelaars stopgezet. Sindsdien wordt ZiZo-magazine gratis verspreid op verschillende plekken in Vlaanderen en Brussel: voornamelijk holebi- en transgenderhoreca en openbare bibliotheken.

ZiZo-magazine onderscheidt zich van andere Vlaamse holebitijdschriften doordat het een evenwicht van onderwerpen over homo's, lesbiennes, biseksuele personen en transgenders nastreeft. Dat doel hangt samen met het feit dat het tijdschrift wordt uitgegeven door de Vlaamse holebi- en transgenderbeweging. Het tijdschrift wordt volledig geschreven door vrijwilligers, enkel de hoofdredactie en lay-out wordt gedaan door betaalde werkkrachten.

Nieuwswebsite zizo-online werd in 2011 opgestart. Het bereik van de site werd snel groter dan dat van het tijdschrift. Recensies van boeken, films en cd's gebeuren sinds de oprichting uitsluitend op de site, niet meer in het magazine. Verder bevat de site een mengeling van binnen- en buitenlands nieuws, opiniestukken en columns.

Sinds 2013 werkt de redactie van ZiZo-magazine samen met het Nederlandse holebitijdschrift Gay & Night. Ze maken samen het Vlaamse tijdschrift Gay&Night-ZiZo dat los van ZiZo-magazine verschijnt. Gay&Night-ZiZo richt zich op een jonger doelpubliek dat vaak uitgaat en verschijnt in tegenstelling tot ZiZo-magazine maandelijks.

ZiZo-magazine raakte in 1997 verzeild in een rechtszaak met de Belgische boyband Get Ready!. Het tijdschrift had leden van de band tegen hun wil geout als homoseksueel. De zangers weigerden geassocieerd te worden met een holebitijdschrift. Get Ready! spande met succes een rechtszaak aan tegen het blad. In 1998 beval de Brusselse rechtbank om het tijdschrift uit de handel te halen. Verschillende leden maakten later bekend toch homoseksueel te zijn.



</doc>
<doc id="3975707" url="https://nl.wikipedia.org/wiki?curid=3975707" title="Oligodactylie">
Oligodactylie

Oligodactylie (van oud Grieks: "weinig" en "vingers") is een aangeboren afwijking bij mensen, die erin bestaat dat ze minder dan vijf vingers en/of tenen hebben aan handen resp. voeten.



</doc>
<doc id="3977495" url="https://nl.wikipedia.org/wiki?curid=3977495" title="Informatiebureau van het Nederlandse Rode Kruis">
Informatiebureau van het Nederlandse Rode Kruis

Bij Koninklijk Besluit van 2 april 1909 werd aan het Nederlandse Rode Kruis opgedragen om voorbereidingen te treffen voor een informatiebureau dat in geval van oorlog inlichtingen zou kunnen verstrekken over zieke en gewonde militairen. Het Rode Kruis zou bij mobilisatie dit informatiebureau activeren.

In 1914, bij het uitbreken van de Eerste Wereldoorlog, werd dit informatiebureau opgezet. Het speelde een belangrijke rol bij de opvang van vluchtelingen uit België en krijgsgevangenen. Na de oorlog werden de werkzaamheden weer langzaam afgebouwd.

Bij de mobilisatie in 1939 werd het Informatiebureau opnieuw actief. In de meidagen van 1940 speelde het een rol bij de informatieverstrekking aan familieleden over gewonde en gesneuvelde militairen. Na de Tweede Wereldoorlog speelde het Informatiebureau een rol in het opsporen van vermiste personen tijdens de Tweede Wereldoorlog. Het Rode Kruis was in eerste instantie niet de enige organisatie die zich bezighield met deze taak.

Eind 1946 besloot het ministerie van Sociale Zaken tot centralisatie van de opsporingswerkzaamheden. In het Informatiebureau werden het Gemeentelijk Inlichtingenbureau voor Joden, het Informatie Werk van de Nederlandse Israëlitische Gemeente in Utrecht, het Afwikkelingsbureau Concentratiekampen en verschillende Amsterdamse bureaus opgenomen. Om deze taak uit te voeren verzamelde het Informatiebureau originele documenten, bijvoorbeeld uit de administratie van Kamp Westerbork en Kamp Amersfoort. Deze archiefstukken dienen vanaf de jaren zestig voor de verificatie van diverse claims.

Oorlogsarchief rode kruis


</doc>
<doc id="3977576" url="https://nl.wikipedia.org/wiki?curid=3977576" title="Iosimenol">
Iosimenol

Iosimenol is de INN-benaming van een niet-ionische joodhoudende verbinding die gebruikt kan worden als contrastmiddel bij röntgenonderzoek. De stof wordt ook iosmin genoemd. Ze heeft een relatief lage viscositeit, is zeer hydrofiel en is op farmacologisch vlak vergelijkbaar met iotrolan en iodixanol. Het dimeer iosimenol werd ontwikkeld door dr. Milos Sovak in Californië en medewerkers. Sovak is ook de mede-ontwikkelaar van de contrastmiddelen ioxilan en iotrolan.

Vergelijkbare joodhoudende contrastmiddelen:


</doc>
<doc id="3978946" url="https://nl.wikipedia.org/wiki?curid=3978946" title="Vrouw">
Vrouw

Een vrouw is een volwassen mens van het vrouwelijk geslacht. De term vrouw wordt meestal gebruikt voor een volwassene, waar meisje gewoonlijk voor kinderen, tieners of (vroege) twintigers gebruikt wordt. De term vrouw wordt echter ook gebruikt voor vrouwelijke mensen, ongeacht de leeftijd, in termen als "vrouwenrechten". Sommige personen met een geslachtsidentiteitsstoornis hebben wel de geslachtsidentiteit van een vrouw maar zijn chromosomaal gezien van het mannelijk geslacht.

De term vrouw wordt gebruikt voor een vrouwelijk mens na de puberteit en de eerste menstruatie. Vele culturen hebben rituelen die symboliseren dat het meisje volwassen is geworden. Een voorbeeld is de Bat mitswa in het Jodendom. In westerse culturen is het onderscheid tussen meisje en vrouw erg vaag. Daar wordt de term meisje vaak nog gebruikt voor iemand van het vrouwelijk geslacht van meer dan 20, soms zelfs van meer dan 30 jaar. Afhankelijk van de situatie kan dit als denigrerend ervaren worden.

Op het moment is er geen woord voor een vrouw die door de overgang is gegaan. Het woord vrouw kan over het algemeen voor elk vrouwelijk mens gebruikt worden of om het contrast met meisje aan te geven. Het woord meisje wordt soms ook gebruikt voor een ongetrouwde vrouw.

In sommige culturen houdt de eer van de familie verband met de maagdelijkheid van een meisje. Het woord meisje wordt hier gebruikt voor een maagd, een vrouw die nooit getrouwd is geweest en geen geslachtsgemeenschap heeft gehad. Als een vrouw uit een dergelijke cultuur een vrouw wordt genoemd kan het kwetsend zijn voor de familie.

Biologisch gezien, zijn de geslachtsorganen betrokken bij de seksualiteit en voortplanting, terwijl de secundaire geslachtskenmerken betrokken zijn bij het verzorgen van kinderen of het aantrekken van een partner. De ovaria produceren, naast het produceren van hormonen, de vrouwelijke geslachtscellen, de eicellen, de nieuwe individuen vormen wanneer ze bevrucht worden door de mannelijke geslachtscellen, de zaadcellen. De baarmoeder is een orgaan met weefsel dat de groeiende foetus beschermt, verzorgt en uiteindelijk naar buiten drijft bij de bevalling. De vagina wordt gebruikt bij coïtus en de geboorte van een kind. Het woord vagina wordt vaak onterecht gebruikt voor de vulva of externe vrouwelijke geslachtsorganen, waarbij ook de schaamlippen, de clitoris en de urinebuis horen. De borsten zijn in de evolutie ontstaan uit zweetklieren om moedermelk te produceren. 

Het biologisch geslacht is vastgelegd in de chromosomen. Een mens heeft 23 paar chromosomen waarvan een paar het geslacht bepaalt. Bij een vrouw is het chromosomenpaar XX, wat bij de man XY is (variaties zijn mogelijk). Dit kan niet veranderd worden, maar het uiterlijk kan zodanig veranderd worden dat het individu lijkt op iemand van het andere geslacht.

Geslachtsorganen van de vrouw:

Bij meisjes begint de puberteit op ongeveer 11-jarige leeftijd. In de puberteit ontwikkelt het meisje zich zowel fysiek als psychisch. Als eerste beginnen de borsten te groeien. Eerst is er een klein bultje onder de tepel en vervolgens verlopen de borsten verschillende stadia totdat ze hun uiteindelijke vorm aannemen. De grootte van de borsten wordt bepaald door de hoeveelheid vetweefsel. Na de eerste zichtbare ontwikkeling van de borsten begint het schaamhaar te groeien. Vrijwel tegelijkertijd begint ook haargroei in de oksels en op de benen. Ongeveer zes maanden na het groeien van het schaamhaar vindt de eerste menstruatie plaats. Vanaf dat moment kan een meisje zwanger worden.
Naarmate het meisje ouder wordt worden ook haar schaamlippen groter. Hetzelfde geldt voor de heupen, die naar buiten toe kantelen. Ook de onderhuidse vetlaag wordt dikker.

Secundaire geslachtskenmerken bij de vrouw:

In het Westen zijn in de loop van de tijd bepaalde standaarden ontstaan voor vrouwelijke schoonheid, hoewel die normen steeds aan verandering onderhevig zijn geweest gedurende de geschiedenis. Zo was in Rubens' tijd een voluptueuze vrouw aantrekkelijker dan een magere, en een blanke huid was lange tijd attractiever dan een gebruinde. Tegenwoordig bepaalt vooral de commercie het schoonheidsideaal, waarbij een vrouw haar benen en okselhaar zou behoren te scheren en het schaamhaar op zijn minst te trimmen. Ook het bruin zijn wordt doorgaans aantrekkelijk gevonden, hoewel er ook een trend is die om gezondheidsredenen weer pleit voor de blanke huid omdat te veel zon huidkanker veroorzaakt. 
Voor jonge vrouwen is het vaak psychisch verwarrend dat schoonheidstrends of -idealen gevolgd moeten worden. Er wordt verwacht dat ze zich aantrekkelijk maken. Als ze echter te aantrekkelijk zijn of er veel moeite voor doen, worden ze hier ook negatief op beoordeeld. Over het algemeen worden vrouwen meer op hun uiterlijk beoordeeld dan mannen. 



</doc>
<doc id="3979503" url="https://nl.wikipedia.org/wiki?curid=3979503" title="Trypofobie">
Trypofobie

Trypophobia, of trypofobie in het Nederlands, is een vermeende angst voor objecten met kleine gaten, zoals bijenkorven, mierenhopen en kopjes van lotuszaad. De term werd voor het eerst gebruikt in 2005 en is een combinatie van het Griekse "trypo" (perforeren of boren van gaten) en "fobie". Hoewel de fobie niet officieel erkend is en niet is opgenomen in de "Diagnostic and Statistical Manual of Mental Disorders" van de American Psychiatric Association, beweren duizenden eraan te lijden.

Er is weinig onderzoek naar deze veronderstelde fobie gedaan; de onderzoekers Arnold Wilkins en Geoff Cole beweren de eersten te zijn die "trypofobie" wetenschappelijk hebben onderzocht. Volgens hun onderzoek is de reactie die mensen te zien zouden geven bij het aanschouwen van gaten gebaseerd op een biologische afkeer en niet op een aangeleerde culturele angst. In een onderzoeksartikel dat ze schreven voor het wetenschappelijk tijdschrift "Psychological Science" wordt uitgelegd dat het fenomeen gebaseerd is op een hersenreactie die de vormen associeert met gevaar. Volgens het artikel reageren proefpersonen op onder andere gatenpatronen in huid, vlees, hout, planten, koralen, sponzen, schimmels, gedroogde zaaddozen en honingraten. De oorzaken die de proefpersonen noemen voor hun gevoelens van afkeer zijn "dat de gaten er walgelijk uitzien", "dat ze in de gaten zouden kunnen vallen" of "dat er iets zou kunnen leven in deze gaten".



</doc>
<doc id="3980128" url="https://nl.wikipedia.org/wiki?curid=3980128" title="Frankia alni">
Frankia alni

Frankia alni is de enige bacteriesoort van het geslacht Frankia. Het is een grampositieve, aerobe, filamentvormende bacterie met een hoog GC-gehalte (hoog gehalte aan guanine en cytosine). De Duitse microbioloog Albert Bernhard Frank (1839 - 1900) gaf het geslacht haar naam. De bacterie behoort tot de stikstofbindende bacteriën en leeft niet alleen in de stikstofknolletjes (actinorhiza) in symbiose op de wortels van houtige planten, maar komt ook vrijlevend in de bodem voor.

"Frankia alni" kan met behulp van het enzym nitrogenase stikstof uit de lucht binden en zo de stikstof voor planten beschikbaar maken. Hierdoor kunnen deze planten ook op stikstofarme gronden groeien. De hiervoor grote hoeveelheid benodigde energie verkrijgt de bacterie van de plant in de vorm van suikers. Vaak wordt de bodem zo stikstofrijk dat er in de ondergroei van elzen stikstofminnende planten, zoals brandnetels, groeien.

Het zuurstofgevoelige nitrogenase wordt door de bacteriën beschermd door het in te sluiten in een kogelvormig blaasje aan het verdikte eind van de bacteriecel. Om voldoende zuurstof voor de bacteriën ondanks een lage O-partiële druk beschikbaar te hebben wordt door de plant leghemoglobine gevormd.

In tegenstelling tot de "Rhizobium"-bacteriën is "Frankia alni" minder gespecialiseerd en komt de bacterie voor op acht verschillende plantenfamilies. Vroeger vond wel een onderverdeling plaats.

Het eerste symptoom van infectie door de bacterie "Frankia alni" is een vertakking en opkrulling van de wortelharen. De bacterie wordt ingekapseld door de plant, maar blijft buiten de celmembraan. De celmembraan van het kapsel bevat pectine, cellulose en hemicellulose. De celdeling wordt gestimuleerd door de hypodermis en cortex, waardoor een prewortelknolletje ("prenodule") wordt gevormd. De bacterie gaat vervolgens naar de cortex van de wortel, terwijl het knolletje zich verder ontwikkelt op dezelfde wijze als een zijwortel. De haarprimordia van de wortelknolletjes ontwikkelen zich in de pericykel, endodermis of cortex tijdens de ontwikkeling van het prewortelknolletje. Uiteindelijk gaat de bacterie de cel binnen en infecteert het nieuwe knolletje.

"Frankia alni" heeft de volgende synoniemen:




</doc>
<doc id="3980230" url="https://nl.wikipedia.org/wiki?curid=3980230" title="Medicijnbal">
Medicijnbal

Een medicijnbal, vaak aangeduid met het Duitse medizinball, is een zware bal die gebruikt wordt voor gymnastische oefeningen. De medicijnbal heeft meestal een diameter van 30 tot 35 centimeter en weegt veelal tussen 1 en 5 kilogram. Afwijkende maten en gewichten komen echter ook voor. In het algemeen zijn de medicijnballen niet met lucht gevuld, maar meestal met haar of kurk.

Medicijnballen worden veelal gebruikt om met oefeningen bepaalde spiergroepen te versterken. Ze worden op allerlei manieren overgegooid of meegedragen met bewegingen. Medicijnballen worden toegepast in lessen lichamelijke oefening, trainingen bij allerlei sporten en in de sportschool en bij fysiotherapie.

Het wereldrecord hooggooien, met een medicijnbal van 22 kg, is 518 cm, door Žydrūnas Savickas, de Sterkste Man van de Wereld van 2014 en een aantal andere jaren. Hij vestigde dit record op het naar Arnold Schwarzenegger vernoemde Arnold Strongman Classic in 2004, te Columbus in de Verenigde Staten. Schwarzenegger is bij het evenement vrijwel altijd aanwezig, alsmede bij de Arnold Classic, een jaarlijkse bodybuildingwedstrijd.


</doc>
<doc id="3980376" url="https://nl.wikipedia.org/wiki?curid=3980376" title="Almroth Wright">
Almroth Wright

Sir Almroth Edward Wright (Middleton Tyas (Yorkshire), 10 augustus 1861 – Farnham Common (Buckinghamshire), 30 april 1947) was een Brits bacterioloog en immunoloog.

Wright werd geboren in Middleton Tyas, nabij Richmond, in een familie van Anglo-Ierse en Zweedse afkomst. Hij was de zoon van predikant Charles Henry Hamilton Wright, diaken van Middleton Tyas, die later diende in Belfast, Dublin en Liverpool. Zijn moeder was de dochter van Nils Wilhelm Almroth, gouverneur van de Zweedse Koninklijke Munt in Stockholm. Zijn jongere broer Charles Theodore Hagberg Wright werd bibliothecaris van de London library.

Wright studeerde geneeskunde aan de Universiteit van Dublin (Trinity College). In de negentiende eeuw werkte hij samen met de strijdkrachten van Groot-Brittannië aan de ontwikkeling en promotie van vaccinaties. Hij concludeerde dat inspuiting van grote dosis "gedode" bacteriën een gelijk effect moest hebben als vaccinatie met verzwakte smetstof, mits bij het doden de structuur van de bacteriën zo weinig mogelijk veranderde. Op basis hiervan ontwikkelde hij rond 1900 een werkzaam vaccin tegen buiktyfus dat gebruikt werd tijdens de Zuid-Afrikaanse Boerenoorlog: Britse soldaten werden ermee gevaccineerd.

In 1902 begon hij een onderzoeksafdeling aan het St. Mary's Hospital Medical School in Londen. Hier ontwikkelde hij een systeem van antityfus-inenting en een methode om beschermende stoffen ('opsonin') te meten in menselijk bloed. Onder de vele bacteriologen die hem in zijn voetsporen volgden aan St. Mary bevond zich Alexander Fleming, die later lysozym en penicilline zou ontdekken. In 1906 werd Wright gekozen tot Fellow van de Royal Society. Al vroeg waarschuwde Wright dat bacteriën resistentie zouden opbouwen tegen antibiotica, iets wat tegenwoordig inderdaad een toenemend probleem vormt.

Wright was een sterke voorstander van de "ptomaïne"-theorie als de oorzaak van scheurbuik. De theorie was dat slecht bereide vleeswaren alkaloïden bevatte die giftig waren voor mensen wanneer ze geconsumeerd werden. Deze theorie was heersend toen Robert Falcon Scott zijn noodlottige expeditie naar Antarctica in 1911 plande. In 1932 werd de werkelijke oorzaak van de ziekte vastgesteld: het gebrek in voedsel van een bepaalde voedingsstof, namelijk vitamine C (ascorbinezuur). 


</doc>
<doc id="3981120" url="https://nl.wikipedia.org/wiki?curid=3981120" title="Trein 8.28 H.IJ.S.M.">
Trein 8.28 H.IJ.S.M.

Trein 8.28 H.IJ.S.M. (VTHIJSM) is een vereniging die steun verleent aan kinderen en jongeren tot 21 jaar in een maatschappelijke of medische achterstandsituatie.

De vereniging werd opgericht op 1 oktober 1903 door J.L. Cohen, inspecteur van een levensverzekeringsmaatschappij, en een aantal medereizigers in de exprestrein Amsterdam-Parijs van de H.IJ.S.M. (Hollandsche IJzeren Spoorweg Maatschappij) die dagelijks om 8.28 uur vertrok uit Amsterdam. De benodigde gelden kwamen uit donaties en werden besteed aan vakanties. Koningin Emma was beschermvrouwe van de Vereniging. De bestuursleden beoordeelden de aanvragen aan de hand van armoede- en gezondheidscriteria. In het eerste verenigingsjaar werden bijna 30 kinderen uitgezonden naar bestaande bos- en zeekolonies, met name "Heidelust" in Hilversum en "Bethanië" in Zeist. Een deel van de kinderen had pre-tuberculose.
Op 8 mei 1911 werd het eerste eigen gebouw 'De Nieuwe Weg' aan de Kolonieweg in Soest. Op 25 oktober 1924 volgde het tweede tehuis, Herenhuis Vosseveld te Soest, met een capaciteit van 45 bedden. In 1925 werd een tehuis in Petten geopend en in 1928 volgde een speciaal kleuterhuis in de inmidddels gesloopte villa Roosterhoeck te Baarn en in 1933 eenzelfde kleuteropvang in aan de Korfwaterweg in Petten, gemeente Zijpe. In 1942 de oorlog kwam een einde aan de activiteiten doordat Trein 8.28 werd ontbonden en de bezittingen in beslag genomen.

Na de Tweede Wereldoorlog had de vereniging nog slechts twee tehuizen over: het kleuterhuis te Petten en het tehuis 'Nieuwe Weg' te Soest. De belangstelling daalde en op 31 december 1957 werd de Nieuwe Weg gesloten. Niet alleen de opvattingen over het zonder ouders op vakantie sturen van kleuters veranderde, ook de verbeterde de gezondheidstoestand van de bevolking in de grote steden speelde een rol in de verminderde belangstelling. Vanwege de onderbezetting van de tehuizen werd Huize Vosseveld gebruikt voor kinderen met psychiatrische problemen. 

Toen de financiële positie van de Vereniging verder verslechterde, werd op voorstel van de toenmalige penningmeester van de vereniging, J.E. Joëls besloten om het vermogen te gebruiken voor schenkingen aan kleinschalige projecten voor 'het kind in nood'.


</doc>
<doc id="3981131" url="https://nl.wikipedia.org/wiki?curid=3981131" title="Membraanplaque">
Membraanplaque

Membraanplaques zijn rigide gebieden op de celmembraan van een epitheelcel. Ze komen voornamelijk voor in de urineblaas, waar ze zorgen voor de uitrekbaarheid van de blaas. Bij weinig inhoud in de blaas zorgen de membraanplaques voor het inplooien van de celmembraan, hierdoor wordt de blaas kleiner. Bij veel inhoud zorgt de interne druk automatisch voor het verdwijnen van de plooien en wordt de blaas groter. Membraanplaques komen ook voor in de urinewegen.


</doc>
<doc id="3982665" url="https://nl.wikipedia.org/wiki?curid=3982665" title="Donepezil">
Donepezil

Donepezil is een geneesmiddel voor licht tot matig ernstige ziekte van Alzheimer. Het medicijn is oorspronkelijk ontwikkeld door Eisai (Tokio, Japan) en is vanaf 1998 wereldwijd (niet in Nederland) op de markt gebracht door Pfizer onder de merknaam Aricept. In Nederland is donepezil vanaf 2013 beschikbaar gemaakt door de firma Navamedic onder de merknaam Navazil.

Donepezil is een cholinesteraseremmer die de achteruitgang van de ziekte van Alzheimer vertraagt. Acetylcholine is een neurotransmitter: een stof die betrokken is bij het versturen van berichten in de hersenen. Cholinesterase is een enzym dat acetylcholine splitst tot choline en azijnzuur, en zo onwerkzaam maakt. Een cholinesteraseremmer remt het enzym cholinesterase, waardoor acetylcholine minder snel afgebroken wordt. Het doel van deze behandelmethode is het handhaven van het cognitief vermogen, het verbeteren van gedragssymptomen en het verminderen van de last voor de zorgverlener.

De startdosis voor licht tot matig ernstige ziekte van Alzheimer is 5 mg per dag en na 4 tot 6 weken verhogen naar 10 mg. 5 mg is al gelijk een effectieve dosis. In Nederland en het Verenigd Koninkrijk is de maximale dosis 10 mg. In de Verenigde Staten is 23 mg donepezil geïndiceerd voor ernstige dementie van het type Alzheimer. Het is tevens de enige cholinesteraseremmer die een FDA-goedkeuring heeft voor de toepassing bij matig tot ernstige ziekte van Alzheimer.

Van cholinesteraseremmers is bekend dat ze de hartslag kunnen vertragen. Dit geldt ook voor donepezil. Patiënten met een voorgeschiedenis van een hartkwaal (in het bijzonder het 'sick sinussyndroom' of een vergelijkbare aandoening) moeten goed worden gecontroleerd en er is een ECG noodzakelijk. Farmacokinetische waarden van donepezil worden niet beïnvloed door digoxine (Lanoxin). Bij kleinschalige proeven met gezonde vrijwilligers is geen verandering waargenomen in ECG en cardiale geleiding. Remming van zowel van AChE als BuChE zou een neuroprotectief effect moeten hebben maar de publicaties hierover zijn niet eensluidend. Donepezil heeft een sterke selectiviteit voor AChE waardoor een verminderd optreden van perifere bijwerkingen kan worden verklaard.

Overgevoeligheid kan optreden voor donepezil, piperdiveraten en hulpstoffen.

De meest voorkomende bijwerkingen zijn bradycardie (trage hartslag), misselijkheid, diarree, verminderde eetlust (anorexie) en buikpijn. Er zijn aanwijzingen dat er minder vaak misselijkheid en braken optreedt dan bij galantamine. Donepezil heeft een goed gastro-intestinaal bijwerkingen-profiel



</doc>
<doc id="3983616" url="https://nl.wikipedia.org/wiki?curid=3983616" title="Choreoathetose">
Choreoathetose

Choreoathetose is een extrapiramidale stoornis. Deze wordt gekenmerkt door choreatische (plotselinge onwillekeurige gecoördineerde, maar rukkende, bewegingen) en athetotische (onophoudelijk krampachtige onwillekeurige langzame buig- en strekbewegingen van vingers en tenen, veroorzaakt door beschadiging in het extrapiramidaal systeem) bewegingen.


</doc>
<doc id="3983824" url="https://nl.wikipedia.org/wiki?curid=3983824" title="Ruimteziekte">
Ruimteziekte

Ruimteziekte is het verschijnsel dat wordt veroorzaakt als het vestibulaire systeem (het evenwichtsorgaan) moeite heeft met het aanpassen aan veranderende G-krachten, en vooral de gewichtloosheid die in de ruimte aanwezig is. Symptomen van ruimteziekte zijn onder andere misselijkheid en duizeligheid. Naast symptomen van reisziekte, komt het ook voor dat ruimteziekte desoriëntatie en visuele illusies veroorzaakt. De eerste keer dat ruimteziekte bij een mens voorkwam, was vermoedelijk bij de Russische kosmonaut German Titov; hij was toen aan boord van de Vostok 2.


</doc>
<doc id="3985884" url="https://nl.wikipedia.org/wiki?curid=3985884" title="Isopyrazam">
Isopyrazam

Isopyrazam is een fungicide. Het behoort tot de pyrazool- en amide-fungiciden. Het is een mengsel van twee "syn"- en twee "anti"-isomeren; zowel de "syn"- als de "anti"-isomeren zijn aanwezig als een racemisch mengsel van twee enantiomeren. De verhouding van de "syn"- tot de "anti"-isomeren ligt tussen 78 en 100%. Isopyrazam is een witachtige vaste stof, zeer weinig oplosbaar in water.

Het CAS-nummer van de "syn"-isomeren is 683777-13-1; dat van de "anti"-isomeren is 683777-14-2.

Isopyrazam wordt gebruikt voor de bestrijding van diverse schimmelziekten op gerst, tarwe, haver, rogge en triticale, bijvoorbeeld de bladvlekkenziekte ("Septoria tritici"; " Rhynchosporium secalis"; "Ramularia"), gele roest ("Puccinia striiformis") en de netvlekkenziekte ("Pyrenophora teres"). Het is een inhibitor van het enzymcomplex succinaat-dehydrogenase. Het is een langdurig werkend fungicide. 

Isopyrazam werd ontwikkeld door Syngenta. Het is het actieve bestanddeel van het bestrijdingsmiddel "Reflect" en van de combinatiemiddelen "Seguris" (isopyrazam met epoxiconazool), "Bontima" en "Cebara" (beide isopyrazam met cyprodinil) en "Symetra" (isopyrazam met azoxystrobin).

De Europese Commissie heeft isopyrazam toegelaten als gewasbeschermingsmiddel; de goedkeuring ging in op 1 april 2013.

In België zijn de producten "Bontima" en "Cebara" toegelaten in de teelt van winter- en zomergerst.

Langdurige blootstelling aan isopyrazam veroorzaakte bij ratten lever- en baarmoederkanker, daarom wordt de stof als vermoedelijk kankerverwekkend beschouwd. Op basis van proeven op konijnen waarbij oogafwijkingen voorkwamen bij nakomelingen, wordt isopyrazam ook ingedeeld als mogelijk teratogeen.



</doc>
<doc id="3986611" url="https://nl.wikipedia.org/wiki?curid=3986611" title="Penflufen">
Penflufen

Penflufen is een fungicide. Het is een anilide en behoort tot de groep der pyrazoolcarboxamiden. Het is een racemisch mengsel van gelijke delen "R"- en "S"-enantiomeren.

Penflufen werd ontwikkeld door Bayer CropScience. Het werkt tegen pathogene schimmels door inhibitie van het enzym succinaatdehydrogenase (SDH).

De Europese Commissie heeft penflufen toegelaten als gewasbeschermingsmiddel voor een termijn van tien jaar beginnend op 1 februari 2014. Het is uitsluitend toegelaten voor het behandelen van pootaardappelen voor of tijdens het poten.




</doc>
<doc id="3986637" url="https://nl.wikipedia.org/wiki?curid=3986637" title="Cyprodinil">
Cyprodinil

Cyprodinil is een fungicide, behorende tot de groep der anilino-pyrimidinen. Het werd ontwikkeld bij Ciba-Geigy en kwam in 1994 op de markt.

Cyprodinil is werkzaam tegen diverse pathogene schimmels, waaronder "Botrytis-" en "Alternaria"-soorten.

Cyprodinil wordt bereid door de reactie tussen fenylguanidine en het 1,3-diketon 1-cyclopropyl-1,3-butaandion. Deze laatste verbinding ontstaat in de Claisen-condensatie van methylacetaat en methylcyclopropylketon:

In de Europese Unie is cyprodinil toegelaten als fungicide; de toelatingstermijn loopt af op 30 april 2017.

In België is het product "Chorus" van Syngenta met cyprodinil als actieve stof toegelaten voor de bestrijding van schurft bij de teelt van appel- en perenbomen en sierbomen en -heesters. Daarnaast is een aantal combinatieproducten toegelaten die naast cyprodinil nog een ander fungicide bevatten.




</doc>
<doc id="3987285" url="https://nl.wikipedia.org/wiki?curid=3987285" title="Etienne Jacobs">
Etienne Jacobs

Stephanus Ludovicus Vergilius (Etienne) Jacobs (Halen, 25 februari 1901 - 22 juni 1969) was een Belgisch politicus.

Jacobs was een zoon van Firmin Jacobs, apotheker en burgemeester van Halen. Hij trouwde in 1951, het huwelijk bleef kinderloos.

Na de humaniora aan het Sint-Jan-Berchmanscollege in Diest, studeerde Etienne Jacobs aan de Katholieke Universiteit Leuven en promoveerde er tot doctor in de geneeskunde. 

Op het gemeentelijk vlak werd hij na een bitse verkiezingsstrijd in 1927 met Edward Jacobs, zoon van een andere Firmin Jacobs, notaris en ook een gewezen burgemeester van Halen, verkozen tot gemeenteraadslid en vervolgens benoemd tot burgemeester. Zijn verkiezing werd door zijn tegenstander betwist omdat dit onverenigbaar zou zijn met zijn legerdienst. Etienne Jacobs was heel populair en won verkiezing na verkiezing en bleef tot 1964 burgemeester van Halen. In 1964 verloor hij de verkiezingen van Marcel Vanschoenbeek, die zich had aangesloten bij de Loksbergse lijst "Vertrouwen". Hij was ook provincieraadslid in Limburg van 1928 tot 1946.

Tijdens de Tweede Wereldoorlog behoorde hij tot het Verzet en dook de staf van het Geheim Leger bij hem onder.

In 1946 werd hij als vierde op de lijst verkozen tot CVP-senator voor het arrondissement Tongeren, een mandaat dat hij vervulde tot in 1961.



</doc>
<doc id="3987612" url="https://nl.wikipedia.org/wiki?curid=3987612" title="Darmperforatie">
Darmperforatie

Darmperforatie is een aandoening waarbij er in de darmwand een gat/perforatie zit. Mogelijke oorzaken zijn trauma (bijvoorbeeld een auto-ongeval waarbij men met de buik hard tegen het stuur is aangekomen), operatie (waarbij men per ongeluk de darmen heeft aangeprikt), langdurige infectie, vreemde voorwerpen in de darm. Gevolgen hiervan zijn hevige buikpijn, bloedingen, mogelijkheid tot de ontwikkeling van sepsis (aangezien de darm gekoloniseerd is met allerlei bacteriën).


</doc>
<doc id="3987885" url="https://nl.wikipedia.org/wiki?curid=3987885" title="Cannabinoïdereceptor">
Cannabinoïdereceptor

Cannabinoïdereceptoren zijn onderdeel van het de G-proteïnegekoppelde receptoren en zijn betrokken bij verschillende fysiologische processen waaronder eetlust, de pijnzin, stemmingswisselingen en geheugenverlies.

De lichaamseigen stof anandamide bindt zich aan de cannabinoïdereceptoren. Cannabinoïdereceptoren zijn door de binding met plantaardige cannabinoïden zoals tetrahydrocannabinol ook verantwoordelijk voor de impact van de psychoactieve effecten van cannabis.

De receptoren werden ontdekt door het onderzoek naar de farmacologie van cannabis in het lichaam. Pas na het ontdekken van deze receptoren kwam men door verder onderzoek achter het bestaan en de werking van de neurotransmittor anandamide.

Men onderscheidt twee types cannabinoïdereceptoren; CB en CB.


</doc>
<doc id="3988429" url="https://nl.wikipedia.org/wiki?curid=3988429" title="Haartransplantatie">
Haartransplantatie

Een haartransplantatie is een ingreep om haren te verplaatsen, de toepassingen zijn vooral voor hoofdhaar, baardhaar en wenkbrauwen.
Dit is een oplossing voor haarverlies bij de aandoening Alopecia androgenetica maar niet geschikt voor alle soorten haarverlies van bijvoorbeeld de gevolgen van een chemotherapie. Een haartransplantatie operatie wordt vaak verricht onder lokale verdoving.

Al in de 18e eeuw werden er operaties verricht met wisselend succes. In de vorige eeuw werden er betere technieken ontwikkeld en werden deze als eerste toegepast bij brandslachtoffers uit de Tweede Wereldoorlog.
Uiteindelijk werd er met eigen haar gewerkt in de jaren ’60 met de standard punch grafting techniek. De twee meest voorkomende methodes zijn nu FUT en FUE

Zogenaamde "shock loss" komt bij een haartransplantatie veel voor maar is vaak tijdelijk. Zwellingen zijn ook niet ongewoon maar kunnen worden tegengegaan met medicijnen.

In Nederland worden de kosten van deze ingrepen in beginsel niet vergoed. Alleen in sommige gevallen waarbij het als "psychische last" kan worden aangemerkt kan er sprake zijn van vergoeding.



</doc>
<doc id="3988484" url="https://nl.wikipedia.org/wiki?curid=3988484" title="Irvin D. Yalom">
Irvin D. Yalom

Irvin David Yalon (Washington D.C., 13 juni 1931) is een Amerikaanse schrijver en psychiater.

Yaloms ouders emigreerden vanuit de Sovjet-Unie naar de Verenigde Staten. Hij behaalde in 1952 een Bachelor of Arts aan de George Washington University en een graad in de medicijnen aan de Boston University School of Medicine. Na zijn studie diende hij twee jaar als legerarts op een basis op Hawaï. 

Zijn academische carrière speelde zich af aan de Stanford-universiteit. Van 1962 tot zijn emeritaat in 1994 was hij verbonden aan de psychiatrieopleiding van die universiteit: als therapeut, docent, onderzoeker en begeleider van therapeuten. Hij promoveerde in 1968. Zijn specialisme was de existentiële therapie. Existentiële therapie is een westerse therapievorm gebaseerd op het gedachtegoed van verschillende filosofen zoals Jean-Paul Sartre of Martin Heidegger. De existentiële therapeut kijkt samen met de cliënt naar hoe je in het leven staat, hoe je vorm geeft aan het leven, hoe je jezelf en het leven ervaart en waar je tegenaan loopt. Yalom schreef verschillende boeken over deze thema's. Verder schreef hij meerdere romans. Naast zijn academische en literaire activiteiten was hij parttime werkzaam in zijn eigen praktijk.




</doc>
<doc id="3988692" url="https://nl.wikipedia.org/wiki?curid=3988692" title="Intrusie (psychologie)">
Intrusie (psychologie)

Een intrusie (uit het Latijn: "binnendringing") is een plotseling en vaak herhaald opkomende dwanggedachte, die meestal als opdringerig en storend wordt ervaren, en die gericht is op iets dat men ongewenst vindt. Vaak schamen mensen zich voor dergelijke gedachten. Intrusies komen bij 90% van de mensen af en toe voor en zijn geen teken van een geestesziekte. Soms komt dezelfde gedachte echter steeds terug en kan dan leiden tot een obsessie. Mensen die een ernstige emotionele mishandeling hebben meegemaakt blijken veel meer last te hebben van intrusies.

Volgens sommige psychologen zijn intrusies in de evolutie voortgekomen uit een waarschuwingssysteem, bedoeld om ons te waarschuwen en beschermen tegen stommiteiten.

Het blijkt niet goed mogelijk om een intrusie uit het hoofd te bannen, omdat het opzettelijk "niet" aan iets willen denken, juist ertoe leidt dat men er wél aan denkt. Een bekend experiment van Wegner e.a. toonde dat aan: "Probeer eens 5 minuten lang absoluut niet aan een witte beer te denken."



</doc>
<doc id="3989077" url="https://nl.wikipedia.org/wiki?curid=3989077" title="Petra De Sutter">
Petra De Sutter

Petra De Sutter, geboren als Paul De Sutter (Oudenaarde, 10 juni 1963), is een Belgisch buitengewoon hoogleraar gynaecologie aan de Universiteit Gent en tevens hoofd van de afdeling Reproductieve Geneeskunde van het Universitair Ziekenhuis Gent. Sinds 2014 zetelt ze voor Groen in de Senaat.

De Sutter behaalde in 1987 een diploma in de geneeskunde van de Rijksuniversiteit Gent. In 1991 behaalde ze een doctoraat in de biomedische wetenschappen, waarna ze twee jaar naar Chicago trok om fundamenteel onderzoek te verrichtten naar de genetica van eicellen (van mensen en muizen). Ze werd erkend gynaecoloog in 1994. In datzelfde jaar behaalde ze ook het aggregaat voor het hoger onderwijs. In 2000 werd ze hoogleraar aan de Universiteit Gent. Later werd ze daar buitengewoon hoogleraar en hoofd van de afdeling Reproductieve Geneeskunde van het Universitair Ziekenhuis Gent.

Haar onderzoeksdomein is in het bijzonder het polycystisch ovariumsyndroom en de verschillende technieken van medisch begeleide voortplanting.

De Sutter is fundamenteel klinisch onderzoeksmandataris van het Fonds voor Wetenschappelijk Onderzoek (FWO)-Vlaanderen. Samen met haar onderzoeksteam verricht ze onderzoek naar embryonale stamcellen, het eicelactivatiemechanisme en fertiliteitspreservatie.

De Sutter is lid van ESHRE (European Society for Human Reproduction and Embryology).
Tot 2014 was ze lid van het College van Geneesheren Reproductieve Geneeskunde, de erkenningscommissie gynaecologie-verloskunde, het College en meerdere werkgroepen van de Hoge Gezondheidsraad, en de Koninklijke Belgische Academie voor Geneeskunde. In Frankrijk zetelde ze tot 2014 als expert in de Agence de la biomédecine. Ze was ook lid van de Raad van Bestuur van het CMI (Centrum voor Medische Innovatie) toen deze organisatie nog bestond. Naast meer dan enkele honderden publicaties in peer-reviewed tijdschriften, schreef ze ook boekhoofdstukken en gepubliceerde congresmededelingen. Ze geeft frequent lezingen.

Op 24 april 2016 ontving ze de Prijs De Maakbare Mens.

De Sutter stond in 2014 op de 2e plaats van de Europese lijst van Groen, na Europees parlementslid Bart Staes. Ze voerde vooral campagne rond milieu en de impact daarvan op gezondheid. Hoewel ze 47.000 stemmen behaalde, had Groen onvoldoende stemmen voor een tweede Europese zetel. Haar partij liet haar coöpteren in de Senaat. Ze zal zich, vanuit haar expertise als arts en professor, toeleggen op thema's zoals gezondheidszorg. Sinds haar politiek debuut heeft Petra De Sutter een aantal dossiers op de agenda geplaatst: een wettelijke regeling voor draagmoederschap – in België én in Europa –, de onafhankelijkheid van klinisch onderzoek in de farmaceutische industrie, de risico’s van het TTIP vrijhandelsakkoord die onze strenge Europese regelgeving voor voedsel, hormoonverstoorders en andere chemische stoffen in het gedrang brengen en de lgbt-rechten. In de Senaat zetelt Petra De Sutter in de commissie voor Institutionele Aangelegenheden, waar naast grondwettelijke wijzigingen ook bio-ethische thema’s besproken worden. Als senator heeft De Sutter ook een mandaat in de Raad van Europa, waar mensenrechten centraal staan. Als lid van de commissies Sociale Zaken en de commissie Migratie tracht ze ook op Europees niveau de rechten van de meest kwetsbare burgers te beschermen. 
Sinds 22 juni 2015 is Petra tevens ook verkozen als voorzitster van de Women Working Group van de Raad van Europa. Alle dossiers die een impact hebben op gendergelijkheid worden hier besproken.

De Sutter is een transvrouw (of transgender) en is voor velen door wat ze bereikt heeft in haar professionele en politieke carrière een boegbeeld geworden van de transgenderbeweging. Sedert 2004 gaat ze openlijk als vrouw door het leven.



</doc>
<doc id="3990784" url="https://nl.wikipedia.org/wiki?curid=3990784" title="Nekband">
Nekband

De nekband of het ligamentum nuchae is een ligament in de nek dat in verbinding staat met het ligamentum supraspinale. Bij sommige dieren helpt dit ligament bij de ondersteuning van het gewicht van de kop. Dit geldt in het bijzonder voor hoefdieren.


</doc>
<doc id="3992193" url="https://nl.wikipedia.org/wiki?curid=3992193" title="Myxoedeem">
Myxoedeem

Myxoedeem is slijmerige vochtophoping in de huid, na indrukken met duim blijft nog enige tijd een afdruk zichtbaar. Ook indrukken door sokken, sieraden en andere kleding kunnen lang zichtbaar blijven. De benen zijn meestal ook opgezwollen.
Myxoedeem komt in tegenstelling tot gewoon oedeem niet vooral in de extremiteiten voor. Het zit ook in het gezicht, waardoor mensen een wat pafferig gezicht krijgen met dikke oogleden en uitgesproken wallen onder de ogen. Daarnaast is de huid gelig van kleur en voelt koud aan. 

Myxoedeem kan veroorzaakt worden door o.a. hypothyreoïdie, Hashimoto thyroïditis en de ziekte van Graves.


</doc>
<doc id="3992217" url="https://nl.wikipedia.org/wiki?curid=3992217" title="Jan Van Duppen">
Jan Van Duppen

Jan Van Duppen (Turnhout, 22 oktober 1953) is een Belgisch arts en voormalig politicus van de SP / sp.a.

Van Duppen is doctor in de genees-, heel- en verloskunde aan de Universiteit van Antwerpen. Van beroep is hij mijnwerker en tram- en buschauffeur geweest en uiteindelijk werd hij huisarts.

Bij de tweede rechtstreekse Vlaamse verkiezingen van 13 juni 1999 werd hij verkozen in het Kiesarrondissement Mechelen-Turnhout. Hij bleef Vlaams Parlementslid tot juni 2004. Van januari 2001 tot juni 2004 was hij lid van de Interparlementaire Commissie van de Nederlandse Taalunie. Tussen juni 2003 en juni 2004 werd hij door het Vlaams Parlement aangewezen als gemeenschapssenator. 

Van 2001 tot 2006 is hij ook gemeenteraadslid van Turnhout geweest.


</doc>
<doc id="3992524" url="https://nl.wikipedia.org/wiki?curid=3992524" title="Azelastine">
Azelastine

Azelastine (INN) is een derivaat van ftaalazinedion dat gebruikt wordt in de geneeskunde. Het is een langwerkend antiallergisch middel met selectieve H1-antagonistische werking.

Het is beschikbaar als neusspray en oogdruppels. Met oogdruppels kan men de symptomen van seizoensgebonden of niet-seizoensgebonden (terugkerende) allergische bindvliesontsteking behandelen. Met de neusspray kan men de verschijnselen van allergische neusaandoeningen zoals hooikoorts en allergische rinitis behandelen.

De geneeskundige preparaten bevatten het hydrochloride-zout azelastinehydrochloride (CAS-nummer: 79307-93-0). Azelastine is een chirale verbinding. Het wordt meestal als racemisch mengsel van de ("R")- en de ("S")-vorm gebruikt.

Azelastine werd ontwikkeld bij het Duitse farmaciebedrijf Asta-Werke AG, later Asta Pharma AG. Het is niet meer door een octrooi beschermd en is als generiek geneesmiddel verkrijgbaar.

Azelastine wordt goed verdragen door volwassenen en kinderen vanaf 6 jaar. De vaakst genoemde nevenwerkingen zijn bittere smaak, hoofdpijn, of tijdelijke irritatie van de ogen of de neus.



</doc>
<doc id="3992724" url="https://nl.wikipedia.org/wiki?curid=3992724" title="Nitraatzalf">
Nitraatzalf

Isosorbidedinitraatzalf is in Nederlandse apotheken ontwikkeld om te gebruiken bij kleine scheurtjes rond de anus. Isosorbidedinitraat doet de bloedvaten verwijden. De druk rond de anus vermindert en de bloedvoorziening op de plaats van het scheurtje (anuskloofje) verbetert, waardoor herstel kan optreden.

Eerdere voorschriften gebruikten ook wel nitroglycerine als basis maar deze stof bleek te instabiel in deze farmaceutische toepassing.

Inmiddels is de formulering zoals eerst opgesteld door het FNA in Nederland in de handel gekomen als geregistreerd geneesmiddel. Het betreft de 1% isosorbidedinitraat-vaselinecreme FNA.

Deze plaatselijk toe te passen zalf mag alleen op recept worden afgeleverd. Er zijn een aantal contra-indicaties, onder andere de combinatie met sildenafil. De belangrijkste bijwerking is hoofdpijn.


</doc>
<doc id="3992864" url="https://nl.wikipedia.org/wiki?curid=3992864" title="Fuchsinezuur">
Fuchsinezuur

Fuchsinezuur is een reukloze, groene vaste stof die ontleedt boven 130°C. De pH van een oplossing van 10 g/L in water bij 20°C bedraagt 3 à 4.

Het is een trifenylmethaankleurstof uit de fuchsinegroep met drie sulfongroepen. Het Colour Index nummer is 42685. Het wordt gebruikt in histologische kleuringen van weefselmonsters voor microscopisch onderzoek. Het is een onderdeel van "Masson's trichroomkleuring", een complexe kleuring met drie oplossingen voor het kleuren van collageen en spieren. De eerste oplossing bevat fuchsinezuur of een vergelijkbare rode kleurstof, die de spieren kleurt.

Een waterige oplossing van 5 g/L fuchsinezuur en natriumhydroxide (1 normaal) staat bekend als Andrade's indicator. Het is een pH-indicator die in het gebied tussen pH 5 en 8 verandert van roze (lage pH, zuur gebied) naar geel (hoge pH, basisch gebied). Andrade's indicator wordt gebruikt in de levensmiddelenhygiëne en in urinaire bacteriologie bij het determineren van micro-organismen zoals enterobacteriën. Wanneer een zogenaamd Andrade's medium (een voedingsbodem waaraan een specifiek koolhydraat plus Andrade's indicator is toegevoegd) wordt geïnoculeerd met een cultuur van bacteriën die dit koolhydraat kunnen metaboliseren, zal de pH dalen door het geproduceerde zuur, wat met een verkleuring van geel naar roze-rood gepaard gaat.

Een veelgebruikte voedingsbodem is "CLED-agar". "CLED" staat voor "Cystine Lactose Electrolyte Deficient". CLED-agar bevat meestal de kleurstof broomthymolblauw, maar in de Bevis-modificatie is dit Andrade's indicator. CLED-agar bevat lactose en rond micro-organismen die lactose vergisten - in het bijzonder "Escherichia coli" - ontstaat dan een rode kleur (geel bij broomthymolblauw).



</doc>
<doc id="3993047" url="https://nl.wikipedia.org/wiki?curid=3993047" title="Optimum">
Optimum

Het optimum is een onder de gegeven omstandigheden maximale, grootste of meest gewenste respons, resultaat, oogst of geval. Optimale omstandigheden maken een "maximale" oogst, respons, gevolg of resultaat mogelijk; anders gezegd: de afhankelijke variabele bereikt zijn maximale waarde (de amplitude) als de onafhankelijke variabelen (omstandigheden) optimale waarden hebben. "Optimaal" heeft gewoonlijk een subjectieve betekenis "(betrekkelijk) goed", "beste", "gunstige omstandigheden".

Als de onafhankelijke variabelen afwijken van het optimum worden deze "suboptimale" of "ongunstige" omstandigheden genoemd. Als de onafhankelijke variabelen extreme waarden (minimaal of maximaal) aannemen, is er mogelijk helemaal geen resultaat: de respons nadert 0. De waarden waarbij nog een "goed" resultaat verwacht mag worden, dat wil zeggen een oogst, respons, gevolg of resultaat groter dan 0, heet de tolerantie.
De curve die een dergelijk verband tussen onafhankelijke variabele (omstandigheden, milieufactoren) en het effect op een afhankelijke variabele (respons) heet optimumcurve. In bijzondere gevallen kan deze wiskundig beschreven worden als Gausscurve in termen van (gewogen) gemiddelde en standaardafwijking.

Het begrip optimum en optimale waarde worden in verband met milieufactoren en hun invloed op levensprocessen veel in de biologie, en met name in de planten- en dierfysiologie, ecologie gebruikt.


</doc>
<doc id="3993258" url="https://nl.wikipedia.org/wiki?curid=3993258" title="Rosé des Riceys">
Rosé des Riceys

De Rosé des Riceys is een roséwijn met beschermde herkomstbenaming - een AOC - uit de wijnstreek Côte des Bars, noordoost Frankrijk. De wijn wordt gemaakt in de gemeente Les Riceys waar ook champagne vandaan komt. De combinatie van de gebruikte Pinot noir en het terroir levert de "goût des Riceys" op.

Een bijzonderheid van deze wijn is dat deze is gemaakt van dezelfde druiven die ook door de champagnewijnhuizen voor de champagne kunnen worden gebruikt.


</doc>
<doc id="3993457" url="https://nl.wikipedia.org/wiki?curid=3993457" title="Edvard Ehlers">
Edvard Ehlers

Edvard Laurits Ehlers (Kopenhagen, 26 maart 1863 – 7 mei 1937) was een Deense dermatoloog wiens naam is verbonden met een groep van genetische afwijkingen van het bindweefsel, genaamd Ehlers Danlos Syndroom (EDS).

Edvard groeide op als de zoon van de burgemeester van Kopenhagen en studeerde af op medicijnen in 1891. De jaren daarna deed hij verdere studies in Berlijn, Breslau, Wenen en Parijs. In IJsland bestudeerde hij de afname van lepra en werd hiervoor beloond met een prijs van het Nationaal Fonds Lepra in Londen. In 1906 werd hij benoemd tot hoofd van de dermatologische polikliniek van het Frederiks Ziekenhuis in Kopenhagen. Van 1911 tot zijn pensioen in 1932 was Ehlers directeur van het Kommunehospital in Kopenhagen.


</doc>
<doc id="3993473" url="https://nl.wikipedia.org/wiki?curid=3993473" title="Henri-Alexandre Danlos">
Henri-Alexandre Danlos

Henri-Alexandre Danlos (Parijs, 26 maart 1844 – 12 september 1912) was een Franse arts en dermatoloog. Zijn naam is samen met de Deense dermatoloog Edvard Ehlers (1863-1937) verbonden aan een groep genetische afwijkingen van het bindweefsel, genaamd Ehlers Danlos Syndroom (EDS).

Hij studeerde medicijnen in Parijs. In het begin van zijn carrière voerde hij onderzoek uit in het laboratorium van Charles-Adolphe Wurtz (1817-1884). Hij werd in 1881 benoemd tot "médecin des hôpitaux" en vier jaar later werd hij "chef de service" in het Hôpital Tenon in Parijs. In 1895 ontving hij een beroep van het Hôpital Saint-Louis. 

Danlos was baanbrekend met het gebruik van radium bij de behandeling van Lupus erythematodes en in 1901 was hij samen met dokter Eugène Bloch (1878-1944) de eerste die radium toepaste op tuberculose.



</doc>
<doc id="3993991" url="https://nl.wikipedia.org/wiki?curid=3993991" title="Coïtus à unda">
Coïtus à unda

Met coïtus à unda wordt het hebben van geslachtsgemeenschap in of onder water bedoeld. In het Latijn betekent "coitus" geslachtsgemeenschap en "unda" golf. Unda verwijst dan naar het water van een golf, maar in beeldspraak ook naar het golvende gevoel van een orgasme.

Al wordt er naar een golf verwezen, deze seksuele handeling kan ook plaatsvinden in andere wateren dan de branding van zee of oceaan, zoals een meer, bad of zwembad. Direct zicht op de handeling is door anderen op enige afstand niet of moeilijk mogelijk. In openbare wateren zal het voor sommigen een argument kunnen zijn omwille de erotische spanning coïtus à unda uit te voeren. Seksuele handelingen in open water kunnen gezondheidsrisico’s – zoals het binnendringen van bacteriën in de geslachtsorganen – met zich meebrengen.

Andere vormen van seks die onderwater kunnen worden uitgevoerd zijn aftrekken, vingeren en orale seks. Seksuele activiteiten met water zoals in de regen, onder de douche of tuinsproeier worden ook wel als zodanig benoemd.
Orale seks met warm of koud water in de mond wordt eveneens weleens als coïtus à unda aangeduid.



</doc>
<doc id="3994231" url="https://nl.wikipedia.org/wiki?curid=3994231" title="Florent Labrique">
Florent Labrique

Florent Louis Joseph Ghislain Marie Labrique (Lens, 19 februari 1903 - Leuze-en-Hainaut, 6 maart 1975) was een Belgisch senator.

Labrique was een zoon van Charles Labrique (1868-1943) en van Marie Louise Gyselinck (1878-1928). Hij trouwde met Germaine van Thieghem (1904-1968). Hij promoveerde tot doctor in de geneeskunde en werd huisarts in Leuze.

In die gemeente werd hij gemeenteraadslid van 1938 tot 1946 en opnieuw vanaf 1959. Hij werd er schepen vanaf 1959.

Als plaatsvervanger op de PSC-senaatslijst voor het arrondissement Doornik-Aat werd hij senator in opvolging van de overleden Maurice Couplet. Hij vervulde dit mandaat slechts van begin oktober 1960 tot aan de wetgevende verkiezingen van 1961.




</doc>
<doc id="3995039" url="https://nl.wikipedia.org/wiki?curid=3995039" title="Brodieabces">
Brodieabces

Een brodieabces is een vorm van subacute osteomyelitis, waarbij er abcesvorming optreedt in het bot. Een brodieabces kan zich vormen op verschillende plaatsen in verschillende botten van het lichaam maar lijkt een voorkeur te hebben voor de lange beenderen van de ledematen. De metafyse van het scheenbeen is de bekendste locatie waar dit zich voordoet.

De meest voorkomende klacht is milde tot matige gelokaliseerde pijn die continu of wisselend van aard kan zijn. Meestal is er geen (of minimaal) functieverlies van het aangedane lichaamsdeel. Ernstige symptomen ontbreken gewoonlijk volledig en er is ook geen sprake van een voorgaande acute ziekte.
Bij lichamelijk onderzoek kan lokale gevoeligheid voorkomen, maar slechts een enkele keer worden er aanwijzingen vastgesteld die wijzen op een ontsteking, zoals lokale roodheid, zwelling of warmte.
Wegens dit vrij algemene en milde ziektebeeld duurt het even voordat de patiënt de dokter opzoekt en is er dus een lang interval tussen het optreden van de eerste symptomen en de uiteindelijke diagnose en de start van de behandeling.

Subacute osteomyelitis ontstaat hematogeen, dat wil zeggen doordat micro-organismen het bot via het bloed bereiken vanuit een andere plek in het lichaam.
Het verantwoordelijke organisme is meestal een coagulase-positieve stafylokok, de Staphylococcus aureus. Andere stafylokokken, streptokokken, pseudomonas en Haemophilus influenzae komen ook voor maar in mindere mate. In een groot aantal van de gevallen kan niet met zekerheid vastgesteld worden welk organisme de oorzaak is.

In het geval van een brodieabces ontwikkelt zich een situatie waar de bacteriën en de immuunrespons van de patiënt met elkaar in evenwicht zijn. Door de inkapseling is het abces volledig gescheiden van andere weefsels en daardoor heeft de patiënt geen algemeen 'ziek-gevoel'.


</doc>
<doc id="3995619" url="https://nl.wikipedia.org/wiki?curid=3995619" title="Makassarolie">
Makassarolie

Makassarolie is een samengestelde welriekende olie, die voornamelijk als hairconditioner gebruikt werd door mannen in de 19e en begin 20e eeuw om het haar te verzorgen en te stileren.

Makassarolie wordt vaak gemaakt van kokosolie, palmolie of olie van de "Schleichera oleosa", vermengd met ylang-ylangolie en andere geurige oliën. Ook worden canangabloemen geweekt in de olie. De olie werd zo genoemd, omdat de ingrediënten die nodig waren om de olie te vervaardigen, werden ingekocht in de haven van Makassar (het huidige Indonesië). 

Om vetvlekken te voorkomen in de bekleding van stoelen en banken, werd de antimakassar ontwikkeld. Dit is een klein doekje, dat over de rug van een stoel gelegd wordt om de bekleding te beschermen.


</doc>
<doc id="3995939" url="https://nl.wikipedia.org/wiki?curid=3995939" title="Vin jaune">
Vin jaune

Vin jaune (Frans voor "gele wijn") is een specialiteit uit de Jura in Frankrijk. Deze wijn wordt sinds de 18e eeuw gemaakt van de savagnin, een druivenras dat buiten de Jura weinig wordt verbouwd. De druiven worden laat in het seizoen geplukt.

De late oogst betekent in de soms gure Jura een groot risico voor de wijnboer. De oogst is na slecht weer veel kleiner dan in de jaren met een zonnige herfst. Ook de phylloxera heeft de Jura zeer zwaar getroffen; van de 18600 hectare wijngaarden in 1836 werden na de epidemie slechts 600 hectare opnieuw beplant.

Het voorgeschreven rendement van de wijngaarden met savagnin is slechts 30 hectoliter per hectare.Zwavelen van de wijn – "sulfitage" – is toegestaan maar kan in goede wijnjaren achterwege blijven. 

De vinificatie van de savagnin tot vin jaune is bijzonder en doet aan die van sherry denken. De wijn rijpt na de eerste alcoholische gisting en de malolactische gisting in het voorjaar na de oogst ongeveer zes jaar in barriques. Dat zijn notenhouten vaten van ongeveer 225 liter. De duigen waarvan deze vaten zijn gemaakt, worden gebrand om ze in de gewenste vorm te kunnen buigen. De geschroede duigen bevatten verbrande suikers en geven extra smaak aan een wijn. De wijnboer laat toe dat in de kelders een deel van de wijn verdampt. Na een tijdje komt er dan een laagje gist, in Spanje de "flor" genoemd en in de Jura "voile", bovendrijven. Hierdoor komt er geen zuurstof bij de wijn terwijl de gistcellen alle suikers in de wijn kunnen opnemen om in alcohol en koolzuur te veranderen. De flor bestaat onder andere uit azijnbacteriën die zuurstof en alcohol met elkaar verbindt. Contact met azijnvormende bacteriën maakt de meeste wijnen ondrinkbaar, maar de vin jaune ontwikkelt zich in de jaren op fust tot een zeer droge wijn met een gele kleur en een bijzonder rijke neus.. 

De vaten worden niet alleen in de kelders, maar merkwaardigerwijs ook op zolders bewaard. Een techniek die de vin jaune deelt met de madeira. Door de rijpende wijn afwisselend in een "cave à jaune" of "cave sous les toits" en een echte kelder te bewaren stelt men de wijn opzettelijk bloot aan grote temperatuurverschillen. Iets dat bij andere wijnen juist vermeden wordt. 

De aanbouw, oogst en vinificatie zijn moeizaam en arbeidsintensief. Er wordt dan ook niet meer dan 6500 hectoliter witte wijn – waaronder vin jaune – verkocht onder het Appellation d'Origine Contrôlée Côtes du Jura.

De wijnboer verliest in de voorgeschreven 6 jaar en 3 maanden dat de vin jaune op fust rijpt 38% van zijn wijn door verdamping. De op deze wijze verloren gegane wijn wordt "part des anges" genoemd. Daarom wordt de wijn gebotteld in een fles van 62 centiliter. Deze fles – de clavelin – laat ook de consument zien hoeveel wijn tijdens de bereiding verloren is gegaan. 

Vin jaune kan zeer lang rijpen. Sommige flessen van 50 en zelfs 100 jaar oud kunnen, wanneer de kurk goed is gebleven, nog worden gedronken. De wijn mag dan wel na 6 jaar en 3 maanden worden gebotteld en verkocht, wijnkenners laten de wijn dan nog in hun kelder rijpen omdat de vin jaune eigenlijk niet binnen 10 jaar na botteling gedronken moet worden. Dit betekent dat een fles vin jaune pas 16 of 17 jaar na de oogst wordt ontkurkt. Een bekende vin jaune is de Château-Chalon AOC.

Vin jaune was tot de Franse Revolutie het monopolie van de bénédictijnen die rond Château-Chalon de savagnin verbouwden. Na de revolutie werd de druivenstok ook in andere gemeenten in de Jura aangeplant. Over de herkomst van de druif en de periode waarin voor het eerst de vin jaune zoals wij die kennen werd gemaakt is veel onduidelijkheid.
De wijn wordt ook wel "Vin des Rois" genoemd, omdat deze werd gedronken door gekroonde hoofden waaronder Frans I, Hendrik IV, Lodewijk XI, alsmede de laatste Russische tsaar Nicolaas II . Koningin Juliana der Nederlanden dronk een glas Vin Jaune ter gelegenheid van haar inhuldiging.





</doc>
<doc id="3996079" url="https://nl.wikipedia.org/wiki?curid=3996079" title="Voile (wijn)">
Voile (wijn)

Een voile is in de oenologie, de wetenschap van de wijnbouw, een laag gist en bacteriën die op de wijn drijft en deze van de lucht afsluit. Men vindt de voile op de vin jaune uit de Jura. Het fenomeen is vergelijkbaar met de, vergelijkbaar met de flor op sherry.


</doc>
<doc id="3996743" url="https://nl.wikipedia.org/wiki?curid=3996743" title="Spontane dissectie van de kransslagader">
Spontane dissectie van de kransslagader

Een spontane dissectie van de kransslagader (Engels: "spontanous coronary artery dissection" of "SCAD") is een zeldzame, soms fatale traumatische aandoening van de kransslagader van het hart.

In de kransslagader ontwikkelt zich een scheur in de binnenste laag van het vat ("tunica intima"), waardoor bloed stroomt tussen de lagen wat de wanden uit elkaar dwingt. Mogelijk ontstaan hierdoor vernauwingen of bloedstolsels tussen de "tunica intima" en de "tunica media". De symptomen lijken vaak op die van een hartinfarct. De diagnose vindt over het algemeen door middel van een katheterisatie plaats.

De oorzaak van SCAD is niet bekend. Uit recent onderzoek blijkt dat 70 à 90% van de SCAD-patiënten een bindweefselaandoening heeft genaamd FMD (fibromusculaire dysplasie). Er zijn ook aanwijzingen dat de kwaal gerelateerd kan zijn aan vrouwelijke hormonen (80% van de patiënten is van het vrouwelijk geslacht), waarbij de meeste gevallen na een bevalling en rond de menopauze lijken te ontstaan. Ook zijn er aanwijzingen dat factoren als hypertensie, intensieve sportbeoefening en andere bindweefselaandoeningen van invloed zijn.


</doc>
<doc id="3996814" url="https://nl.wikipedia.org/wiki?curid=3996814" title="Macromastie">
Macromastie

Macromastie, hypertrofie van de borst of in het Engels macromastia is de medische benaming voor abnormale grote borsten. De aandoening is erg zeldzaam.

De diagnose wordt gesteld als een borst ongeveer 3 % van het totale lichaamsgewicht overschrijdt. 

Hypertrofie van het borstweefsel kan worden veroorzaakt door een verhoogde gevoeligheid voor de vrouwelijke hormonenen prolactine, oestrogeen en/of progesteron. De aandoening wordt vaak geassocieerd met obesitas.


</doc>
<doc id="3996910" url="https://nl.wikipedia.org/wiki?curid=3996910" title="Jules Guyot">
Jules Guyot

Jules Guyot (17 mei 1807 in Gyé-sur-Seine in - 31 maart 1872 als gast van de graaf de La Loyère in het kasteel van Savigny-lès-Beaune, in de Côte-d'Or), was een Frans arts, natuurkundige en wetenschapper die vooral bekend is gebleven vanwege zijn werk voor de wijnbouw.
Na een korte periode als republikeins politiek activist die hem maandenlang in de gevangenis bracht ontwierp Dr. Jules Guyot een nieuw type locomotief. Hij heeft ook een kanon ontworpen dat van achteren werd geladen. In 1835 publiceerde hij een wetenschappelijke brochure over de beweging van lucht en de luchtdruk Dit werk werd pas na zijn dood bekend.

In 1837 presenteerde hij aan de Parijse Academie van Wetenschappen een studie met daarin herziene berekeningen over de afplatting van de aarde en de loodlijn. Hij had in het Pantheon in Parijs geëxperimenteerd.

Dr. Jules Guyot publiceerde een ""Étude des vignobles de France"", een boek dat tot grote veranderingen in de Franse wijnbouw zou voeren. Daarvoor bezocht hij tussen 1861 en 1867 alle wijngebieden in 71 departementen van Frankrijk.

Tussen 1841 en 1850 werkte Dr. Guyot in Châlons-en-Champagne en van 1850 tot 1858 in Sillery, een gemeente die indertijd belangrijk was voor de productie van de druiven van de champagne. Hij werkte samen met Adolphe Jacquesson (1800-1876) van het indertijd vooruitstrevende champagnehuis Jacquesson & Fils en vond de muselet uit waarmee tegenwoordig de kurken van bijna alle champagneflessen op hun plaats worden gehouden. Het patent op de muselet werd in 1844 geregistreerd. Guyot cultiveerde een peer die naar hem de "Docteur Jules Guyot" wordt genoemd.

Guyot maakte een naar hem genoemde techniek voor het leiden van de takken van de wijnstok populair. In het "système Guyot" ook "taille Guyot", "taille Guyot simple" of "taille Guyot double" genoemd, worden de takken langs staaldraden geleid om zo het meest van de zon te profiteren. Het systeem van Guyot wordt overal in Europa, naast het systeem van Gobelet gebruikt.

In het systeem wordt de uit het tweede oog van de wijnstok spruitende tak langs de onderste draad geleid en tot zes tot vijftien ogen teruggesnoeid. Daarna wordt de tak gebogen en aan de onderste draad vastgemaakt. Die tak draagt in dat jaar druiven. De tak die het dichtst bij de bloeiende en vruchtendragende tak groeit mag in het volgende jaar druiven dragen. De opbrengst van de wijnstokken is bij het systeem van Guyot wordt binnengehaald is sterk van de snoeiwijze, het aantal ogen en de leeftijd van de stok afhankelijk.

Men spreekt van het système Guyot en het système double Guyot.

Dr. Jules Guyot was geen lid van een académie en ontving voor zijn werk geen onderscheidingen.
In Dijon in de Bourgogne is het "Institut universitaire de la Vigne et du Vin Jules Guyot" gevestigd. Daar wordt de oenologie op wetenschappelijk niveau onderwezen. In Aubiere is de Rue Jules Guyot naar hem genoemd.





</doc>
<doc id="3997848" url="https://nl.wikipedia.org/wiki?curid=3997848" title="Bromance">
Bromance

Een bromance is een door Dave Carnie geïntroduceerde term voor een innige, niet-seksuele vriendschap tussen jongens of mannen met wederzijdse genegenheid.

Auteur Dave Carnie gebruikte de term - een samentrekking van de woorden "broeder" (Engels: "brother") en "romance" - om de bijzondere hechte vriendschap tussen skaters te benoemen in het tijdschrift Big Brother in de jaren 1990 over de skater scène. Ook wordt vaak de klassieke definitie van vriendschap door Aristoteles uit 330 v.Chr. gehanteerd als prototype voor de bromance kwalificering: “Diegenen die alle eigenschappen van hun vrienden in zijn geheel accepteren zijn echte vrienden, want zij houden van elkaar om wat ze zijn, niet om hun incidentele kwaliteiten".

Het is zeer de vraag of de definitie van Aristoteles bedoeld was om de in zijn tijd gangbare relaties tussen jonge en oudere mannen te typeren; die relaties waren meer gebaseerd op wederzijds respect en status.

De genegenheid uit zich onder meer in gevoelens en ander abstractheden als:
Daarnaast komt de genegenheid tot uitdrukking in fysieke vormen en lichamelijk contacten en met name de durf daartoe, zoals:

Voorts is het afwezig zijn van schaamte voor, en zich opgelaten voelen over de onderlinge relatie naar de buitenwereld tekenend voor een bromance. Ook is er doorgaans geen sprake van (homo)seksuele handelingen of gevoelens, en een bromance onderscheidt zich daardoor van een homosociale -met romantische gevoelens- of homoseksuele vriendschap of relatie, hoewel een bromance kan leiden tot of beginnen met een tijdelijke "man crush".

Bromances van beroemdheden:
Fictieve bromances:



</doc>
<doc id="3998294" url="https://nl.wikipedia.org/wiki?curid=3998294" title="Moshé Feldenkrais">
Moshé Feldenkrais

Moshé Pinchas Feldenkrais (Russisch: Моше Пинхас Фельденкрайз, Hebreeuws: משה פנחס פלדנקרייז) (Slavuta, 6 mei 1904 — Tel Aviv, 1 juli 1984) was een Israëlische natuurkundige en bedenker van de methode Feldenkrais, die als doel heeft om het menselijk functioneren te verbeteren door zelfkennis door beweging.

Feldenkrais werd geboren in het keizerrijk Rusland in de stad Slavuta (tegenwoordig Oekraïne). In 1918, toen hij in Baranovichi (Wit-Rusland) woonde, verliet hij zijn familie en emigreerde naar Palestina. Daar werkte hij als een arbeider voordat hij zijn middelbareschooldiploma haalde in 1925. Daarna werkte hij als cartograaf voor het Britse onderzoeksbureau. In Palestina begon hij zijn studies over zelfverdediging, waaronder jiu jitsu. Een voetbalblessure in 1929 was de aanleiding voor de ontwikkeling van zijn methode.

In de jaren dertig woonde hij in Frankrijk waar hij zijn ingenieursdiploma haalde aan de École Spéciale des Travaux Publics en later zijn doctoraal aan de Sorbonne, waar Marie Curie een van zijn docenten was. Tevens werkte hij als onderzoeksassistent voor atoomgeleerde en Nobelprijswinnaar Frédéric Joliot-Curie aan het Institut Curie in Parijs. In 1933 ontmoette hij Jigoro Kano, de grondlegger van judo, die hem aanmoedigde zijn studie oosterse vechtsporten op te pakken. Hij werd een goede vriend van Kano en correspondeerde regelmatig met hem. In 1936 ontving hij de zwarte band in judo, en in 1938 de tweede graad. 

Toen de Duitsers Parijs naderden in 1940, vluchtte Feldenkrais naar Groot-Brittannië met een fles zwaar water en onderzoeksmateriaal met de instructies om deze bij de Britse Admiraliteit af te leveren. Hij werkte tot 1946 als natuurkundige bij de admiraliteit waar hij werkte aan antiduikbootwapens in Fairlie, Schotland. Zijn werk aan sonar leidde tot verscheidene patenten. 
Door een glad dek van een onderzeeër kwam zijn knieletsel weer opzetten. Omdat hij knieoperaties weigerde, werd het een noodzakelijkheid zelf rehabilitatie en bewustwording te ontwikkelen door middel van observatie. Dit zou later uitmonden in zijn methode. 

Nadat hij de admiraliteit had verlaten, ging hij in Londen wonen, waar hij bij een privaat bedrijf ging werken. Door zijn zelfrehabilitatie kon hij judo weer oppakken. Vanuit zijn positie bij het Internationale Judocomité nam hij de mogelijkheid om judo wetenschappelijk te bestuderen, waarbij hij zijn zelfopgebouwde kennis over zijn zelfrehabilitatie combineerde. In 1949 publiceerde hij zijn eerste boek over de methode Feldenkrais, "Body and Mature Behavior: A Study of Anxiety, Sex, Gravitation and Learning". Hij bestudeerde werk van G.I. Gurdjieff, F. Matthias Alexander, Elsa Gindler en William Bates (Fysicus)|William Bates]]. Hij vertrok naar Zwitserland om te studeren bij Heinrich Jacoby.

In 1951 ging hij terug naar Israël. Na leiding gegeven te hebben aan de elektronische dienst van het Israëlische leger, ging hij in 1954 wonen in Tel Aviv, waar hij zich volledig richtte op het uitdragen van zijn methode. Hij begon in 1957 met Mia Segal te trainen als zijn assistente en eerste studente. In hetzelfde jaar begon hij de methode Feldenkrais aan David Ben-Gurion, de minister-president van Israël, te leren, waarbij hij hem onder andere leerde op zijn hoofd te staan in een yogapositie.

In de jaren zestig, zeventig en tachtig heeft hij de methode Feldenkrais van Europa tot Noord-Amerika gepresenteerd. Leraren werden opgeleid om de methode aan anderen te onderwijzen. De eerste groep van 13 leraren werden in de periode van 1969 tot 1971 in Tel Aviv getraind. Tussen 1975 en 1978 trainde hij 65 leraren in San Francisco. In 1980 startten 235 studenten zijn leraartrainingopleiding aan het Hampshire College in Amherst, Massachusetts. In de herfst van 1981 werd hij ziek en stopte met de training. Hij overleed op 1 juli 1984. Er zijn tegenwoordig meer dan 2000 beoefenaars van zijn methode wereldwijd.






</doc>
<doc id="3998345" url="https://nl.wikipedia.org/wiki?curid=3998345" title="Johannes Hedwig">
Johannes Hedwig

Johann Hedwig of Johannes Hedwig, (Kronstadt (in Transylvanië), 8 december 1730 – Leipzig, 18 februari, 1799) was een Duits botanicus en medicus en grondlegger van het onderzoek aan mossen, hij wordt dan ook wel de "vader van de bryologie" genoemd.

Hedwig studeerde medicijnen aan de Universiteit van Leipzig, maar hij begon met de studie van botanie toen de stad Kronstadt weigerde hem een vergunning te geven om de geneeskunde uit te oefenen. Hij kwam terug in Leipzig in 1781, waar hij hoogleraar werd in de geneeskunde en drie jaar later in de plantkunde.

Hij begon onderzoek aan de bladmossen en schreef "Fundamentum Historiae Naturalis Muscorum Frondosorum" (1782-83), 2 delen, waarin hij de anatomie van de bladmossen en de geslachtelijke voortplanting behandelde. Ook nam hij de kieming van sporen en het ontstaan van protonemata waar. Hij introduceerde een nieuwe indeling, die gebaseerd was op de plaats van de sporenkapsels. Hedwig was de eerste die de reproductieve organen van mossen, antheridia en archegonia onderkende.

Hedwig is tot zijn dood bezig geweest met zijn belangrijkste, postuum gepubliceerde bijdrage aan de wetenschap "Species Muscorum Frondosorum" (1801), dat later de basis zou vormen voor de nomenclatuur van de mossen (uitgezonderd de veenmossen). Naar Hedwig zijn zowel het geslacht "Hedwigia" als tijdschrift Nova Hedwigia genoemd


</doc>
<doc id="3998536" url="https://nl.wikipedia.org/wiki?curid=3998536" title="John Hunter (chirurg)">
John Hunter (chirurg)

John Hunter FRS (13 februari 1728 – 16 oktober 1793) was een Schots chirurg, die bekendheid geniet als een van de meest vooraanstaande medisch wetenschappers van zijn tijd. Hij was een vroege voorstander van zorgvuldig observeren en het hanteren van wetenschappelijke methodes bij het uitvoeren van de medische praktijk.

Hunter werd in 1728 in East Kilbride, zuidelijk Schotland, geboren als jongste van tien kinderen. In zijn jeugd gaf hij weinig blijk van medische of andere interesses en hij werkte enige tijd als meubelmaker bij een zwager. In 1748 trad hij in dienst bij zijn oudere broer William, die reeds een vermaard anatoom was. John assisteerde William bij ontledingen en leidde al snel zelf het praktijkonderwijs. Hij kreeg onderwijs van de chirurgen en anatomen William Cheselden, Percivall Pott en Marie Marguerite Bihéron in verscheidene Londense ziekenhuizen. In 1756 verkreeg Hunter een aanstelling als "Assistant Surgeon" aan het St George's Hospital en vanaf 1768 mocht hij de titel Chirurg voeren.

Van 1760 tot 1763 werkte Hunter als arst en chirurg voor het leger, waarbij hij deelnam aan expedities naar het Franse Belle-Île en Portugal in het kader van de Zevenjarige Oorlog (1756-1763). Hunter was een tegenstander van het toentertijd gangbare verwijden van schotwonden. Tijdens ingrepen vergrootten de chirurgen deze verwondingen om buskruitresten makkelijker te kunnen verwijderen. In theorie was dit een goede behandeling, maar de hygiënische omstandigheden leidden in deze tijd vaak tot infecties. Hunter beoefende het verwijden uitsluitend als voorbereiding voor aanvullende ingrepen, zoals het uitnemen van botsplinters.

Na zijn vertrek bij het leger werkte Hunter vijf jaar samen met de Londense tandarts James Spence, met wie hij onder meer tandtransplantaties uitvoerde. In 1764 startte Hunter zijn eigen anatomische school en een artsenpraktijk. In 1765 kocht hij een huis in de wijk Earls Court. Op het land eromheen hield hij onder meer zebra's, Aziatische buffels en berggeiten. Na overlijden van een dier conserveerde hij het skelet voor anatomisch onderzoek. In 1767 werd Hunter toegelaten tot de prestigieuze Royal Society, de Britse academie van wetenschappen. Hij gold toen mede als expert op het gebied van geslachtsziekten.

In 1768 kreeg Hunter een aanstelling als chirurg bij het "St Georges Hospital", waarna hij toegelaten werd tot de Company of Surgeons. In 1776 werd hij benoemd tot hofarts van koning George III. In 1783 verhuisde Hunter naar een grotere woning om plaats te scheppen voor zijn groeiende collectie van rond de 14.000 preparaten van planten en dieren. Drie jaar later werd hij benoemd tot adjunct-chirurg van het Britse leger en in 1786 werd hem de Copley Medal toegekend, de belangrijkste wetenschapsprijs van de "Royal Society".

In 1790 werd Hunter benoemd tot "Surgeon General". In die functie voerde hij veranderingen door met betrekking tot de wijze waarop legerchirurgen werden aangesteld. Daarbij werd een systeem van patronage verlaten voor benoemingen op basis van persoonlijke kwaliteiten.

Hunter overleed in 1793 aan een hartstilstand.

In 1771 trouwde Hunter met Anne Home, dochter van Robert Boyne Home en zuster van de chirurg Sir Everard Home. Zij kregen vier kinderen, waarvan er twee overleden vóór het zesde levensjaar.

In 1799 kocht de regering de boeken, aantekeningen en preparaten uit Hunters nalatenschap. Deze collectie bevindt zich thans in het naar Hunter genoemde "Hunterian Museum" van het "Royal College of Surgeons" in Londen.

Tot Hunters wetenschappelijke nalatenschap behoren inzichten op de terreinen tandheelkunde, geslachtsziekten, groei van menselijke botten, ontstekingen, spijsvertering, rol en werking van het lymfevatenstelsel en de scheiding tussen de foetale bloedsomloop en die van de moeder.

In 1819 werd de Hunterian Society opgericht, een naar Hunter genoemde vereniging van artsen en tandartsen in Londen.


</doc>
<doc id="3998825" url="https://nl.wikipedia.org/wiki?curid=3998825" title="Argilo-calcaire bodem">
Argilo-calcaire bodem

Een Argilo-calcaire bodem is een bodemtype dat onder andere in de Champagne, het Rhônedal en de Languedoc in Frankrijk gevonden wordt. De naam is ontleend aan "argile", het Franse woord voor klei en kalk dat in het Frans "cailloux" heet.

Wijnboeren waarderen deze kalkrijke kleibodem vanwege de mineraliteit en de goede waterhuishouding. Beiden bepalen mede het terroir van de wijn. 

Bij de kalk kan het kan om mergel ("marne" in het Frans) gaan. Die mergel is in de basis een mengsel van klei en kalk, maar de mediterrane argilo-calcaire bodem is vaak bezaaid met echte stukken kalksteen dat tijdens de verwering van een oud gebergte, de zogenaamde pré-Alpen is achtergebleven.


</doc>
<doc id="3999031" url="https://nl.wikipedia.org/wiki?curid=3999031" title="Diprosopus">
Diprosopus

Diprosopus (Oudgrieks: διπρόσωπος, "met twee gezichten", van δι- (di-), "twee" en πρόσωπον, (prósopon), "gezicht", "persoon") is een zeer zeldzame, ernstige, aangeboren afwijking waarbij delen van het gezicht, of het gehele gezicht, meer voorkomen aan het hoofd dan normaal. 

De aandoening zou ontstaan door abnormale activiteit van de proteïne SHH (sonic hedgehog). (De naam van deze proteïne is afkomstig van Sonic the Hedgehog).

Diprosopus komt voornamelijk voor in combinatie met andere afwijkingen zoals anencefalie, spina bifida en hartafwijkingen.

De aandoening doet zich zowel bij mensen als bij dieren voor. De kans op overleving is erg klein, maar overleven is niet onmogelijk zoals blijkt uit het varken Ditto dat volwassen werd. Uiteindelijk stierf het varken door verstikking. Ook bij katten komt de aandoening, zij het sporadisch, voor. Men spreekt van een "januskat".

Ook bij mensen komt de aandoening voor, maar meestal sterven baby's met deze aandoening al na enkele uren. In mei 2014 werd in Australië een dergelijke baby geboren.


</doc>
<doc id="3999714" url="https://nl.wikipedia.org/wiki?curid=3999714" title="Mono-cru">
Mono-cru

Een mono-cru is binnen de oenologie een wijn die werd gemaakt van de druiven uit een enkele wijngaard. In de meeste wijnstreken is dat de regel, bij champagne, een wijn die meestal wordt geassembleerd uit wijnen van verschillende wijngaarden is het een uitzondering. De mono-cru kan wel bestaan uit wijn van verschillende druivenrassen, geplant op die wijngaard.


</doc>
<doc id="3999823" url="https://nl.wikipedia.org/wiki?curid=3999823" title="Fidaxomicine">
Fidaxomicine

Fidaxomicine (fidaxomycine) is een antibioticum dat geschikt is voor de behandeling van infecties met "Clostridium difficile", die ernstige diarree veroorzaakt. 

Fidaxomicine heeft een smal werkingsspectrum. Het is werkzaam tegen grampositieve anaërobe bacteriën, in het bijzonder tegen pathogene "Clostridium difficile". Het is niet actief tegen gramnegatieve bacteriën en zeer weinig tegen "Bacteroides"-soorten, zodat het de andere, normaal voorkomende bacteriënsoorten in de darmflora minimaal verstoort. 

Fidaxomicine is minstens even efficiënt tegen "C. difficile" als vancomycine en wordt ook goed verdragen. De meest voorkomende bijwerkingen zijn misselijkheid, braken en obstipatie.

De Amerikaanse farmaceutische onderneming Optimer Pharmaceuticals (later overgenomen door Cubist Pharmaceuticals) ontwikkelde een antibacterieel geneesmiddel op basis van fidaxomicine en bracht het onder de merknaam "Dificid" op de markt. Het werd in 2011 door de Amerikaanse Food and Drug Administration toegelaten. In Europa wordt het verkocht onder licentie door Astellas Pharma onder de merknaam "Dificlir". Het Europees Geneesmiddelenbureau EMA verleende op 5 december 2011 een vergunning aan Astellas Pharma voor "Dificlir".

Fidaxomicine is een macrolide, een complexe macrocyclische verbinding die geproduceerd wordt bij de fermentatie van de bacterie "Dactylosporangium aurantiacum subspecies hamdenesis". Het is ook bekend onder de naam "tiacumicine B". Tiacumicines werden ontdekt door Abbott Laboratories in de Verenigde Staten. De ontdekking, isolering en structuur van tiacumicines is in 1987 gepubliceerd. Later bleek dat de stof identiek is aan lipiarmycine A3 dat met de bacterie "Actinoplanes deccanensis" wordt bekomen.

De aanbevolen dosering is tweemaal per dag 200 mg fidaxomycine gedurende 10 dagen. Fidaxomicine wordt oraal toegediend.


</doc>
<doc id="3999963" url="https://nl.wikipedia.org/wiki?curid=3999963" title="P. De Bruijn Wijnkopers">
P. De Bruijn Wijnkopers

P. de Bruijn Wijnkopers is een Nederlandse wijnverkoper. Het bedrijf bestaat sinds 1772. Sinds 1952 is het bedrijf hofleverancier. 

In 1772 vestigde Stephan Petrus de Bruijn (1754-1834) zich als wijnkoper P. de Bruijn Wijnkopers in Overlangel. Overlangel was toen de overslagplaats voor Oost-Brabant, en wellicht moet men hierin de oorzaak zoeken van de vestiging. Deze overslag bracht namelijk talrijke vervoersgelegenheden naar verschillende plaatsen met zich mee, een voordeel dat in die dagen niet hoog genoeg kon worden gewaardeerd. In 1834 overleed de oprichter. Het wijnbedrijf werd overgenomen door zijn zoon Petrus Ignatius. Ook hij bleef met zijn wijnhandel in Overlangel. Hij werd opgevolgd door zijn zoon Leonardus Franciscus, die het bedrijf naar Ravenstein verplaatste. In 1880 werd de wijnhandel uiteindelijk naar Nijmegen overgebracht. Het bedrijf werd gevestigd aan de Waal, Munterstraat 32, wat goed was voor de aanvoer van wijn uit Frankrijk. Daar zou het blijven tot 1924, toen de nieuwbouw aan de Bijleveldsingel 25 in gebruik werd genomen. In de jaren na de oorlog zijn de kelders verder uitgebreid met opslagmogelijkheden. Het pand aan de Bijleveldsingel wordt nog steeds gebruikt door de wijnkopers.

In 1952 ontving P. De Bruijn Wijnkopers het predicaat "Bij Koninklijke Beschikking Hofleverancier". 

In 1955 trad de jongste zoon van Nol De Bruijn (Pieter) toe tot het bedrijf. Onder zijn directie ontwikkelde het bedrijf zich snel. Pieter concludeerde snel dat enkel het leveren aan de notabelen onvoldoende was. In plaats daarvan besloot hij met P. De Bruijn Wijnkopers ook te gaan leveren aan horeca-bedrijven.

Na Pieter kwam de directie in handen van twee van zijn zoons, Eric en Joost de Bruijn, de zevende generatie in het bedrijf.




</doc>
<doc id="4000074" url="https://nl.wikipedia.org/wiki?curid=4000074" title="Middle East respiratory syndrome">
Middle East respiratory syndrome

Het Middle East respiratory syndrome (MERS) is een recent geïdentificeerde zoönose veroorzaakt door het Middle East respiratory syndrome coronavirus. Het betreft een acute luchtweginfectie met koorts, hoesten en kortademigheid als primaire symptomen. Ook diarree en braken komen in sommige van de gevallen voor. MERS kan leiden tot een ernstige longontsteking en nierfalen. De mortaliteit ligt bij symptomatische patiënten rond de 30%. De ziekte komt voor bij kamelen en deze dieren kunnen de ziekte overdragen op mensen. De incubatietijd ligt tussen de 2 tot 14 dagen en waarschijnlijk is de patiënt tijdens deze periode niet besmettelijk.

Het MERS-coronavirus is in Nederland opgenomen als meldingsplichtige ziekte binnen groep A voor behandelaren in het ziekenhuis. 

Het eerste geval van MERS werd vastgesteld in Saoedi-Arabië in september 2012. In de periode van september 2012 tot 1 mei 2014 zijn er meer dan 8000 gevallen en 250 doden gerapporteerd in 12 verschillende landen. Bij alle gevallen lijkt er een directe band te bestaan met landen in het Midden-Oosten.

Op 15 mei 2013 waren er wereldwijd 40 gevallen van MERS bij de Wereldgezondheidsorganisatie gemeld, waarvan 20 met dodelijke afloop. Onderzoekers schatten op grond van wiskundige modellen de besmettelijkheid laag in.

Op 20 mei 2015 dook het eerste geval op in Zuid-Korea.

Op 23 mei 2013 gaf het RIVM een behandelingsinstructie voor GGD en ziekenhuizen.

Op 3 juli 2013 stelde de Minister van VWS uit voorzorg een meldingsplicht in voor het MERS-Coronavirus. MERS-CoV is aangemerkt als een Groep A infectieziekte. Dit houdt in dat als behandelaren bij patiënten in een ziekenhuis een besmetting met het MERS-coronavirus vermoeden of hebben vastgesteld, zij dit onmiddellijk bij de GGD moeten melden. 

Op 14 en 15 mei 2014 zijn de eerste twee patiënten met een MERS-infectie in Nederland geconstateerd. Zij waren samen recent in Saoedi-Arabië geweest. Deze patiënten zijn opgenomen geweest in het Medisch Centrum Haaglanden.

In België zijn vooralsnog geen MERS-besmettingen bekend.

Onderzoeker Matthew Frieman uit Maryland vond 27 bestaande stoffen met activiteit tegen het MERS-virus. 

In een Nederlands onderzoek van celkweken bleken vier van de 340 geteste reeds bestaande medicijnen het MERS-virus te kunnen remmen. Dit Nederlands onderzoek werd eveneens op 20 mei 2014 naar buiten gebracht.
De vier medicijnen die het best in staat bleken om bij relatief lage concentraties het MERS-virus te remmen zijn het malariamedicijn chloroquine, het antipsychoticum chloorpromazine, de hiv-remmer lopinavir en het anti-diarree zelfzorgmedicijn loperamide.

Chloorpromazine en chloroquine worden door beide onderzoeken genoemd.

De medicijnen zijn wat betreft deze toepassing nog niet getest op mensen en dieren. Het is dus nog onbekend of de medicijnen in dieren of mensen hetzelfde virusremmende effect hebben. Ook is niet duidelijk hoe hoog de dosis moet zijn om het MERS-virus te laten remmen.

Onderzoeker De Wilde achtte het in Medisch Contact goed mogelijk dat chloroquine en lopinavir als niet-geregistreerd gebruik worden uitgeprobeerd.

Eerder in 2013 werd al de combinatie interferon met ribavirine tevergeefs geprobeerd als behandeling.


</doc>
<doc id="4000517" url="https://nl.wikipedia.org/wiki?curid=4000517" title="Microcirculatie">
Microcirculatie

Microcirculatie is de bloedsomloop door de kleinste vaten in het lichaam: arteriolen (de kleinste slagaders), capillairen (de haarvaten) en venulen (de kleinste aders)


</doc>
<doc id="4000651" url="https://nl.wikipedia.org/wiki?curid=4000651" title="Tandenkam">
Tandenkam

Een tandenkam is een rij scherpe voortanden in de onderkaak van sommige zoogdieren. De tanden hebben onderling een kleine tussenruimte, zodat het de functie krijgt van een kam die het dier kan gebruiken voor het verzorgen van zijn vacht. Tandenkammen komen bij de volgende zoogdieren voor:

De tandenkam kent een aantal verschillen bij deze verschillende zoogdieren. Meestal bestaat het enkel uit een rij naar voor stekende snijtanden, maar bij de lemuren heeft de tandenkam naast de snijtanden ook twee hoektanden die in dezelfde richting staan. De meeste lemuren hebben zes tanden in hun tandenkam, indriachtigen hebben er echter vier. Bij hen zijn deze tanden een stuk dikker en korter. 
De tandenkam van klipdasachtigen en huidvliegers bestaat uit een klein aantal tanden die gekarteld zijn, zodat deze tandenkam uit meerdere kleine 'kammen' bestaat.

Dieren met een tandenkam gebruiken deze voornamelijk voor het verzorgen van hun vacht. Wanneer het dier zijn vacht likt, wordt deze tegelijk door de tandenkam gekamd. De tandenkam wordt door sifaka's, indri's en muismaki's ook gebruikt om vruchtvlees van een pit te schrapen.

Sommige lemuren, zoals bijvoorbeeld de zijdesifaka, gebruiken hun tandenkam ook om een boombast te schrapen voordat ze hun geursporen hierop afgeven. Hierdoor blijft het vocht beter aan de boom kleven. Vorkstreepmaki's gebruiken hun tandenkam ook om boombast te schrapen, maar zij doen dit om bij de boomsappen te komen.

Losse haren en vuil wordt uit de tandenkam verwijdert door de tong. Dit geldt niet voor lemuren, zij borstelen hun tanden met een 'sublingua', een spierweefsel in de vorm van een tong dat zich tussen de tong en de tandenkam bevindt en net als een tong kan worden uitgestoken. Aan het uiteinde van de sublingua zitten gekartelde punten die keratine bevatten. 


</doc>
<doc id="4001246" url="https://nl.wikipedia.org/wiki?curid=4001246" title="Mori Ogai">
Mori Ogai

Mori Ogai (森 鴎外, "Mori Ōgai"; Tsuwano, 17 februari 1862 - 8 juli 1922) was een Japanse arts, schrijver, dichter, vertaler en literair criticus. Hij wordt vooral herinnerd voor zijn literaire werken en wordt vaak als een van de belangrijkste schrijvers van zijn tijd beschouwd.

Mori Ogai werd geboren op 17 februari 1862 als Mori Rintaro in het dorp Tsuwano in Iwami. Hij was de oudste zoon in een artsenfamilie. Op vijfjarige leeftijd begon hij lessen te volgen over de filosofie van Confucius en Mencius. Twee jaar later kreeg hij ook lessen wiskunde, geneeskunde en Nederlands.

In 1872 verhuisde Mori met zijn familie naar Tokio, waar hij twee jaar later begon met studies geneeskunde aan de Universiteit van Tokio. Rond deze tijd maakte hij voor het eerst kennis met poëzie, in het bijzonder tanka en Chinese gedichten. Wat later begon hij ook romans te lezen. In 1881 werd Mori Ogai de jongste persoon ooit die een diploma geneeskunde kreeg aan de Universiteit van Tokio.

Na zijn studie begon Mori een carrière als legerarts. In 1884 moest hij van de regering voor vier jaar in Duitsland gaan studeren. Hij kreeg er lessen militaire hygiëne van de arts Robert Koch. In deze vier jaar maakte hij ook kennis met de Europese literatuur. Hij ontdekte zo dat er een groot verschil bestond tussen de Europese en Japanse literatuur.

Toen hij terugkwam in Japan, probeerde Mori Ogai om niet alleen de Japanse geneeskunde te moderniseren, maar ook de Japanse literatuur. Hij deed dit onder andere door in 1889 zijn eerste werk "Omokage" te publiceren. Het was een collectie van vertaalde westerse gedichten.

Datzelfde jaar trouwde hij met Akamatsu Toshiko. Hun huwelijk bleef echter maar een jaar duren. In het jaar van hun scheiding publiceerde hij zijn eerste roman, "Maihime". Dit ging over een Japanner die een affaire had met een Duits meisje. Het is een van de werken die beschouwd worden als het begin van de moderne Japanse literatuur.

Enkele jaren later, gedurende de Eerste Chinees-Japanse Oorlog van 1894 tot 1895, werkte Mori als legerarts in Mantsjoerije en Taiwan. Later, omdat zijn literaire werken niet op prijs gesteld werden door het leger, werd hij overgeplaatst naar Kokura in Kyushu. Gedurende deze jaren publiceerde hij niets, tot hij in 1902 teruggezonden werd naar Tokio.

Van 1904 tot 1905 deed Mori Ogai opnieuw dienst als legerarts tijdens de Russisch-Japanse Oorlog. Hier moest hij veel mensen verzorgen die aan de ziekte beriberi leden. Hij geloofde niet dat dit een infectieziekte was en weigerde daarom de aangewezen geneeswijze toe te passen. Door deze beslissing stierven tijdens de oorlog tienduizenden soldaten aan beriberi.

Enkele jaren later werd Mori gepromoveerd tot chirurg-generaal. Hierdoor moest hij niet meer bezorgd zijn over wat zijn meerderen over zijn literaire werk dachten en begon dus opnieuw te schrijven. Hij begon met het vertalen van enkele werken van de van Johann Wolfgang von Goethe, Friedrich Schiller, Henrik Ibsen, Gerhart Hauptmann en Hans Christian Andersen.

Van 1909 tot 1912 schreef hij vooral fictie gebaseerd op zijn eigen ervaringen, zoals "Seinen" en "Gan".

De zelfmoorden van generaal Nogi Maresuke en zijn vrouw hadden zo'n grote impact hadden op Mori, dat hij vanaf 1912 vooral historische werken begon te schrijven, zoals "Takasebune".

Vanaf 1916 hield hij zich bezig met het schrijven van biografieën zoals "Shibue Chūsai" en "Izawa Ranken". Dit was ook het jaar waarin hij op pensioen ging als legerarts. Hetzelfde jaar werd hij aangewezen als conservator voor het Japanse Keizerlijke Museum.

Mori Ogai overleed in 1922 ten gevolge van nieratrofie.



</doc>
<doc id="4002852" url="https://nl.wikipedia.org/wiki?curid=4002852" title="Musculus corrugator supercilii">
Musculus corrugator supercilii

De musculus corrugator supercilii of wenkbrauwspier is een kleine, smalle piramidevormige spier in de buurt van het oog. De oorsprong van deze spier is de pars nasalis ossis frontalis met de aanhechting aan het middelste deel van de huid van de wenkbrauw, alsmede de galea aponeurotica. De spier loopt onder de venter frontalis van de musculus occipitofrontalis en net boven de musculus orbicularis oculi. De spier is betrokken bij het laten zakken van de huid van het voorhoofd en trekt de wenkbrauwen naar beneden en naar het midden toe. Hij wordt geïnnerveerd door de nervus facialis.


</doc>
<doc id="4004183" url="https://nl.wikipedia.org/wiki?curid=4004183" title="Jeugdbond voor Onthouding">
Jeugdbond voor Onthouding

De Jeugdbond voor Onthouding (JVO) was een Nederlandse jeugdbeweging. Het was de jeugdafdeling van de Nederlandse Vereniging tot Afschaffing van Alcoholhoudende Dranken (NV), een vereniging van geheelonthouders . De JVO werd opgericht in 1919 en ging na de Tweede Wereldoorlog op in de Arbeiders Jeugd Centrale (AJC).

De Nederlandse Vereniging tot Afschaffing van Alcoholhoudende Dranken had steeds grote bezwaren gekoesterd tegen feitelijk zelfstandige jeugdverenigingen zoals de Kweekelingen Geheelonthouders Bond (KGOB) (opgericht 1906) en de Jongelieden Geheel-Onthouders Bond (JGOB) (opgericht 1912). De NV zag een gevaar in deze zogenaamde ‘ongeleide’ zelfstandige jeugdbonden; zonder leiding van ouderen vreesde men ongewenste radicalisering van de jongerenbeweging.

Anderzijds werd het geleidelijk duidelijk dat er wel degelijk behoefte was aan min of meer zelfstandige jeugdverenigingen. Daarom werd de Jeugdbond voor Onthouding, meer bekend als de JVO, opgericht, als jeugdafdeling van de NV. In alle besturen van hoog tot laag had wel een volwassene zitting maar overigens speelden de jongeren zelf ook een belangrijke rol in het bestuur. In de JVO waren betrekkelijk veel oud-KGOB’ers actief en mede daardoor kon de JVO zich ontwikkelen tot een geleide jeugdbond met de stijl van een vrije jeugdbeweging.

De JVO kreeg vooral in Friesland veel aanhang en groeide in korte tijd uit tot een bloeiende vereniging met ongeveer 5000 leden. In Friesland waren er op het hoogtepunt meer dan zestig afdelingen, ongeveer de helft van het totale aantal in Nederland.
Dat de JVO in Friesland veel aanhang had, kan ook blijken uit het feit dat de bond in 1930 in Appelscha een gebouw kocht dat als internaat voor moeilijk opvoedbare jongens had gediend, en inrichtte als een alcoholvrije jeugdherberg met de naam Ús Blau Hiem (Ons Blauwe Erf). In 2011 werd het alcoholvrije ideaal van de accommodatie, met inmiddels ook een camping, door de toenmalige beheerders losgelaten

Hoewel de JVO ideologisch en organisatorisch wel nauw verbonden was met de NV, kwamen de leden toch voornamelijk uit sociaaldemocratische milieus. Men wilde zich echter niet alleen op SDAP (Sociaal-Democratische Arbeiderspartij) en NVV (Nederlands Verbond van Vakverenigingen) richten, zoals de AJC.
Dat leidde tot wrijvingen met de Arbeiders Jeugd Centrale (AJC) en met name ook met de grote leider daarvan, Koos Vorrink, die meende dat de JVO eigenlijk overbodig was en die zich ergerde aan de grote JVO-aanhang in Friesland die daar de groei van de AJC behoorlijk in de weg zat.
De AJC eiste van de leden niet een onthoudingsbelofte, maar adviseerde die feitelijk wel, en wat belangrijker was: de idealen van de AJC gingen verder dan het ideaal van een drankvrije maatschappij. Wat Vorrink betreft was de JVO, als blauwe arbeidersjeugdvereniging een anachronisme, in tegenstelling tot de AJC die niet alleen 'rood' was maar feitelijk ook 'blauw'.

Veel JVO-leden in Friesland werden door het als soms extreem en uitdagend ervaren karakter van de AJC afgeschrikt, men vond de JVO idealistischer, ‘frisser’ en ‘onschuldiger’ en sommigen stoorden zich aan de soms lichtelijk militaristische elementen in de belevingswereld van de AJC.

Ten slotte kwam er kort na de Tweede Wereldoorlog toch een fusie tot stand. Veel JVO’ers in Friesland verlieten de fusievereniging en richtten de Vrije Jeugdbeweging (VJB) op die net als de JVO nauw verbonden bleef met de NV.
Rond 1960 werden zowel de VJB als de AJC opgeheven.


</doc>
<doc id="4004529" url="https://nl.wikipedia.org/wiki?curid=4004529" title="Koos Zwart">
Koos Zwart

Koos Zwart (19 mei 1947 – Amsterdam, 8 mei 2014) was een Nederlands cannabisactivist.

Zwart werd officieel geboren als zoon van de PvdA-politica Irene Vorrink en politiek activist en verzetsstrijder Joop Zwart. Hij was de initiatiefnemer van de eerste Provadya?-avonden in Amsterdam, werd medewerker van "Hitweek" en hoofdredacteur van het daaropvolgende "Aloha". Ook was hij een van de oprichters van Paradiso.

Hij was pleitbezorger van het Nederlandse gedoogbeleid dat mede door zijn moeder vorm was gegeven. Zwart las in de jaren zeventig en tachtig iedere zaterdag in het VARA-radioprogramma "In de Rooie Haan" de 'beursberichten' voor, de richtprijzen van hasj en wiet op de Nederlandse markt. Hij had bij de VARA ook een radioprogramma, "Popdonder +".

Zwarts vader (overigens niet zijn biologische vader) - met wie hij geen contact had - vond het waanzin dat zijn naamdrager Koos voor de VARA-microfoon de beursberichten mocht voorlezen en vond eigenlijk dat hij moest worden opgepakt.

De biologische vader van Koos Zwart was de dichter en vertaler Halbo C. Kool, van wie Koos' moeder enige tijd secretaresse (en minnares) was. Omdat Kool al getrouwd was, bewees Joop Zwart zijn oude verzetsvriend (en PvdA-leider) Koos Vorrink een dienst door met diens dochter te trouwen. (Ongehuwd moeder worden werd in 1947 in Nederland beschouwd als een schande.)
In november 1976 werd Zwart aangehouden bij een verkeerscontrole op knooppunt Oudenrijn. In zijn auto lag een koffertje met drugsmonsters die hij gebruikte voor voorlichting aan jongeren door Stichting Drug Informatie. Op 15 april 1977 werd hij voor het bezit veroordeeld tot in totaal 125 gulden boete. 

Hij was betrokken bij de Bond van Cannabis Detaillisten (BCD) en adviseur van Platform Cannabisondernemingen Nederland (PCN) en lobbyde voor coffeeshopeigenaren die gearresteerd waren.

Zwart overleed 11 dagen voor zijn 67e verjaardag in het Amsterdamse Onze Lieve Vrouwe Gasthuis. De uitvaartplechtigheid vond op 17 mei 2014 plaats op Westgaarde.




</doc>
<doc id="4004785" url="https://nl.wikipedia.org/wiki?curid=4004785" title="Zwavelen (wijn)">
Zwavelen (wijn)

Zwavelen, het aan wijn toevoegen van zwavel in de vorm van sulfiet, is een techniek in de vinificatie, het bereiden van wijn. De zwavel voorkomt oxidatie van de wijn en wordt als conserveringsmiddel in veel levensmiddelen gebruikt. Sulfieten (SO²)zijn door de warenwet toegestane bewaarmiddelen met een antibacteriële en antioxydante werking die ook in andere bederfelijke of snel oxyderende levensmiddelen gebruikt worden. Van de Europese Unie kregen ze de E-nummers E220 tot 228 toegekend. De Europese maximumgrens is 150 milligram SO2 (sulfiet) per liter.

In de wijnindustrie zwavelt men het most soms al na het persen. Zo wordt voorkomen dat het most oxideert vóórdat het heeft gegist, dat zou vooral bij witte wijnen een verkeerde smaak opleveren. Zwavelen gebeurt ook bij jonge wijnen die in een solera-techniek of bij de assemblage van champagne na de alcoholische gisting op eiken vaten van eenmalig of zoals bij sherry van tijd tot tijd moeten worden overgestoken en dan in aanraking komen met zuurstof. De laatste keer dat een wijn met sulfiet behandeld wordt is bij de botteling. Het is beter om weinig sulfiet te gebruiken maar een kleine hoeveelheid sulfiet is noodzakelijk voor de stabiliteit van een gebottelde wijn. 

In de 18e eeuw dronk men de wijnen nog jong. In het voorjaar na de oogst kon de wijn worden gedronken. De nog ongezwavelde wijnen die in vaten en flessen gedurende dat jaar en langer werden opgelegd bedierven vaak door de invloed van azijnproducerende bacteriën. De moderne wijnhandel en de mogelijkheid om wijn op fles te laten rijpen is te danken aan de zwaveling.

Voor een rode wijn betekent de vermelding van sulfiet op het etiket dat 10 tot 150 milligram sulfiet per liter werd toegevoegd. De wijn kan ook sulfiet bevatten als gevolg van het bespuiten van de wijngaard met sulfiet die de steeds op de loer liggende meeldauw, een schimmelziekte op bladeren, moet bestrijden. Daarnaast is er de sulfiet die van nature ontstaat bij de gisting waarin de most door gist tot wijn wordt omgevormd. Afhankelijk van hun stam zullen de gisten in de wijn meer of minder sulfieten aanmaken. De natuurlijk gevormde sulfieten kunnen de wettelijke norm van 10 milligram per liter overschrijden. Wanneer die norm wordt overschreden moet op het etiket van de fles de opmerking "bevat sulfieten" worden vermeld. 

De uit de schillen en steeltjes geperste tannine in rode wijn en in mindere mate in rosé is zelf een anti-oxydant en evoorkomt verzuring van de wijn. Maar hoe zoeter de wijn; hoe groter de voedingsbodem voor ongewenste schimmels en bacteriën en hoe groter de behoefte aan zwavel. In sauternes mag dan ook 250 milligram sulfiet bevatten terwijl voor een droge rode wijn een grens van 150 milligram is vastgesteld. Een ontwerpreglement van de Europese Unie wil dat aandeel verlagen tot respectievelijk 170 en 100 gram per liter. Biologische wijnboeren met keurmerken van organisaties als Nature & Progrès, Demeter en Biodyvin mogen ongeveer de helft gebruiken van wat in de reguliere wijnbouw is toegestaan. In Amerika is het maximum voor alle wijnen 100 milligram per liter terwijl de Zwitsers bij biologische wijn 170 respectievelijk 120 gram sulfiet per liter toestaan.

Er zijn biologische boeren die zonder (toegevoegde) sulfiet proberen te werken. Dat is bij sommige druivenrasen uitgesloten; de organoleptische eigenschappen van de wijn zorgen voor een kleine natuurlijke sulfietproductie tijdens de gisting en een hoge gevoeligheid voor oxidatie. Een wijn zonder toegevoegde sulfieten is naar het oordeel van veel wijnboeren zo fragiel dat deze de wijnkelder dan wel drinbaar verlaat maar na de distributie ondrinkbaar, zuur of met "kurk", op tafel komt.

De Europese wetgeving heeft geen normen vastgelegd voor biologische wijn. De meningsverschillen zijn daarvoor no te groot, De Unie heeft ook het vermelden van het aandeel sulfiet in een wijn niet voorgeschreven. Dat zou in het nadeel zijn van de reguliere teelt. De consumenten zijn, zonder veel reden, bang voor sulfiet. Toch is lang niet iedereen gevoelig voor sulfiet dat bij sommige mensden hoofdpijn kan veroorzaken.

Omdat de microbiologische stabiliteit van een wijn sterk afhankelijk is van de hygiëne tijdens de volledige keten van de wijnbouw kan daar winst worden gemaakt waar het sulfiet en ook het aandeel bedorven flessen, betreft. Daarvoor moeten de oogstmachines grondig worden gereinigd, de wijnvaten moeten worden ontsmet in plaats van enkel gespoeld met water. Toevoeging van ascorbinezuur (vitamine C) of bepaalde taninnes aan de wijn kan de noodzaak tot zwavelen verminderen of wegnemen. Maar bij witte wijnen en champagnes is toevoeging van tannine beslist ongewenst. Het risico op oxydatie van most en wijn kan worden beperkt door druiven, most en wijn onder een inert gas als stikstof te bewaren. Stikstof reageert niet met de wijn en beïnvloedt de smaak niet. Deze techniek is niet bij ieder wijntie toepasbaar, soms is de oxidatie bepalend voor de smaak zoals bij de Vin jaune uit de jura die in halfvolle vaten rijpt, de madeira en en de aan frisse lucht vanuit zee blootgestelde sherry in de bodega's van Jerez de la Frontera. De oogstechniek, 's-nachts oogsten van witte druiven, snel persen, snel en gekoeld vervoeren van het most, de kwaliteit en versheid van druiven die bij witte wijn liefst snel en ongekneusd moeten worden aangeleverd bij de wijnpers, betere filtratie van de jonge wijn kan de gevoeligheid voor oxydatie en bederf doen afnemen. Een wijnkelder moet dan ook schoon zijn. 

De meeste wijnen in de handel bevatten sulfietpercentages die 20% onder de Europese maximumgrens lagen. Biologische wijnen scoorden nog beter: 80% van de biologische rode wijnen bevatten minder dan 75 milligram SO2 per liter en 60% van de biologische witte- en roséwijnen bevatte minder dan 100 milligram SO2 per liter.

Van sulfiet krijgen mensen geen hoofdpijn. De allegische reacties op sulfiet zijn, maar alleen wanneer men allergisch is, huiduitslag en ademhalingsproblemen. Sulfiet vindt men ook in koekjes, pizza en chips, in ingemaakte augurken en in gedroogd fruit. Een portie gedroogde abrikozen bevat 200 milligram sulfiet, dat is tien keer meer sulfiet dan in een glas witte wijn (vaak rond de 20 milligram) gevonden wordt. De Diamond Headache Clinic in Chicago legt wel een verband tussen hoofdpijnklachten en wijn drinken. Daarbij speelt sulfiet geen rol, sommigen kunnen slecht tegen alcohol.

Tyramine een stof die alleen voorkomt in wijnen die de in het voorjaar spontaan optredende malolactische- of appelzure gisting hebben mogen ondergaan, is een bekende veroorzaker van hoofdpijn. De malolactische gisting maakt de wijn minder fruitig maar veel karaktervoller. Bij een malolactische gisting zetten bacteriën het in de wijn aanwezige (frisse of zurige) appelzuur immers om in melkzuur. Genetisch gemodificeerde gisten kunnen een malolactische gisting zonder tyramineafgifte veroorzaken. In Canada worden deze gisten, eigenlijk bacteriën die op de druif groeien, "Oenococcus oeni" (vroeger "Leuconostoc oenos" genoemd, sinds 2011 in gemodificeerde vorm gebruikt. Daarmee werd de mogelijkheid voor gebruik in de grote wijnexporteurs Verenigde Staten en Zuid-Afrika ook geopend. Anders dan in de Europese Unie zijn wijnproducenten in die landen niet verplicht om op het etiket te vermelden of er genetisch gemodificeerd materiaal werd gebruikt.




</doc>
<doc id="4005092" url="https://nl.wikipedia.org/wiki?curid=4005092" title="Joan Massagué i Solé">
Joan Massagué i Solé

Joan Massagué i Solé (1953) is een Catalaans wetenschapper en farmacoloog, die bekend geworden is door zijn onderzoek op het vlak van kanker en het verspreiden van metastasen. Seder 1979 is hij werkzaam in de Verenigde Staten. Sedert 2013 is hij directeur van het "Memorial Sloan Kettering Cancer Center" in New York. Hij is docent aan de Weill Cornell Graduate School of Medical Sciences en lid van de National Academy of Sciences.

Hij werd geboren in Barcelona (Spanje) op 30 april 1953 als oudste van de zes kinderen van Joan Massagué i Vendrell en Maria Solé i Ferrer, allebei apothekers. Hij studeert af als farmacoloog aan de Universiteit van Barcelona in 1978. In 1982 wijkt hij uit naar de Verenigde Staten waar hij aan de Brown-universiteit (Providence) onderzoek doet naar de receptoren voor insuline. Later wordt hij professor aan de medische faculteit van de Universiteit van Massachusetts. Sedert 1989 werkt hij voor het Sloan Kettering Center in de bijzondere afdeling voor de studie van verspreiding van metastasen, een van de belangrijkste factoren voor de dodelijke afloop van kanker. In 2013 werd hij directeur van hetzelfde instituut.

Hij heeft onder meer een biologisch proces ontdekt, waarbij een hormonale factor de celdeling afremt. Begin 2014 volgde een belangrijke publicatie van zijn onderzoeksteam over de manier waarop metastasen zich verspreiden.

Hij kreeg een hele reeks prijzen en medailles als erkening van zijn wetenschappelijke werk, waaronder:


</doc>
<doc id="4005613" url="https://nl.wikipedia.org/wiki?curid=4005613" title="Ferdinand Lefebvre">
Ferdinand Lefebvre

Ferdinand Joseph Marie Lefebvre (Ohey, 21 maart 1821 - Leuven, 24 juli 1902) was een Belgisch senator en hoogleraar.

Lefebvre promoveerde tot doctor in de genees- en heelkunde (1846) aan de Katholieke Universiteit Leuven. Hij specialiseerde verder aan de universiteit van Montpellier. In 1849 vestigde hij zich in Namen en verwierf er reputatie door het bestrijden van een cholera-epidemie. 

In 1854 werd hij hoogleraar aan zijn "alma mater". Hij doceerde er eerst chirurgie en geestesziekten. Vanaf 1868 doceerde hij ook algemene pathologie van de inwendige ziekten. Vanaf 1871 doceerde hij ook farmacologie.

In 1884, naar aanleiding van de vijftigste verjaardag van de heropende katholieke universiteit, werd hem hulde gebracht en zijn buste onthuld. 

Hij stichtte de Conferentie van Sint-Vincentius a Paulo in Leuven en was er voorzitter van. Hij werd lid (1868) en voorzitter (1887) van de Koninklijke Academie voor geneeskunde van België. 

In 1898, 77 geworden, werd hij emeritus. Hij bleef niettemin aan de universiteit verbonden tot aan zijn dood.

In 1894 werd hij verkozen tot katholiek senator voor de provincie Brabant en vervulde dit mandaat tot in 1900.




</doc>
<doc id="4005775" url="https://nl.wikipedia.org/wiki?curid=4005775" title="Angiodysplasie">
Angiodysplasie

Een angiodysplasie is een malformatie van een bloedvat, meestal in de darmwand of de maag. Deze letsels zijn over het algemeen vrij goedaardig maar zijn wel een frequente oorzaak van gastro-intestinale bloedingen en de daaruitvolgende bloedarmoede. 
De angiodysplastische afwijkingen kunnen asymptomatisch blijven tot ze opgemerkt worden tijdens een colonoscopie. Ongeveer 0.8% van de personen boven de 50 jaar blijken 1 of meerdere van deze letsels te hebben na een endoscopisch darmonderzoek. Slechts in een minderheid van de gevallen komen bloedingen voor. Bij een nog kleiner aantal gevallen kunnen er acute en ernstige bloedingen voorkomen die een snelle chirurgische ingreep vereisen.
De oorzaak van andiodysplasie in onbekend maar het wordt aangenomen dat degeneratieve veranderingen in de kleine bloedvaten aan de basis liggen. Deze veranderingen zijn mogelijk het gevolg van lokale hypoperfusie.


</doc>
<doc id="4006615" url="https://nl.wikipedia.org/wiki?curid=4006615" title="Martin Paul">
Martin Paul

Martin Paul (Sankt Ingbert, Saarland, 1958) is een Duitse klinisch farmacoloog en sinds 2011 voorzitter van het college van bestuur van de Universiteit Maastricht. Naast zijn wetenschappelijk werk is Paul vooral actief als bestuurder.

Martin Paul studeerde geneeskunde aan de Ruprecht-Karls-universiteit in het Duitse Heidelberg en promoveerde op farmacologie op basis van onderzoek aan de Universiteit van Californie in San Diego (UCSD). Na zijn afstuderen in 1986 werkte hij als onderzoeker in de cardiovasculaire geneeskunde aan de Universiteit van Harvard en het Brigham & Women's ziekenhuis in Boston.

In 1990 keerde hij terug naar Duitsland en doceerde farmacologie aan de Universiteit van Heidelberg. Vier jaar later werd hij onderzoeksgroepsleider aan het Max-Delbrück Center for Molecular Medicine in Berlijn-Buch, waarna hij weer een jaar later hoogleraar Klinische Farmacologie werd aan het Benjamin Franklin Medisch Centrum van de Vrije Universiteit Berlijn ("Freie Universität Berlin", afgekort FU) in Berlijn. Aan de FU werd hij directeur van het Instituut voor Klinische Farmacologie en Toxicologie (1997-2008) en decaan van de medische faculteit (1997-2003). Nadat de medische school van de "Freie Universität Berlin" en de "Humboldt-Universität zu Berlin" fuseerden tot het "Charité Medical Center" in Berlijn, was hij van 2004 tot 2008 decaan van de medische faculteit en vicevoorzitter van de raad van bestuur van de Charité, het grootste academisch ziekenhuis van Europa.

Van 2008 tot 2011 was hij decaan van de "Faculty of Health, Medicine and Life Sciences" van de Universiteit Maastricht en tevens vicevoorzitter van het Maastricht Universitair Medisch Centrum. Sinds 1 mei 2011 is hij voorzitter van het college van bestuur van de Universiteit Maastricht. In deze functie volgde hij Jo Ritzen op.

Martin Paul is gehuwd en heeft een zoon en een dochter.

Martin Paul publiceerde meer dan tweehonderd wetenschappelijke publicaties op het gebied van klinische en experimentele farmacologie, moleculaire geneeskunde en hart-en vaatziekten.

Paul bekleedde daarnaast bestuurlijke functies bij professionele organisaties; hij was voorzitter van de Duitse Vereniging voor Experimentele en Klinische Farmacologie en Toxicologie (2006-2007) en voorzitter van de European Council for Cardiovasculair Research (2006 – 2008).

Ook werkte hij aan de verbetering van academisch management op Europees niveau ; hij was voorzitter van een Europees netwerk van decanen en academische managers (DEAN, 2003-2006). In dezelfde periode zat hij in het bestuur van ESMU, het Europees Centrum voor Strategisch Management van Universiteiten. Sinds 2012 is hij lid van de Nederlandse Academie voor technologie en innovatie (AcTI).



</doc>
<doc id="4006663" url="https://nl.wikipedia.org/wiki?curid=4006663" title="Ipconazool">
Ipconazool

Ipconazool (ISO-naam) is een fungicide dat behoort tot de triazolen. Het is een chirale verbinding waarvan verschillende stereo-isomeren bestaan. Het technisch product is een mengsel van twee isomeren.

De isomeren hebben verschillende fysische eigenschappen. Het is niet bekend of beide isomeren biologisch actief zijn ofwel enkel een van beide, en wat het verschil in biologische activiteit is.

Ipconazool is een fungicide voor de behandeling van zaden van verschillende land- en tuinbouwgewassen. Het wordt toegepast voorafgaand aan het planten of zaaien. Het heeft een breed werkingsspectrum tegen schimmels uit de Zygomycetes-, Ascomycetes-, Basidiomycetes- en Deuteromycetes-klassen. Het werkt door de inhibitie van de biosynthese van sterolen in de schimmels.

Ipconazool werd rond 1986 ontwikkeld door het Japanse bedrijf Kureha, dat ook het fungicide metconazool ontwikkelde. In Japan is het sedert 1994 op de markt voor de behandeling van rijstzaad.

In 2007 werd een aanvraagdossier ingediend om ipconazool in de Europese Unie als gewasbeschermingsmiddel toe te laten. Na evaluatie (waarbij de aanvrager bijkomende inlichtingen moest verstrekken) heeft de Europese Commissie ipconazool in mei 2014 opgenomen in de lijst van toegelaten gewasbeschermingsmiddelen. De goedkeuringstermijn ging in op 1 september 2014, maar er zijn een aantal voorwaarden aan verbonden in verband met de ecotoxiciteit van de stof. De aanvrager moet nog bijkomende bevestigende informatie aanleveren over de aanvaardbaarheid van het langetermijnrisico voor zaadetende vogels; de aanvaardbaarheid van het risico voor bodemmacro-organismen; het risico van enantioselectieve metabolisering of afbraak (de isomeren kunnen mogelijk met verschillende snelheden in het milieu afbreken); en de potentiële hormoonontregelende eigenschappen van de stof voor vogels en vissen.




</doc>
<doc id="4007627" url="https://nl.wikipedia.org/wiki?curid=4007627" title="Adeps solidus">
Adeps solidus

Adeps solidus is een synthetische vet dat bestaat uit een mengsel van mono- di- en triglyceriden.

Het wordt gebruikt als basis voor zetpillen. Het middel verving cacaoboter dat voor deze toepassing veel nadelen had. Adeps solidus is combineerbaar met de meeste geneesmiddelen. Net zoals bij cacaoboter is er kans dat de ene kristalvorm omgezet wordt in de andere (polymorfisme), maar dit gebeurt veel minder dan bij cacaoboter. 
Adeps solidus heeft een lage viscositeit. Dit heeft als voordeel dat de vrijstelling van het geneesmiddel snel zal gebeuren. Het nadeel is verhoogde sedimentatie van het geneesmiddel in de basis waarin het verwerkt wordt, tijdens het stollen en tijdens het bewaren.


</doc>
<doc id="4007753" url="https://nl.wikipedia.org/wiki?curid=4007753" title="Transanal irrigation">
Transanal irrigation

Transanal irrigation (TAI) is het spoelen van het rectum en de dikke darm voor medische indicaties door inbrengen van een hoeveelheid water via de anus. Dit wordt gedaan om evacuatie van ontlasting uit de darm te realiseren. Regelmatig lediging van de darm door middel van TAI leidt veelal tot controle over de darmwerking bij patiënten met fecale incontinentie en/of obstipatie. 
Transanale Irrigatie (TAI) stelt gebruikers van een darmspoelsysteem in staat om regelmatige ontlasting te ontwikkelen waarbij men zelf tijd en plaats van lediging bepaald.
In 2013 is een Internationale Consensus gepubliceerd over de indicatiestelling en het gebruik van TAI door mensen met darmproblemen. 



</doc>
<doc id="4007972" url="https://nl.wikipedia.org/wiki?curid=4007972" title="Battonage">
Battonage

Battonage is een techniek die gebruikt wordt bij het maken van wijn. In het vat wordt de most waarop van nature een laag gistcellen gaat groeien tijdens en na de alcoholische gisting geroerd. De laag gist op het oppervlak wordt met stokken of staven (Frans: ""batons"") door de langzaam in jonge wijn veranderende most geroerd. Zo krijgt de wijn meer smaak. De techniek wordt ook bij champagne toegepast.


</doc>
<doc id="4008195" url="https://nl.wikipedia.org/wiki?curid=4008195" title="Horace Leleux">
Horace Leleux

Horace Camille Benjamin Leleux (Isières, 16 november 1889 - Aat, 18 mei 1971) was een Belgisch volksvertegenwoordiger en burgemeester.

Leleux promoveerde tot doctor in de geneeskunde en werd arts in Aat.

In 1938 werd hij gemeenteraadslid, in 1939 schepen en van november 1945 tot januari 1947 burgemeester van Aat. Hij volgde hierin de tijdens de oorlog overleden burgemeester en arts Fernand Felu (1876-1941) op, evenals Georges Empain, die in 1945 korte tijd burgemeester was.

In 1946 werd hij verkozen tot liberaal volksvertegenwoordiger voor het arrondissement Doornik-Aat en vervulde dit mandaat tot in 1949. Hij verdween vervolgens van het politiek toneel.



</doc>
<doc id="4008261" url="https://nl.wikipedia.org/wiki?curid=4008261" title="Jean Lenger">
Jean Lenger

Jean Nicolas Lenger (Warnach, 22 april 1809 - Messancy, 3 april 1884) was een Belgisch senator.

Lenger was een zoon van Simon Lenger en van Anne Sinnet. Hij trouwde met Joséphine Marlet. Hij promoveerde tot doctor in de genees- en heelkunde (1834) aan de Katholieke Universiteit Leuven en vestigde zich in Differt.

Hij werd politiek actief in de provincie Luxemburg:

In 1867 werd hij verkozen tot liberaal senator voor het arrondissement Aarlen-Bastenaken-Marche en vervulde dit mandaat tot in 1870.



</doc>
<doc id="4008287" url="https://nl.wikipedia.org/wiki?curid=4008287" title="Jan Vercammen (politicus)">
Jan Vercammen (politicus)

Jan Vercammen (Herentals, 18 oktober 1969) is een Belgisch politicus uit Vlaanderen actief voor de Nieuw-Vlaamse Alliantie (N-VA).

Vercammen is arts en als cardioloog actief in het Jan Yperman Ziekenhuis in Ieper.

Op 25 mei 2014 werd hij bij de Belgische federale verkiezingen 2014 verkozen als lid van de Kamer van Volksvertegenwoordigers voor de kieskring West-Vlaanderen. Op 17 juni 2014 legde hij de eed af. Sinds 2012 is hij tevens gemeenteraadslid van Ieper.



</doc>
<doc id="4009268" url="https://nl.wikipedia.org/wiki?curid=4009268" title="Coriaria arborea">
Coriaria arborea

Coriaria arborea is een giftige Nieuw-Zeelandse plant van het geslacht "Coriaria", en een van de zes soorten die tutu worden genoemd. Het is een onregelmatig gevormde struik die een hoogte tot ongeveer 6 meter kan bereiken. De twijgen zijn op doorsnee min of meer vierkant. De bladeren zijn paarsgewijs tegenoverstaand en zittend. De kroonbladeren, zijn in aanvang groen en worden later paarszwart en sappig. Ze sluiten zich als een envelop om de vrucht, die eveneens bijna zwart is.

Alle delen van de plant zijn giftig, op de kroonbladeren na. In Nieuw Zeeland veroorzaakt de plant regelmatig sterfte onder het vee. Het gif, tutine, werkt op de receptor voor de neurotransmitter glycine en beïnvloedt zo het centraal zenuwstelsel. Symptomen van de vergiftiging zijn misselijkheid, braken, wazig zicht, een gevoel van zwakte, en convulsies, wat kan overgaan in een comateuze toestand. Door de Maori's werd de plant gebruikt voor medicinale doeleinden.


</doc>
<doc id="4009537" url="https://nl.wikipedia.org/wiki?curid=4009537" title="An Capoen">
An Capoen

An Capoen (Roeselare, 20 september 1982) is een Belgisch politica actief voor de Nieuw-Vlaamse Alliantie (N-VA).

Capoen werkt als arts-specialist in de Pathologische Ontleedkunde in het AZ St-Augustinus te Veurne.

Op 25 mei 2014 werd ze bij de Belgische federale verkiezingen 2014 verkozen als lid van de Kamer van Volksvertegenwoordigers voor de kieskring West-Vlaanderen. Op 17 juni 2014 legde ze de eed af.

An Capoen is een dochter van voormalig Volksunie-senator Michel Capoen. Ze is moeder van twee kinderen.



</doc>
<doc id="4009957" url="https://nl.wikipedia.org/wiki?curid=4009957" title="Jean-Pierre Levecq">
Jean-Pierre Levecq

Jean-Pierre Levecq (Frameries, 28 augustus 1939) was een Belgisch volksvertegenwoordiger.

Jean-Pierre Levecq was een zoon van Léandre Levecq, die een Waals militant was, in het kielzog van priester Jules Mahieu en die tijdens de Tweede Wereldoorlog tot het Verzet behoorde.

Hij promoveerde tot doctor in de geneeskunde aan de UCL en was van 1965 tot 1968 assistent oogheelkunde aan zijn universiteit.

Hij was al als student lid van de federalistische bewegingen "Rénovation wallonne" en Wallonie libre en organiseerde bijeenkomsten in Leuven met als sprekers onder meer Robert Moreau en Lucien Outers. Hij was voorstander van een volledige overheveling van de UCL naar Wallonië. Hij behoorde tot de stichters van het Rassemblement Wallon in Bergen in 1968.

Hij vertrok toen naar Afrika en leidde het Afrikaans tropisch instituut voor oogheelkunde in Bamako (Mali). 

Terug in België hernam hij zijn medische activiteiten in Tubeke en Frameries. Hij reorganiseerde de federatie van het Rassemblement Wallon in de Borinage. In 1974 werd hij voor deze partij verkozen tot volksvertegenwoordiger in het arrondissement Bergen. Hij vervulde dit mandaat tot in 1977. Hij was ook gemeenteraadslid in Frameries van 1976 tot 1982.

In 1976 gaf Paul-Henry Gendebien een zwenking naar links aan het Rassemblement Wallon, en Levecq volgde François Perin, Jean Gol en Étienne Knoops naar de PRL. Hij stond wel nog op lijsten voor deze partij, maar werd niet meer verkozen. Hij werd ontgoocheld door de geringe federalistische wil binnen deze partij en verliet ze in 1986 om aan te sluiten bij het door José Happart opgerichte "Wallonie Région d'Europe".

Hij behoort tot het beschermcomité van het tijdschrift "Wallonie - France".



</doc>
<doc id="4010604" url="https://nl.wikipedia.org/wiki?curid=4010604" title="Vuilbroed">
Vuilbroed

Vuilbroed is een verzamelnaam voor verschillende door bacteriën veroorzaakte bijenziekten. De bacterie "Melissococcus pluton" veroorzaakt Europees vuilbroed terwijl Amerikaans vuilbroed wordt veroorzaakt door de bacterie "Paenibacillus larvae". 

De bacteriën veranderen de larve van de honingbij in een slijmerige, rottende massa die het gehele volk kan aantasten. Besmette volken moeten dan ook geruimd worden en het constateren van deze ziekte is aangifteplichtig. Dit betekent dat een bijenhouder wettelijk verplicht is om een uitbraak te melden aan de bevoegde instanties. In juni 2014 werd een uitbraak van Amerikaans vuilbroed vastgesteld in België. En in augustus 2014 werd bekend dat er in het Nederlandse Zuidlaren Amerikaans vuilbroed was uitgebroken. In juni 2015 werd bekendgemaakt dat er lokale maatregelen zijn getroffen in Limburg, na wederom een vastgestelde uitbraak in het Limburgse Berg en Terblijt. 



</doc>
<doc id="4010912" url="https://nl.wikipedia.org/wiki?curid=4010912" title="Groenblauw">
Groenblauw

Groenblauw (Engels: "teal") Is een licht-verzadigde kleur die bestaat uit de elementen groen en blauw. Deze kleur kan worden gemaakt door het mixen van een relatief grote hoeveelheid groen met een relatief kleine hoeveelheid blauw op een witte basis. De kleur kan enigszins dieper gemaakt worden door een beetje grijs of zwart toe te voegen, maar dat wordt over het algemeen niet aangeraden. Groenblauw is een van de zestien oorspronkelijke HTML/CSS-kleuren die zijn opgesteld in 1987.

De kleur groenblauw wordt vaak onterecht aangezien voor cyaan.

Groenblauw is voornamelijk bekend als de kleur van de lintjes en armbanden die slachtoffers van eierstokkanker dragen.

Het is de standaard achtergrondkleur voor het bureaublad van Windows 95 en Windows NT.
Tevens is het de haarkleur van de bekende vocaloid-zangeres Hatsune Miku.


</doc>
<doc id="4011026" url="https://nl.wikipedia.org/wiki?curid=4011026" title="Mathilde El Bakri">
Mathilde El Bakri

Mathilde El Bakri (Parijs, 7 oktober 1985) is een Belgisch marxistisch politica voor PVDA.

El Bakri is verantwoordelijke bij de groepspraktijk De Sleutel van Geneeskunde voor het Volk in Schaarbeek. Ze zetelt als Brussels parlementslid sinds de Brusselse gewestverkiezingen van 2014.


</doc>
<doc id="4011083" url="https://nl.wikipedia.org/wiki?curid=4011083" title="Claire Geraets">
Claire Geraets

Claire Geraets (Ukkel, 10 januari 1952) is een Belgische marxistische politica voor PVDA en arts.

Claire Geraets is arts en oprichtster van de groepspraktijk De Sleutel van Geneeskunde voor het Volk in Schaarbeek. Tijdens de Golfoorlog is zij nauw betrokken geweest bij de solidariteitsbeweging voor Irak. Op 5 november 2014 moest ze voor de vrederechter verschijnen wegens het niet betalen van haar lidgeld aan de Orde van Geneesheren. Ze werd veroordeeld. De artsen van GVHV weigeren hun lidgeld te betalen, omdat zij zich verzetten tegen, wat zij noemen, de corporatistische en ondemocratische visie van de Orde op de geneeskunde en gezondheidszorg. Ze zetelt als Brussels parlementslid sinds de Brusselse gewestverkiezingen van 2014.


</doc>
<doc id="4011252" url="https://nl.wikipedia.org/wiki?curid=4011252" title="Cerebrale amyloid angiopathie">
Cerebrale amyloid angiopathie

Cerebrale amyloide angiopathie (CAA) is een hersenziekte die zich afspeelt in de kleine bloedvaten van de hersenen. In de wand van die vaten hoopt zich amyloide (een giftig eiwit) op. Dit veroorzaakt herhaaldelijk hersenbloedingen en infarcten. Dit leidt onder andere tot verlammingen en dementie. Uiteindelijk is de ziekte dodelijk.

CAA is geen nieuwe ziekte, maar de kennis over de ziekte is nog relatief jong. Het gebrek aan bekendheid heeft te maken met het feit dat jarenlang de ziekte niet tijdens het leven kon worden vastgesteld. Pas recent heeft men ontdekt dat er op hersenscans aanwijzingen kunnen worden gevonden voor het bestaan van de ziekte. Hoewel de aanwijzingen geen zekerheid bieden, hebben ze wel geleid tot het bewustzijn dat CAA een veel voorkomende ziekte is. Ook is de volle omvang van de gevolgen van CAA recent bekend geworden. 1 op de 4 mensen boven de 60 jaar heeft CAA en maakt grote kans op hersenbloedingen. In toenemende mate wordt de ziekte onderkend als een belangrijke oorzaak van verlies van hersenfuncties en dementie bij oudere mensen.

De symptomen van CAA bestaan uit het herhaaldelijk krijgen van hersenbloedingen en infarcten. Dit leidt tot het acuut of geleidelijk uitvallen van hersenfuncties, met als gevolg verlammingen en dementie. Mensen overlijden direct of ze verslechteren bij iedere nieuwe bloeding stapsgewijs en overlijden.

HCHWA-D (voluit: Hereditary Cerebral Hemorrhages With Amyloidosis – Dutch type) is een erfelijke vorm van CAA die, in tegenstelling tot CAA, al tijdens het leven met zekerheid kan worden vastgesteld. Deze variant openbaart zich al op relatief jonge leeftijd, rond de 45 jaar en is ooit ontstaan in Katwijk. Vandaar dat in de volksmond het ook wel de ‘Katwijkse ziekte’ wordt genoemd. Kinderen van erfelijke gendragers hebben ook weer 50% kans de ziekte te krijgen. Onderzoek naar deze families kan leiden tot behandeling van deze zeldzame erfelijke variant van CAA, maar kan ook leiden tot de sleutel voor een therapie voor de veel vaker voorkomende niet-erfelijke variant van de ziekte. HCHWA-D is in de jaren tachtig van de vorige eeuw ontdekt en jaren later herkend als een erfelijke variant van CAA. De erfelijke variant van CAA wordt in Nederland behandeld door de CHA-poli van het Leids Universitair Medisch Centrum.

De kennis over CAA is nog relatief beperkt. In Nederland doet het Leids Universitair Medisch Centrum al 50 jaar onderzoek naar de erfelijke variant van CAA. Op de afdelingen Humane Genetica en Radiologie van het LUMC wordt onderzoek gedaan naar de toepassing van antilichamen afkomstig uit lama's. Lama’s en andere kameelachtigen produceren namelijk unieke antilichamen die veel kleiner zijn dan de antilichamen die wij als mensen aanmaken. Hierdoor zijn ze eenvoudiger te produceren en te veranderen dan normale antilichamen. 

De afgelopen jaren is een aantal lama antilichamen geselecteerd die specifiek binden aan amyloid, de eiwitstapeling die kenmerkend is voor HCHWA-D. Er zijn aanwijzingen dat deze antilichamen niet alleen de eiwitstapelingen kunnen herkennen, maar deze ook zouden kunnen vertragen of zelfs afbreken. Het huidige onderzoek is daarom gericht op de vraag of deze lama antilichamen een mogelijke therapie zouden kunnen bieden voor de erfelijke variant van CAA en daarmee op den duur ook CAA.

In 2013 is de Dutch CAA Foundation opgericht. De Dutch CAA Foundation is de enige foundation wereldwijd die zich inzet om geld in te zamelen om onderzoek te doen naar de ziekte CAA. Aangezien de ziekte bij een breed publiek nog onbekend is, focust de Foundation zich niet alleen op fondsenwervende activiteiten maar ook op publieksactiviteiten om deze veelvoorkomende ziekte landelijk op de kaart te zetten.

In 2013 is ook een internationale CAA Association opgericht, bestaande uit alle nationale en internationale (medisch) CAA-specialisten om zo hun krachten te bundelen en onderzoek naar CAA en/of HCAWA-D te stimuleren. De Association organiseert eens per twee jaar steeds in een ander land een CAA-congres.


</doc>
<doc id="4011599" url="https://nl.wikipedia.org/wiki?curid=4011599" title="Charles Usher">
Charles Usher

Charles Howard Usher (Edinburgh, 2 maart 1865 - aldaar, 3 maart 1942) was een Schotse oogarts uit Edinburgh.

Usher studeerde geneeskunde aan het St Thomas' Hospital in Londen. Na het behalen van zijn doctoraat in 1891 bleef hij bij het St. Thomas onder Edward Netteship (1845 - 1913). Later werd hij oogchirurg bij het "Aberdeen Hospital for Sick Children" en werkte ook in de "Aberdeen Royal Infirmary".

Usher staat bekend om het gelijknamige syndroom van Usher dat hij beschreef in een verhandeling getiteld "Over de erfelijkheid van retinitis pigmentosa". Hij baseerde zijn bevindingen op een onderzoek onder 69 personen met visuele problemen, waarbij 19 eveneens problemen met doofheid hadden. Usher toonde aan dat de ziekte erfelijk was, en door de ouders aan de kinderen doorgegeven. Zijn ontdekking was een voortzetting van het werk van de Duitse oogartsen Albrecht von Graefe en Richard Liebreich, die in het midden van de 19e eeuw uitgebreid onderzoek naar retinitis pigmentosa en het verband met doofheid deden.

Met Netteship en Karl Pearson schreef Usher een belangrijk werk over albinisme genoemd "A Monograph on Albinism in Man".


</doc>
<doc id="4012906" url="https://nl.wikipedia.org/wiki?curid=4012906" title="Pierre Lifrange">
Pierre Lifrange

Pierre Lifrange (Bastenaken, 10 juli 1868 - Bertrix, 30 december 1936) was een Belgisch senator en burgemeester.

Lifrange promoveerde tot doctor in de genees- en heelkunde aan de Katholieke Universiteit Leuven en vestigde zich als arts in Bertrix.

Hij werd er in 1926 gemeenteraadslid en het jaar daarop burgemeester.

Op 22 juni 1936 werd hij verkozen tot provinciaal senator voor Rex in de provincie Luik. Weinige maanden later overleed hij en werd hij opgevolgd door Georges Vigneron.

Er is te zijner nagedachtenis een Rue du Docteur Pierre Lifrange in Bertrix.





</doc>
<doc id="4013019" url="https://nl.wikipedia.org/wiki?curid=4013019" title="Broedgedrag van zeevogels">
Broedgedrag van zeevogels

Dit artikel handelt over de kenmerken en variaties in het broedgedrag van zeevogels. Met zeevogels worden welbepaalde vogelfamilies bedoeld – uit verschillende ordes – die het grootste deel van hun leven doorbrengen in open zee. De volgende ordes van de klasse der vogels bestaan voor een groot deel (of volledig) uit zeevogelfamilies: de buissnaveligen (Procellariformes), de pinguïns (Sphenisciformes), de roeipotigen (Pelecaniformes) en de steltloperachtigen (Charadriiformes). Veel zeevogels vertoeven meerdere jaren na elkaar op zee, zonder in die periode aan land te komen. De hoofdreden waarom ze na zo’n periode alsnog het land opzoeken, is om zich voort te planten. De broedperiode van zeevogels (het zoeken van een partner, het voortplanten en het grootbrengen van de kuikens) is vaak een langdurig proces; bij sommige soorten zoals albatrossen duurt dit vaak langer dan een jaar (dit in schril contrast met de zangvogels, waarbij dit een veel kortere periode betreft). Zeevogels broeden in kolonies die bestaan uit individuen van eenzelfde soort, of verschillende soorten. Zij zoeken hiervoor doorgaans eilanden, rotsen en kliffen nabij de kust op, waar ze veilig zijn voor aan land levende roofdieren. Het broedgedrag van zeevogels is zeer specifiek en tegelijkertijd bestaan er veel verschillen tussen de soorten onderling. 

Eerst en vooral gaan vogels op zoek naar een geschikte partner. De manier waarop dit gebeurt, verschilt sterk van soort tot soort. Meestal begint het proces met een sterke territoriale verdediging, gevolgd door het lokken van potentiële partners. Ten slotte wordt een geschikte nestlocatie binnen het territorium gezocht. Zeevogels zijn doorgaans lang levende, monogaam ingestelde vogels die met andere woorden een partner voor het leven kiezen. Dit maakt het selecteren van een juiste partner enorm belangrijk; de keuze heeft levenslange gevolgen voor ouders en nageslacht. 
Zeevogels zijn een van de weinige vogelgroepen die paringsdansen uitvoeren in hun proces om een geschikte partner te vinden. Deze dansen zijn complex en omvatten zowel bewegingen als vocalisaties die sterk variëren binnen ordes en families. Voornamelijk de albatrossen staan bekend om hun ingewikkelde paringsdansen; deze worden tevens beschouwd als een van de meest ontwikkelde paringsdansen in het dierenrijk. Beide leden van het koppel gebruiken deze dans om de ‘kwalitatieve eigenschappen’ van de partner in te schatten. In veel gevallen raken de albatrossen elkaar aan met de snavel en wordt tevens de nek naar boven uitgestrekt. Daarnaast kunnen ook de vleugels uitgespreid worden, waardoor de vaak enorme spanwijdte van de vogels zichtbaar wordt. Veel albatrossen houden zulke paringsdansen telkens wanneer ze – na enige jaren – opnieuw herenigd worden met hun partner. 

Ook bij genten is het naar boven strekken van de nek een vaak voorkomend verschijnsel. Daarnaast wordt bij deze soorten de kop ook volledig naar achteren geworpen. Voorts maken ze een fluisterend geluid. Een van de bekendste gedragingen bij genten echter, is het sierlijk paraderen en wandelen van mannetjes, doorgaans met de staart rechtop. Tijdens dit wandelen pronken de dieren met hun felgekleurde poten. 
Fregatvogels maken gebruik van hun felgekleurde rode keelzak om een vrouwtje te lokken; de mannetjes vliegen – hiermee pronkend – vaak boven een groep vrouwtjes, waarbij deze laatste haar keuze kan maken. Vervolgens maken ze een nest dat het mannetje zal helpen verdedigen. 

Zodra het paartje gevormd is, komt bij veel soorten het gedrag voor waarbij het mannetje het vrouwtje voedsel aanbiedt; in sommige soorten kan dit ook omgekeerd zijn. Dit gedrag helpt de band tussen beide vogels te versterken, en vermindert agressie. Tevens voorziet dit gedrag het vrouwtje van extra voedingsstoffen die essentieel zijn voor het leggen van de eieren.

Bij zeevogels komt soms een beperkte vorm van homoseksueel gedrag voor. Er is geen sprake van homoseksuele copulatie, maar er worden wel levenslange paren van hetzelfde geslacht gevormd. Meestal gaat het om vrouwtjes. Dit gedrag kan voorkomen bij meeuwen, sterns, albatrossen en pinguïns.

Nadat het paartje gevormd is, treedt de fase van copulatie op. Dit geschiedt voornamelijk aan land. Het paar zal doorgaans meerdere malen na elkaar copuleren, ondanks het beperkte aantal jongen (vaak maar één ei). Het copuleren wordt gezien als een gedraging die de band tussen beide dieren versterkt. 

Het grootbrengen van de kuikens is de meest cruciale fase van het broedgedrag bij zeevogels. De kuikens worden warm gehouden en beschermd. Veelal leren de ouderdieren hun jongen hoe ze moeten overleven. Een belangrijk kenmerk van zeevogels is dat het grootbrengen van de kuikens zeer lang duurt in vergelijking met andere vogels; bij albatrossen kan dit 9 maanden tot zelfs meer dan een jaar duren. Dit is een van de redenen waarom de vogels hooguit een keer per jaar kunnen broeden, soms zelfs nog minder.

Sinds 2007 is bekend geworden dat de broedpopulaties van zeevogels ernstig in gevaar zijn door de aanwezigheid van huismuizen ("Mus musculus") in het broedgebied. De muizen zijn een invasieve soort sinds ze aan het eind van de 19e eeuw zijn ingevoerd op sommige onbewoonde eilanden zoals Gough waar zeevogels broeden. Ze hebben zich zodanig aangepast dat ze in staat zijn de kuikens van alle vogelsoorten op het eiland aan te vallen en te doden. Hoewel deze kuikens vaak 300 keer zwaarder dan een huismuis, zijn ze weerloos en kunnen niet vluchten. De muizen vallen in groepen van enkele tot 10 dieren aan en brengen wonden toe met hun knaagtanden, waarna ze zich tegoed doen aan het bloed en de inwendige organen van het kuiken.


</doc>
<doc id="4014010" url="https://nl.wikipedia.org/wiki?curid=4014010" title="Diaconessenhuis (Eindhoven)">
Diaconessenhuis (Eindhoven)

Het Diaconessenhuis is een voormalig ziekenhuis in Eindhoven dat in 2002 in een fusie met het Sint-Josephziekenhuis is opgegaan in het Máxima Medisch Centrum (MMC) als "locatie Eindhoven".

Door de groei van Philips in het begin van de 20e eeuw groeide ook Eindhoven, vooral door import uit de rest van het land. Dat leidde eveneens tot een groei van het aantal protestanten, waardoor ook vraag ontstond naar ziekenzorg op protestantse grondslag. Na eerdere mislukte pogingen eind jaren 1920, kon in 1933 met hulp van dr. Anton Philips een noodziekenhuis worden geopend aan de Parklaan in Eindhoven. in 1953 besloot men tot bouw van een nieuw Diaconessenhuis aan de Dommelhoefstraat. Medio jaren ’60 kon de nieuwbouw aan de ds. Th. Fliednerstraat in gebruik worden genomen. Hier is de locatie Eindhoven van het MMC nog steeds gevestigd.


</doc>
<doc id="4014475" url="https://nl.wikipedia.org/wiki?curid=4014475" title="Coöperatie Laatste Wil">
Coöperatie Laatste Wil

De Coöperatie Laatste Wil (CLW) is een Nederlandse coöperatie met als doelstelling het beschikbaar stellen van middelen waarmee de volwassen leden van de coöperatie hun leven kunnen beëindigen op een door hen gekozen moment, zonder tussenkomst van anderen en op een waardige manier. De Coöperatie Laatste Wil is een initiatief van Gert Rebergen en Jos van Wijk. In 2013 werd de coöperatie ingeschreven bij de Kamer van Koophandel.

Uitgangspunt van de Coöperatie Laatste Wil is de autonomie, het recht op zelfbeschikking van de mens over zijn leven. De CLW pleit voor het afschaffen van artikel 294, lid 2 in het Wetboek van Strafrecht, waarbij hulp bij zelfdoding door niet-medici strafbaar is gesteld. Voor de coöperatie moet levensbeëindiging mogelijk zijn zonder tussenkomst van een beoordelaar en op grond van een persoonlijke afweging.

Met dit autonome standpunt streeft de CLW naar meer ruimte bij levensbeëindiging dan de "Wet toetsing levensbeëindiging op verzoek en hulp bij zelfdoding", beter bekend onder de naam: euthanasiewet (2002) biedt. De euthanasiewet bepaalt dat een arts medewerking mag verlenen aan het beëindigen van het leven of hulp mag bieden bij zelfdoding mits hij de zorgvuldigheidseisen die de wet stelt, in acht neemt. De zorgvuldigheidseisen geven onder meer aan dat er bij de patiënt sprake moet zijn van uitzichtloos en ondraaglijk lijden en er geen redelijke alternatieven voor behandeling meer zijn. Het autonome standpunt leidt buiten de CLW tot kritiek op de coöperatie.



</doc>
<doc id="4014835" url="https://nl.wikipedia.org/wiki?curid=4014835" title="Hieronymus Lorm">
Hieronymus Lorm

Hieronymus Lorm, eigenlijk Heinrich Landesmann (Nikolsburg, 9 augustus 1821 – Brno, 4 december 1902), was een Oostenrijks dichter en maatschappijkritisch schrijver. Hij ontwikkelde een communicatiemethode voor doofblinden die naar hem vernoemd is.

Reeds op jeugdige leeftijd was hij ziekelijk, op zijn vijftiende waren zijn gezichtsvermogen en gehoor al ernstig verslechterd en later werd hij volkomen blind. Hij was nog geen zestien toen enkele van zijn gedichten al in tijdschriften verschenen. Zijn eerste belangrijke literaire werk was "Abdul" (1843).


</doc>
<doc id="4015222" url="https://nl.wikipedia.org/wiki?curid=4015222" title="Hans Konrad Biesalski">
Hans Konrad Biesalski

Hans Konrad Biesalski (Marburg, 14 april 1949) is een Duits arts.

Biesalski studeerde geneeskunde aan de universiteiten van Bonn en Mainz met specialisatie in de fysiologie en voedingsleer. Het onderwerp van zijn doctoraatsstudie is de rol van vitamine A op het binnenoor.

Sinds 1995 is Biesalski directeur van het Institute of Biological Chemistry and Nutrition Sciences aan de universiteit van Hohenheim-Stuttgart. Hij is tevens adviseur van de Wereldgezondheidsorganisatie (WHO) en de Verenigde Naties Voedsel- en Landbouworganisatie (FAO). 




</doc>
<doc id="4015448" url="https://nl.wikipedia.org/wiki?curid=4015448" title="Lieven Maesschalck">
Lieven Maesschalck

Lieven Maesschalck (Zele, 1964) is een Belgisch kinesist die onder meer werkzaam was bij de Rode Duivels. Hij behandelt als fysiotherapeut ook meerdere topsporters. 

In 1987 nam hij de privépraktijk van zijn vader te Lebbeke over. Vanaf 1996 werd hij door Mapei aangeworven als externe. In 1996 was hij mee op de Olympische spelen te Atlanta met de nationale federatie van judo en zwemmen. In 1998 opende hij een tweede praktijk in Antwerpen. 

In 2001 startte Maesschalck met het concept "Move to cure" en werd in datzelfde jaar aangeworven als externe bij de nationale voetbalploeg van België (De Rode Duivels). In 2006 mag hij ook zijn diensten aanbieden bij de voetbalploeg AC Milan. Vanaf 2010 werd hij hoofd van de medische staf van de Nationale voetbalploeg van België (Rode Duivels). In 2013 mocht Maesschalck een eredoctoraat ontvangen van de Universiteit van Hasselt. Eind oktober 2014 kondigden beide partijen aan de samenwerking niet meer verder te zetten.

Hij behandelde veel topsporters uit alle sectoren waaronder autocoureurs, jockeys, wielrenners, atleten, voetballers, tennissers en golfspelers waaronder Luc Van Lierde, Christophe Impens, Johan Museeuw, Justine Henin, Marc Wilmots, Gella Vandecaveye, Nicolas Colsaerts, Xavier Malisse, Yanina Wickmayer, Mpenza, Frank Vandenbroucke. 


</doc>
<doc id="4015638" url="https://nl.wikipedia.org/wiki?curid=4015638" title="Linkerlong">
Linkerlong

De linkerlong (pulmo sinister) is de linkerhelft van de longen. Hij is verdeeld in een boven- en een onderkwab, en onderscheidt zich daarmee van de rechterlong, die groter is en een boven-, een midden- en een onderkwab heeft. Dit verschil wordt veroorzaakt doordat het hart vanwege zijn schuine ligging met de onderzijde in de linkerhelft van de borstkas steekt.

Een kleine minderheid van de mensheid - circa 5% - heeft een linkerlong met drie kwabben.

Niet alleen zoogdieren, maar ook reptielen hebben twee longen. Bij de meeste slangen is de linkerlong echter rudimentair of zelfs geheel verdwenen. Bij wormhagedissen is juist de rechterlong verdwenen en is alleen de linkerlong nog functioneel.


</doc>
<doc id="4016110" url="https://nl.wikipedia.org/wiki?curid=4016110" title="Gary Lewin">
Gary Lewin

Gary Lewin (East Ham (Londen), 16 mei 1964) is de fysiotherapeut van het Engels voetbalelftal.

Hij begon zijn loopbaan als doelman toen hij in 1980 bij de jeugd van Arsenal FC aansloot. Hij speelde eerst een seizoen voor Barnet FC, waarna hij fysiotherapeut van de reserveploeg van Arsenal werd. Nadat hij in 1986 zijn opleiding aan de "Guy's Hospital School of Physiotherapy" afrondde, werkte hij jarenlang als vaste fysiotherapeut van het eerste team van Arsenal. In 1996 vroeg toenmalig coach Glenn Hoddle hem om ook voor het Engels voetbalelftal als fysiotherapeut te werken. Lewin zat voor het eerst op de bank in dezelfde wedstrijd waarin David Beckham als international debuteerde, uit tegen Moldavië op 1 september 1996. In 2008 nam hij afscheid van Arsenal om voltijds voor het Engels voetbalelftal te werken. Op het WK 2014 in Brazilië liep Lewin tijdens de wedstrijd Engeland - Italië een enkelkwetsuur op toen hij een doelpunt van Daniel Sturridge vierde en werd hij op een brancard weggedragen.


</doc>
<doc id="4017095" url="https://nl.wikipedia.org/wiki?curid=4017095" title="Andrea Andreen">
Andrea Andreen

Ellenor Andrea Andreen (Örby, 11 juli 1888 – 20 april 1972) was een Zweeds arts, doctor in de geneeskunde, feministe en vredesactiviste.

Zij was chef-arts in een ziekenhuis in Stockholm en legde zich daarnaast toe op vrouwenorganisaties voor de vrede en tegen kernwapens, zoals de "Svenska Kvinnors Vänsterförbund" (SKV), de Zweedse Linkse Vrouwenbond. In 1952 nam zij deel aan een zeer omstreden missie naar Noord-Korea. Onderwerp van het feitenonderzoek was of er door de Verenigde Staten chemische en bacteriologische wapens waren gebruikt in de Koreaanse Oorlog. De onderzoekers meenden later van wel, maar de Amerikanen ontkenden.

Op medisch gebied deed Andreen onderzoek naar endocriene aandoeningen zoals diabetes. 

Andreen werd vicepresidente van de sterk door de communisten beïnvloede Internationale Democratische Federatie van Vrouwen (Women's International Democratic Federation).

In 1953 kende de Sovjet-Unie haar de Stalin Vredesprijs toe.

Andreen was tweemaal gehuwd. Haar eerste huwelijk (1909-1915) was met Nobelprijswinnaar Theodor Svedberg (1884-1971). Ze kregen twee kinderen: architect Hillevi Svedberg (1910-1990) en ontwerper Elias Svedberg (1913-1987).


</doc>
<doc id="4017361" url="https://nl.wikipedia.org/wiki?curid=4017361" title="12-kroon-4">
12-kroon-4

12-kroon-4 is een kroonether, een cyclische organische verbinding waarvan de ring bestaat uit 12 atomen met vier etherverbindingen. Het is het cyclisch tetrameer van ethyleenoxide. Het wordt samen met dioxaan gevormd in de polymerisatie in benzeen van ethyleenoxide met als katalysator tri-ethylaluminium, tri-isobutylaluminium of gelijkaardige metaalverbindingen.

12-kroon-4 is een ligand die complexen kan vormen met kationen; in het bijzonder vormt het een stabiel sandwichcomplex, bis(12-kroon-4)-lithium, met het kation van lithium (Li):

In zuiver nitromethaan ontstaat naast dit 2:1 (ligand/metaal) complex ook het 1:1 (mono-)complex.

12-kroon-4 en vergelijkbare kroonethers, zoals 18-kroon-6, kunnen onder meer gebruikt worden als additief in toner voor laserprinters die gebruikmaken van het foto-elektrisch effect en in lithium-ion-polymeer-accu's. Ze worden ook gebruikt als fase-transfer-katalysator in chemische reacties en als complexvormers bij bepaalde organische reacties, zoals de S2-reactie.



</doc>
<doc id="4017923" url="https://nl.wikipedia.org/wiki?curid=4017923" title="Alektorofobie">
Alektorofobie

Alektorofobie is een specifieke fobie in verband met kippen. Personen met deze fobie hebben angst voor kippen of ander pluimvee. De angst kan zich ook uitbreiden naar eieren en dode kippen. De oorzaak voor deze angst kan een algemene angst voor vogels zijn of een trauma uit het verleden in verband met een aanval of agressief gedrag van kippen, maar kan ook ontstaan door de dagelijkse gewoonten en het gedrag van kippen. 
Andere fobieën die in het spel kunnen zijn: Ornithofobie (algemene angst voor vogels), Ovofobie (angst voor eieren) en Pteronofobie (angst voor veren).


</doc>
<doc id="4018321" url="https://nl.wikipedia.org/wiki?curid=4018321" title="Paul Bijttebier">
Paul Bijttebier

Dr. Paul Bijttebier (Roeselare, 4 april 1923 – Antwerpen, 5 augustus 2016) was arts en schepen in Kontich.

Bijttebier werd geboren in het gezin van Valère Bijttebier en Maria Deckmyn te Roeselare. Toen hij 13 was, verloor hij zijn vader die in 1936 als wegenbouwaannemer bij een arbeidsongeval te Hoeke om het leven kwam. 

Bijttebier doorliep de Grieks-Latijnse humaniora aan het Klein Seminarie. 

In de periode 1941-1948 studeerde Bijttebier geneeskunde aan de Katholieke Universiteit Leuven, waar hij zich aangetrokken voelde tot en actief lid werd van de beweging Universitas van kanunnik Albert Dondeyne. Bijttebier ontmoette er onder meer (de latere rector van de Alma mater) Pieter De Somer en Josué Vandenbroucke. 

Universitas oefende verdere invloed uit op Bijttebier. Priester-professor Dondeyne leerde Bijttebier om geloof te combineren met cultuur en wetenschap. 
In de naoorlogse decennia oefende de Universitas-groep invloed uit op de religieuze praktijk, op de politiek en zelfs op de medische praktijkvoering. 
Bijttebier werd ook geïnspireerd door progressieve christelijke denkers zoals Schillebeeckx, Küng, Wieringa, Kuitert en Peter Schmidt.

Vanaf 1945 was hij ook bestuurslid van het Katholiek Vlaams Hoogstudentenverbond (KVHV). 

In 1948 promoveerde Bijttebier tot doctor in de geneeskunde.

Voor zijn actieve carrière als huisarts (1948-2004) verhuisde Bijttebier in 1949 naar de Antwerpse gemeente Kontich.
Daar huwde hij Jozefien De Boodt (Gent, 17 maart 1926), dochter van landbouwingenieur en later Belgisch minister van Wederopbouw August De Boodt.

Bijttebier overleed in 2016 op 93-jarige leeftijd te Antwerpen. Bijttebier en De Boodt kregen 5 kinderen en 9 kleinkinderen. Bijttebier is de grootvader van de jonge toneelacteur Cedric Tylleman.

Bijttebier was actief als gemeenteraadslid (1952-1963) en nadien schepen van Jeugd en Cultuur in Kontich (1964-1969), voor de CVP. 

Als cultuurschepen nodigde hij in 1967 de kunstschilder Staf Van Elzen uit om een gemeentelijke schilderacademie op te richten. Van een kleine school met twee leerkrachten (Staf Van Elzen en Hugo Leyers) en met 30 leerlingen, werd het een gekende instelling met tien leerkrachten en meer dan 350 leerlingen.

Bijttebier stichtte samen met Gust Teugels een gemeentelijk inspraakorgaan voor het culturele leven. In 1971 werd de Gemeentelijke Culturele Raad Kontich opgericht.

Bijttebier had een lange actieve carrière als huisarts (van 1948 tot in 2004). 
Van 1956 tot 1994 was zijn dokterspraktijk gevestigd in de gezinsvilla in de Peter Benoitlaan te Kontich, een ontwerp van de modernistische architect Van Steenbergen (jr.). 

Als gedreven huisarts stond Bijttebier aan de wieg van de eerstelijnshulp in het kanton Kontich. 
Hij was actief in het Algemeen Syndicaat van Geneeskundigen van België (artsensyndicaat Marcel De Brabanter) en medestichter van de Voorzorgskas Voor Geneesheren, Tandartsen & Apothekers. 

Byttebier en Dondeyne zijn ook de namen van twee personages (vrienden "apostelen", klasgenoten van hoofdpersoon Louis) in de epische roman "Het verdriet van België" van de Vlaamse schrijver Hugo Claus. Het is evenwel niet zeker of Bijttebier hiervoor model heeft gestaan, ook gezien het feit dat Hugo Claus zes jaar jonger was dan Paul. 


</doc>
<doc id="4018346" url="https://nl.wikipedia.org/wiki?curid=4018346" title="Sahib Singh Sokhey">
Sahib Singh Sokhey

Sahib Singh Sokhey (Amritsar, 15 december 1887 – New Delhi, 23 oktober 1971) was een Indiase medische wetenschapper, senior officer van de Indian Medical Service, die van 3 april 1952 tot 2 april 1956 ook lid was van de Rajya Sabha, het hogerhuis van het parlement van India.

Sahib Singh Sokhey studeerde in Punjab (India) en Edinburgh (Schotland). In de Eerste Wereldoorlog was hij van 1915 tot 1918 legerarts. Hij deed dankzij een Rockefeller travelling fellowship in 1925 onderzoek aan instituten in de Harvard Medical School (Verenigde Staten), Toronto (Canada) en Cambridge (Engeland) .

Dr. Sokhey was van 1925 tot 1950 als onderzoeker en docent verbonden aan het Haffkine Institute in Bombay. Na 1932 was hij daar directeur. Als directeur heeft hij ooit het toen nog een monster van het peperdure penicilline uit een Zwitsers laboratorium gestolen en beschikbaar gemaakt in India en Rusland, wat de prijs van pennicilline heeft doen kelderen en vele mensenlevens heeft gered.

Hij was vanaf de oprichting in 1934 lid ("founding fellow") van de Indiase Academie van Wetenschappen. Hij was vicevoorzitter van het bestuur van het National Institut of Sciences of India. Van 1953 tot 1958 was hij president van een bond van wetenschappers, de Association of Scientific Workers of India. Verder was hij voorzitter van de Association of Microbiologists of India.
Hij was in 1952 een van de twaalf door de president van India genomineerd personen die vanwege bijzondere kennis of praktische ervaring op gebieden zoals literatuur, wetenschap, kunst en de sociale sector werden uitverkoren voor het Indiase Hogerhuis. Die door de president voorgedragen leden krijgen vier jaar zitting in de 250 leden tellende Rajya Sabha.

Sokhey was van 1938 tot 1948 voorzitter van de subcommissie "National Health" (Sokhey committee) van het National Planning Committee dat in 1948 onder moeilijke omstandigheden een rapport uitbracht met adviezen over armoedebestrijding en betere hygiëne, voeding en gezondheidszorg. 

Sahib Singh Sokhey was van 1950 tot 1952 adjunct-directeur-generaal van de World Health Organization van de Verenigde Naties.

Sahib Singh Sokhey was een prominent lid van de vredesbeweging die zich na de oorlog tegen de tegen kernwapenwedloop verzette. Hij was vicepresident van de All-India Peace Council en lid van de Wereldvredesraad. Hij was lid van de Indiase delegatie van de Vredesconferentie in 1953 in Boedapest en in 1955 in Helsinki.

OP 1 januari 1946 werd toenmalig luitenant-kolonel Sahib Singh Sokhey geridderd door de koning van het Verenigd Koninkrijk.

Op 15 november 1953 kreeg toenmalig majoor-generaal Sir Sahib Singh Sokhey de Stalin Vredesprijs van de regering van de Sovjet-Unie.

Te zijner eer heeft de Indian Council of Medical Research in 1988 de Major General Sahib Singh Sokhey Award for Communicable Diseases ingesteld en het Haffkine-instituut in 1999 een Major General Sir Sahib Singh Sokhey Memorial Oration Award. 

Sahib Sibgh Sokhey was getrouwd met Lila (of "Leila") Roy (1899-1947), een danseres bekend onder de naam Menaka.

Een selectie van zijn publicaties geeft een indruk van zijn werkgebied: 


</doc>
<doc id="4018365" url="https://nl.wikipedia.org/wiki?curid=4018365" title="Mieke Kerkhof">
Mieke Kerkhof

Mieke Kerkhof (Enter, 9 mei 1962), is een Nederlands gynaecoloog en schrijfster.

Kerkhof is sinds 1998 gynaecoloog Jeroen Bosch Ziekenhuis in 's-Hertogenbosch. Al jarenlang vat zij haar belevenissen samen in korte "Ik-jes" die geregeld in "NRC Handelsblad" verschijnen. 

In 2014 brak Kerkhof door met haar debuut "Even ontspannen, mevrouw..." (met als ondertitel "Belevenissen van een bevlogen gynaecoloog"), waarin zij op humoristische wijze een inkijkje geeft in haar vak. Een jaar eerder werd dit boek al in eigen beheer uitgegeven onder titel "Tussen gemak en genoegen". 

Het idee van 'Tussen gemak en genoegen' ontstond naar aanleiding van het 125-jarig jubileum van de Nederlandse Vereniging voor Obstetrie en Gynaecologie (NVOG) in 2012. Kerkhof stelde toen een bundel samen met citaten en anekdotes, afkomstig van de werkvloer der gynaecologen. Vele Nederlandse gynaecologen verleenden hun medewerking. Uitgeverij Nieuw Amsterdam was enthousiast en gaf de publieksversie uit.

Het voorwoord van "Even ontspannen, mevrouw..." werd geschreven door cabaretière Brigitte Kaandorp. Aan haar werd ook het eerste exemplaar overhandigd op 13 maart 2014.

Kerkhof schrijft maandelijks een column in het "Nederlands Tijdschrift voor Obstetrie en Gynaecologie" (NTOG) en is redacteur van 'hoe-ist', een wekelijkse anekdote-serie, die verschijnt op de intranetsite van het Jeroen Bosch Ziekenhuis. Tevens is zij redacteur bij "Arts en Auto" en blogt zij bij "Medisch Contact". Zij gelooft in de kracht van de anekdote. Het delen van positieve emoties is één van haar passies. Zij geeft hierover regelmatig lezingen op congressen en in bibliotheken.



</doc>
<doc id="4018809" url="https://nl.wikipedia.org/wiki?curid=4018809" title="Louis Mascart">
Louis Mascart

Louis Albert Napoléon Mascart (Ohain, 25 juni 1811 - 17 december 1888) was een Belgisch volksvertegenwoordiger en burgemeester.

Louis Mascart was een zoon van de landbouwer en burgemeester van Ohain Antoine Mascart en van Marie Dechamps. Hij bleef vrijgezel, net als zijn broer, volksvertegenwoordiger François Mascart.

Hij promoveerde tot doctor in de geneeskunde aan de Rijksuniversiteit Leuven. Hij studeerde ook nog aan de Universiteit van Parijs en vestigde zich als huisarts in Ohain. Hij werd lid van de Koninklijke Academie voor Geneeskunde van België.

Van 1861 was hij provincieraadslid van Brabant tot in 1876.

In 1876 werd hij liberaal volksvertegenwoordiger voor het arrondissement Nijvel en vervulde dit mandaat tot in 1884.

Hij volgde zijn broer op als burgemeester van Ohain, maar hij overleed weinige maanden later.



</doc>
<doc id="4019212" url="https://nl.wikipedia.org/wiki?curid=4019212" title="Jules Massonnet">
Jules Massonnet

Jules Léon Massonnet (Chassepierre, 28 december 1879 - Aarlen, 10 mei 1974) was een Belgisch senator.

Massonnet was apotheker van beroep. 

Hij werd verkozen tot gemeenteraadslid (1932-1958), schepen (1933-1948) en burgemeester (1949-1958) van Aarlen.

In 1947 werd hij liberaal provinciaal senator voor de provincie Luxemburg, in vervanging van de overleden Victor Lenger. Hij vervulde dit mandaat tot in 1950. Dat jaar werd hij rechtstreeks verkozen senator voor het arrondissement Aarlen en bleef dit tot aan zijn ontslag in februari 1953. 




</doc>
<doc id="4019941" url="https://nl.wikipedia.org/wiki?curid=4019941" title="Iridocyclitis">
Iridocyclitis

Iridocyclitis of regenboogvliesontsteking is een ontsteking van de iris (regenboogvlies) waarbij ook het straalvormig lichaam ("corpus ciliare") is aangedaan. Is dat laatste niet het geval, dan spreekt men van iritis, een van de drie basisvormen van inwendige oogontsteking (uveïtis). Bij iridocyclitis is ontstekingsweefsel te zien in het voorste deel van het oog, tussen het hoornvlies en het regenboogvlies.

De aandoening kan optreden als gevolg van een reumatologische ziekte, waaronder de Ziekte van Bechterew, of bepaalde infecties, waaronder de Ziekte van Lyme. In de helft van de gevallen is de oorzaak echter niet bekend.

Een ontsteking van de iris kan ernstige gevolgen hebben, zoals glaucoom of een verkleving van de iris met de ooglens. Patiënten dienen bij klachten die op een iridocyclitis kunnen wijzen daarom verwezen te worden naar de oogarts, die de diagnose stelt met een spleetlamp.

Pijn is een kenmerkende klacht bij deze ontsteking. Andere verschijnselen zijn een rood oog (door opgezwollen bloedvaatjes), tranen, en slecht tegen licht kunnen. Met het getroffen oog ziet men meestal ook slechter.

Iridocyclitis wordt behandeld met verschillende oogdruppels, die de ontsteking remmen en de pijn bestrijden. Als deze onvoldoende helpen kan een injectie met corticosteroïde in de oogbol worden gegeven. De duur van de behandeling hangt af van de oorzaak, maar kan langdurig zijn (enkele jaren).

Een specifieke, vaak asymptomatische vorm van iridocyclitis is iridocyclitis heterochromica. Van deze variant wordt vermoed dat hij kan worden veroorzaakt door een infectie. In de Verenigde Staten is het aantal gevallen duidelijk afgenomen sinds de invoering van een vaccinatieprogramma tegen rodehond.


</doc>
<doc id="4021588" url="https://nl.wikipedia.org/wiki?curid=4021588" title="Rafoxanide">
Rafoxanide

Rafoxanide (INN) is een antiparasitair diergeneeskundig middel dat toegepast wordt bij grazende dieren (runderen, paarden, geiten en schapen) tegen endoparasieten. De ATCvet-code is QP52AG05.

Rafoxanide werd in de jaren '70 op de markt gebracht door Merck & Co. Het is inmiddels grotendeels vervangen door nieuwe, meer effectieve middelen, maar in sommige landen zoals India en China wordt het nog geproduceerd als generiek geneesmiddel.

Het is een anthelminthicum dat werkzaam is tegen de parasitaire platwormen leverbot ("Fasciola hepatica") en "Fasciola gigantica", en tegen sommige rondwormen in het maag-darmkanaal (soorten uit de geslachten "Haemonchus", "Bunostomum", "Oesophagostomum" en "Gaigeria"). Het kan ook gebruikt worden tegen de schapenhorzel ("Oestrus ovis"). Het wordt oraal toegediend of met een injectie.

Rafoxanide is een gehalogeneerd salicylanilide. Niclosamide en closantel zijn twee andere salicylaniliden die gebruikt worden als anthelminthicum.


</doc>
<doc id="4021618" url="https://nl.wikipedia.org/wiki?curid=4021618" title="Carazolol">
Carazolol

Carazolol (INN) is een niet-selectieve bètablokker die in de diergeneeskunde gebruikt wordt bij varkens. Het wordt toegediend voor de preventie en behandeling van tachycardie als gevolg van een overstimulatie van het sympathisch zenuwstelsel, dit is bij stress die optreedt bijvoorbeeld bij het transport van de dieren, bij inseminatie of partus. Het effect van carazolol is een vertraging van het hartritme.

De ATCvet-code is QC07AA90.

Carazolol is een tricyclisch difenylamine-derivaat. Het werd in de jaren '70 ontwikkeld door het Duitse Boehringer Mannheim GmbH. Het wordt onder meer verkocht onder de merknaam "Suacron".



</doc>
<doc id="4021634" url="https://nl.wikipedia.org/wiki?curid=4021634" title="Clazuril">
Clazuril

Clazuril (INN) is een diergeneesmiddel. Het is een coccidiostaticum voor gebruik bij duiven. Duivenmelkers geven het vaak aan hun postduiven. Het is effectief tegen de parasitaire eencelligen "Eimeria labbeana" en "Eimeria columbarum".

De ATCvet-code is QP51AJ02.

Clazuril werd ontwikkeld door Janssen Pharmaceutica. De merknaam is "Appertex". De chemische structuur van clazuril is nauw verwant aan die van diclazuril, eveneens een product van Janssen Pharmaceutica.


</doc>
<doc id="4021916" url="https://nl.wikipedia.org/wiki?curid=4021916" title="Vasa vasorum">
Vasa vasorum

Vasa vasorum, letterlijk 'vaten van vaten' zijn bloedvaten op het buitenste deel van de vaatwand bij grotere vaten.

Bij grote vaten is het lumen van deze aderen te ver van het bloed verwijderd om door diffusie gevoed te worden. In arteriën komen deze vaten meestal niet verder dan de buitenlaag van de media, terwijl zij bij venen tot vrij diep in de media kunnen doordringen.


</doc>
<doc id="4022149" url="https://nl.wikipedia.org/wiki?curid=4022149" title="Hypothalamus-hypofyse-bijnier-as">
Hypothalamus-hypofyse-bijnier-as

De Hypothalamus-hypofyse-bijnier-as, die beter bekend is onder de Engelse afkorting HPA-as ("Hypothalamic-Pituitary-Adrenal axis"), speelt een belangrijke rol in de stressrespons. Na een stressvolle gebeurtenis scheidt de hypothalamus "corticotropin-releasing hormone" (CRH) uit, dat er op zijn beurt voor zorgt dat het voorste deel van de hypofyse adreno-corticotroop hormoon (ACTH) uitscheidt, ook wel bekend onder de naam corticotropine. Deze stof zorgt er vervolgens voor dat de bijnieren glucocorticoïden gaan produceren, zoals cortisol bij mensen of corticosteron bij diverse andere dieren.

De HPA-as is een langzame respons op stress: het duurt ongeveer 30 minuten voordat cortisol in het bloed gemeten kan worden. De aanmaak van adrenaline als respons op stress gaat veel sneller, dat is namelijk na 60 seconden al te meten in het bloed.


</doc>
<doc id="4022496" url="https://nl.wikipedia.org/wiki?curid=4022496" title="Oriëntatietafel">
Oriëntatietafel

Een oriëntatietafel is een plateau dat zich gewoonlijk bevindt op een uitzichtpunt, dat vaak - maar niet altijd - gelegen is op een berg- of heuveltop.

Op een dergelijke tafel, die meestal een (half-)cirkelvorm heeft, worden de richtingen en eventueel de afstanden aangegeven van de diverse plaatsen en andere geografische objecten, zoals bergtoppen, meren, gletsjers en dergelijke. Ook vindt men op een dergelijke tafel soms een afbeelding van het reliëf aan de horizon.

Oriëntatietafels worden vaak in natuursteen uitgevoerd, met de afbeelding op een geëmailleerde ondergrond.

Sommige oriëntatietafels zijn al meer dan een eeuw oud, en dateren uit de beginjaren van het toerisme.


</doc>
<doc id="4022537" url="https://nl.wikipedia.org/wiki?curid=4022537" title="Victor Horsley">
Victor Horsley

Sir Victor Horsley (Londen, 14 april 1857 - Amarah, 16 juli 1916) was een Engels neurochirug.

Horsley was een pionier van de de moderne neurochirurgie. Hij overleed tijdens de Eerste Wereldoorlog in het huidige Irak toen hij als legerarts werkte voor een Engelse expeditie. Hij verrichtte in 1887 als eerste een geslaagde tumoroperatie. De tumor werd verwijderd uit het ruggenmerg. Hij verrichtte ook experimenten op dieren en deed schedeloperaties bij mensen. Hij wordt wel de vader van de neurochirurgie genoemd. Zijn werk werd voortgezet door Harvey Cushing (1869-1939) en Walter Dandy (1886-1946).



</doc>
<doc id="4022557" url="https://nl.wikipedia.org/wiki?curid=4022557" title="Henri Coutard">
Henri Coutard

Henri Coutard (Marolles-les-Braults, 27 april 1876 - Le Mans, 16 maart 1950) was een Franse radioloog.

Hij werkte aan het Institut du Radium in Parijs onder Madame Curie. Coutard experimenteerde met röntgenbestraling volgens verschillende fractioneringsschema’s. Hij was de eerste die dit deed. Coutards invloed was groot, zowel in Europa als in de Verenigde Staten.
Op het Internationale Congres voor Oorheelkunde in Parijs in 1922 presenteerden Regaud, Coutard en Hautant een radiologische behandeling van een larynxcarcinoom die succesvol was. Dit was de eerste keer dat een niet-chirurgische behandeling effectief bleek. Hiermee werd radiotherapie een onafhankelijk specialisme.




</doc>
<doc id="4022561" url="https://nl.wikipedia.org/wiki?curid=4022561" title="Ralston Paterson">
Ralston Paterson

James Ralston Kennedy Paterson (Edinburgh, 21 mei 1897 - Moffat, 31 augustus 1981) was een Brits radiotherapeut.

In 1931werd hij directeur van het Holt Radium Institute in Manchester. Hij was de voornaamste radiotherapeut in Engeland. Het Holt Radium Insitute ontwikkelde zich onder zijn leiding tot een toonaangevende radiotherapiecentrum in de wereld. Hij was de eerste die het belang van een vroege bestraling benadrukte tot aan de grens van het draaglijke voor de patiënt. Onder zijn leiding werd ook een methode ontwikkeld om zowel de primaire tumor als de zone daaromheen waarin mogelijk ook tumorcellen aanwezig waren zo homogeen mogelijk te bestralen. Paterson heeft samen met Parker het radiumdoseringssysteem ontwikkeld.



</doc>
<doc id="4022584" url="https://nl.wikipedia.org/wiki?curid=4022584" title="Gilbert H. Fletcher">
Gilbert H. Fletcher

Gilbert H. Fletcher (Parijs, 11 maart 1911 - Houston, 11 januari 1992) was een Frans radiotherapeut.

Fletchers vader was een Amerikaan. Fletcher zelf behaalde zijn baccalaureaat in Parijs (1929), studeerde aan de ingenieursopleiding in Leuven (1932) en studeerde wiskunde (1935) en geneeskunde in Brussel (1941). Tijdens de artsopleiding maakte hij kennis met de radiotherapie in het Instituut Jules Bordet te Brussel. Hij vluchtte in 1942 naar Amerika. In 1948 richtte hij de afdeling Radiotherapie van het M. D. Anderson Cancer Center in Houston (Texas) op, een afdeling waaraan hij tot zijn pensionering in 1981 leiding gaf. Hij ontwikkelde reproduceerbare behandelingsschema’s voor hoofd-halstumoren en voor mamma-, cervix- en endometriumcarcinomen. Hij ontwikkelde een methode op basis van dosisrespons die het mogelijk maakte om gedoseerd te bestralen. Fletcher is ook belangrijk geweest als degene die bij standaardbehandelingen een systematische analyse deed van de mislukkingen en complicaties. Hij ontwierp ook de eerste bestralingsunit die gebruikmaakt van de isotoop kobalt-60 als bestralingsbron in plaats van radium.





</doc>
<doc id="4022598" url="https://nl.wikipedia.org/wiki?curid=4022598" title="Henry Kaplan">
Henry Kaplan

Henry Seymour Kaplan (Chicago, 24 april 1918 - San Francisco, 4 februari 1984) was een Amerikaans radiotherapeut.

Kaplan werkte aan de Stanford University. Hij was een pionier van de radiotherapie die er mede voor gezorgd heeft dat de radiotherapie in de jaren dertig van de 20e eeuw veranderde van een palliatieve methode in een belangrijke curatieve behandelmethode van kanker.
Echte doorbraken werden bereikt na de Tweede Wereldoorlog bij de ziekte van Hodgkin.

Overlijdensbericht New York Times, 6 februari 1984



</doc>
<doc id="4022666" url="https://nl.wikipedia.org/wiki?curid=4022666" title="Eugen Steinach">
Eugen Steinach

Eugen Steinach (Hohenems, 22 januari 1861 - Territet, bij Montreux, 14 mei 1944) was een Weense fysioloog. Hij was een van de wegbereiders van de endocrinologie en de seksuologie. 
Steinach studeerde aan de universiteiten van Gent en Wenen en promoveerde in 1886 aan de Universiteit van Innsbruck. In 1936 werd onder zijn leiding vastgesteld dat oestrogenen stofwisselingsproducten zijn van androgenen. Zijn team gaf androsteron aan ratten en er werd een verhoogde uitscheiding van oestrogenen in de urine geconstateerd. Dit vond plaats zowel bij gecastreerde als bij normale ratten, wat bewees dat de omzetting niet in de testes gebeurde.



</doc>
<doc id="4022882" url="https://nl.wikipedia.org/wiki?curid=4022882" title="Jules-Alexandre Messinne">
Jules-Alexandre Messinne

Jules-Alexandre Christian Messinne (Anderlecht, 28 december 1904 - na 1971) was een Belgisch volksvertegenwoordiger.

Messinne (niet te verwarren met de arts en volksvertegenwoordiger Jules-Désiré Messinne) was arts van beroep. 

Bij de wetgevende verkiezingen van 26 maart 1961 werd hij verkozen tot socialistisch volksvertegenwoordiger voor het arrondissement Brussel, maar op 18 april nam hij al ontslag, en werd opgevolgd door François Sebrechts.



</doc>
<doc id="4022899" url="https://nl.wikipedia.org/wiki?curid=4022899" title="Jules-Désiré Messinne">
Jules-Désiré Messinne

Jules-Désiré Louis Messinne (Fontaine-l'Évêque, 17 december 1882 - 26 december 1961) was een Belgisch volksvertegenwoordiger en burgemeester.

Messinne was doctor in de geneeskunde en directeur-generaal op het ministerie van Volksgezondheid.

Van 1932 tot 1958 was hij gemeenteraadslid van Watermaal-Bosvoorde en was er van 1947 tot 1958 burgemeester.

In 1950 werd hij verkozen tot socialistisch volksvertegenwoordiger voor het arrondissement Brussel, een mandaat dat hij vervulde tot aan zijn dood.





</doc>
<doc id="4022921" url="https://nl.wikipedia.org/wiki?curid=4022921" title="Paul Meunier">
Paul Meunier

Paul Joseph Meunier (Salles, 27 juli 1901 - Gellingen, 28 december 1952) was een Belgisch volksvertegenwoordiger en burgemeester.

Meunier was doctor in de geneeskunde en vestigde zich als huisarts in Gellingen.

In 1946 werd hij verkozen tot gemeenteraadslid van Gellingen en vanaf 1 januari 1947 was hij er burgemeester.

Bij de wetgevende verkiezingen van februari 1946 werd hij verkozen tot PSC-volksvertegenwoordiger voor het arrondissement Doornik en vervulde dit mandaat tot in 1949.



</doc>
<doc id="4023288" url="https://nl.wikipedia.org/wiki?curid=4023288" title="Maximilien Michaux">
Maximilien Michaux

Maximilien Remi Marie Michaux (Avennes, 18 augustus 1808 - Leuven, 10 april 1890) was een Belgisch senator en hoogleraar.

Michaux was een zoon van de landbouwer François Michaux en van Marie-José Bauwens. Hij trouwde met zijn nicht Ernestine Gosin (1831-1907) en ze hadden twee dochters. De jongste, Caroline Michaux (1863-1934), trouwde met volksvertegenwoordiger Arthur vander Linden.

Hij promoveerde tot doctor in de geneeskunde (1832) aan de Rijksuniversiteit Leuven en tot doctor in de chirurgie (1837) aan de universiteit van Heidelberg.

Hij werd in 1835 hoogleraar chirurgie aan de Katholieke Universiteit Leuven en bleef dit tot aan zijn dood. Hij was driemaal decaan van de faculteit geneeskunde en lid van de rectorale raad. Hij werd lid (1841) en voorzitter (1882) van de Koninklijke Academie voor Geneeskunde van België.

In 1880 werd hij katholiek senator voor het arrondissement Leuven in opvolging van de overleden Auguste d'Overschie de Neeryssche en vervulde dit mandaat tot in 1888.

In 1886 werd hij opgenomen in de Belgische erfelijke adel, met de persoonlijke titel van baron.




</doc>
<doc id="4023350" url="https://nl.wikipedia.org/wiki?curid=4023350" title="Kroep (ziekte)">
Kroep (ziekte)

Kroep (laryngotracheobronchitis), ook wel tracheale bronchitis genoemd, is een ademhalingsziekte die meestal op gang wordt gebracht door een acute virusinfectie van de bovenste luchtwegen. De infectie maakt dat de binnenkant van de keel opzwelt, waardoor de normale ademhaling belemmerd wordt en de kenmerkende blafhoest, stridor en heesheid ontstaan. Kroep kan gepaard gaan met lichte, matige of ernstige symptomen, die 's nachts vaak verergeren. De behandeling bestaat meestal uit een eenmalige dosis steroïden die via de mond ingenomen wordt; in ernstige gevallen wordt soms adrenaline gebruikt. Opname in het ziekenhuis is zelden nodig.

De diagnose 'kroep' wordt gesteld op basis van klinische bevindingen nadat mogelijke ernstiger oorzaken van de symptomen uitgesloten zijn, zoals epiglottitis of een vreemd voorwerp in de luchtwegen. Andere onderzoeken — zoals bloedonderzoek, röntgenfoto's en kweken van opgehoest slijm — zijn meestal niet nodig. Kroep is een betrekkelijk vaak voorkomende aandoening die op enig moment zo'n 15% van de kinderen treft, meestal op een leeftijd tussen 6 maanden en 5–6 jaar. De aandoening komt vrijwel niet voor bij tieners en volwassenen. In het verleden was difterie de voornaamste oorzaak van kroep, maar door het succes van vaccinatie en sterk verbeterde hygiënische en woonomstandigheden is difterie in de westerse wereld voornamelijk nog van historische betekenis.

Kenmerkend voor kroep zijn een blafhoest, stridor, heesheid en moeite met ademhalen, verschijnselen die 's nachts vaak erger worden. De blafhoest wordt vaak beschreven als de roep van een zeehond of zeeleeuw. De stridor wordt erger door opwinding of huilen; als er in rust stridor te horen is, kan dat op een gevaarlijke vernauwing van de luchtwegen duiden. Naarmate de kroep verergert, kan de stridor aanzienlijk afnemen.

Andere symptomen zijn onder meer koorts, coryza (de verschijnselen van een gewone verkoudheid) en het intrekken van de borstkas. Kwijlen of een erg ziek uiterlijk duiden op ander medische aandoeningen.

Kroep wordt meestal als het gevolg van een virusinfectie gezien. Anderen gebruiken de term in bredere zin, en vatten er ook laryngotracheïtis, spasmodische kroep, keeldifterie, bacteriële tracheïtis, laryngotracheobronchitis en laryngotracheobronchopneumonitis onder. Bij de eerste twee aandoeningen is sprake van een virusinfectie met in het algemeen lichtere symptomen; de laatste vier zijn het gevolg van een bacteriële infectie en verlopen meestal ernstiger.

Virale kroep of acute laryngotracheïtis wordt in 75% van de gevallen veroorzaakt door het para-influenzavirus, meestal de typen 1 en 2. Andere virussen die kroep kunnen veroorzaken, zijn het influenzavirus A en B, het mazelenvirus, het adenovirus en het respiratoir syncytieel virus (RSV). Spasmodische kroep wordt door dezelfde groep virussen veroorzaakt als acute laryngotracheïtis, maar daarbij ontbreken de gebruikelijke infectieverschijnselen (zoals koorts, keelpijn en een verhoogd aantal witte bloedcellen). De behandeling en het resultaat van de behandeling zijn ook hetzelfde.

Bacteriële kroep kan onderverdeeld worden in keeldifterie, bacteriële tracheïtis, laryngotracheobronchitis en laryngotracheobronchopneumonitis. Keeldifterie wordt veroorzaakt door "Corynebacterium diphtheriae", terwijl bacteriële tracheïtis, laryngotracheobronchitis en laryngotracheobronchopneumonitis meestal veroorzaakt worden door bacteriën die boven op een virusinfectie hun kans schoon zien om te groeien. De bacteriën die hierbij het vaakst een rol spelen, zijn "Staphylococcus aureus", "Streptococcus pneumoniae", "Haemophilus influenzae" en "Moraxella catarrhalis".

De virusinfectie die kroep veroorzaakt, leidt tot zwelling van de larynx, luchtpijp en de grote bronchiën; dit komt door het binnendringen van witte bloedcellen (in het bijzonder histiocyten, lymfocyten, plasmacellen en neutrofielen). Door de zwelling worden de luchtwegen nauwer; als dat ergere vormen aanneemt, gaat het ademhalen aanzienlijk moeilijker en ontstaat de kenmerkende onrustige, lawaaiige luchtstroom die stridor genoemd wordt.

Kroep is een klinische diagnose. De eerste stap bestaat uit het uitsluiten van andere aandoeningen die de bovenste luchtwegen belemmeren, zoals epiglottitis, een vreemd voorwerp in de luchtwegen, subglottische stenose, angio-oedeem, retrofaryngeaal abces en bacteriële tracheïtis.

Er wordt niet standaard een voor-achterwaartse röntgenfoto van de hals/nek gemaakt, maar als dat wel gebeurt dan kan daarop een kenmerkende vernauwing van de luchtpijp te zien zijn, een vernauwing die het 'steeple sign' (torenspits) genoemd wordt omdat de vernauwing onder de stembanden qua vorm op een torenspits lijkt. Het 'steeple sign' geeft al aan waar de diagnose gezocht moet worden, maar ontbreekt in de helft van de gevallen.

Ander onderzoek, zoals bloedonderzoek en viruskweken, wordt afgeraden omdat zulk onderzoek onnodige onrust kan veroorzaken, waardoor de toch al aangetaste luchtwegen nog zwaarder worden belast. Met het kweken van virussen, opgezogen uit de nasofarynx, kan de precieze oorzaak worden bevestigd, maar dit gebeurt eigenlijk alleen maar in het kader van wetenschappelijk onderzoek. Er moet aan een bacteriële infectie worden gedacht wanneer de patiënt met een standaardbehandeling niet opknapt; in die gevallen kan nader onderzoek de aangewezen weg zijn.

Het meest gebruikte systeem voor het classificeren van de ernst van kroep is de Westley-score. Dit systeem wordt voornamelijk bij wetenschappelijk onderzoek gebruikt en niet zozeer in de klinische praktijk. De Westley-score is de som van punten toegewezen aan vijf factoren: bewustzijnsniveau, cyanose, stridor, inademing en intrekken van de borstwand. De punten per factor staan in de tabel en de uiteindelijke score loopt van 0 tot 17.


85% van de kinderen die op de spoedeisende hulp komen, heeft lichte kroep; ernstige kroep komt zelden voor (<1%).

Vele gevallen van kroep worden voorkomen door vaccinatie tegen griep en difterie. Kroep had ooit alleen betrekking op difterie, maar door vaccinatieprogramma's is difterie in de ontwikkelde wereld tegenwoordig een zeldzame ziekte.

Kinderen met kroep worden in het algemeen zo rustig mogelijk gehouden. Er worden altijd steroïden gegeven, en in ernstige gevallen ook adrenaline. Kinderen met een zuurstofverzadiging van minder dan 92% krijgen zuurstof, en kinderen met ernstige kroep kunnen ter observatie worden opgenomen in een ziekenhuis. Als zuursof nodig is, wordt 'aanblazen' (een zuurstofbron bij het gezicht van het kind houden) aanbevolen omdat dit bij kinderen minder onrust teweegbrengt dan het aanbrengen van een zuurstofmasker. Bij de mensen die behandeld worden, is in minder dan 0,2% van de gevallen endotracheale intubatie nodig.

Van corticosteroïden, zoals dexamethason en budesonide, is aangetoond dat ze bij kinderen met welke mate van kroep dan ook tot een beter behandelresultaat leiden. Na toediening treedt er al binnen zes uur verlichting van de klachten op. Corticosteroïden werken goed, of ze nu via de mond, parenteraal of als inhalatie gegeven worden, maar de voorkeur gaat uit naar toediening via de mond. Meestal is niet meer dan één dosis nodig, en dat wordt in het algemeen ook als heel veilig gezien. Een dosis dexamethason van 0,15, 0,3 of 0,6 mg/kg lichaamsgewicht blijken allemaal even goed te werken.

Matige tot ernstige kroep kan tijdelijk worden verlicht met vernevelde adrenaline. Adrenaline geeft gewoonlijk al binnen 10–30 minuten verlichting, maar dat effect houdt vaak slechts 2 uur aan. Als de toestand gedurende 2–4  uur na de behandeling beter blijft en er treden geen andere complicaties op dan mag het kind meestal weer naar huis.

Er zijn weliswaar andere behandelingen voor kroep bestudeerd, maar van geen hiervan is gebleken dat ze nuttig zijn. Inhalatie van hete stoom of bevochtigde lucht is een traditionele zelfzorg behandeling, maar of dit effectief is, is niet wetenschappelijk bewezen en wordt tegenwoordig nog maar zelden toegepast. Het gebruik van hoestmedicatie, waar meestal dextromethorfan en/of guaifenesine in zit, wordt eveneens afgeraden. In het verleden is toediening van heliox (een mengsel van helium en zuurstof) toegepast om de ademhalingsarbeid te verlichten, maar er is zeer weinig wetenschappelijk bewijs voor het nut van deze behandeling. Omdat kroep in de meeste gevallen door een virus wordt veroorzaakt, heeft toediening van antibiotica geen zin, behalve als er mogelijk sprake is van een bijkomende bacteriële infetie. In die gevallen worden de antibiotica vancomycine en cefotaxime aangeraden. In ernstige gevallen in verband met influenza A of B kunnen antivirale neuraminidase-remmers worden toegediend.

Virale kroep gaat meestal vanzelf weer over, maar leidt in zeer zeldzame gevallen tot de dood als gevolg van ademhalingsinsufficiëntie en/of hartstilstand. De symptomen knappen meestal binnen twee dagen weer op, maar kunnen wel zeven dagen aanhouden. Andere weinig voorkomende complicaties zijn bacteriële tracheïtis, pneumonie en longoedeem.

Kroep treft ongeveer 15% van de kinderen, meestal op een leeftijd tussen 6 maanden en 5–6 jaar. Bij deze leeftijdsgroep komt ongeveer 5% van de ziekenhuisopnamen voor rekening van kroep. In zeldzame gevallen komt kroep voor bij kinderen van 3 maanden of van 15 jaar. De ziekte treft 50% meer mannen dan vrouwen, en in de lente is de prevalentie het hoogst.

Het woord "kroep" is afgeleid van het vroegmodern Engelse werkwoord "croup", wat zoveel als 'hees huilen' betekent; de term werd voor het eerst in Schotland gebruikt en kwam in de 18e eeuw overal in zwang. Kroep door difterie is al bekend sinds de tijd van Homerus in het oude Griekenland, maar het onderscheid tussen kroep als gevolg van een virusinfectie en kroep als gevolg van difterie werd pas in 1826 door Bretonneau gemaakt. Virale kroep werd toen door de Fransen 'faux-croup' (valse kroep) genoemd, terwijl ze met 'kroep' een ziekte bedoelden die door de difteriebacterie werd veroorzaakt. Door de komst van effectieve vaccinatie komt kroep gevolg van difterie komt nauwelijks meer voor.


</doc>
<doc id="4024018" url="https://nl.wikipedia.org/wiki?curid=4024018" title="Charles Minet">
Charles Minet

Charles Minet (Seraing, 6 juli 1936 - Luik, 18 juli 1998) was een Belgisch volksvertegenwoordiger en senator.

Minet promoveerde tot doctor in de geneeskunde (1960) aan de Universiteit van Luik. Het was het jaar van de grote Waalse stakingen tegen de Eenheidswet en Minet evolueerde van progressistische christelijke militant naar lidmaatschap van de "Mouvement Populaire Wallon" van André Renard, en sloot zich aan bij de PSB en bij de Luikse groep 'Ouverture'.

Hij vestigde zich als huisarts in een Luikse volkswijk, waar hij jarenlang zijn praktijk had. Hij nam initiatieven wat betreft palliatieve zorgverstrekking aan huis.

Hij was lid van de "Mouvement pour la Paix" en van de "Union des Belges pour la défense de la paix", terwijl hij ook medewerker was aan het linkse blad "Pour", in de periode van de oorlog in Vietnam en van de gebeurtenissen in Chili. In 1982 stichtte hij de vzw "Aide aux grands malades" en was medestichter van "Liège 93" voor de coördinatie van Europese steun aan gehandicapten. Hij steunde ook acties tegen racisme en vreemdelingenhaat.

Lid geworden van het Rassemblement Wallon uitte hij zijn meningsverschil met de voorzitter Henri Mordant, die kartel wilde vormen met het FDF, daar waar hij samengaan met de socialisten voorstond.

Bij de wetgevende verkiezingen van 1981, waarbij onder meer in het arrondissement Luik het RW onder zijn impuls met de PS kartel vormde, was hij op de senaatslijst van de socialistische partij eerste opvolger. Toen senator Irène Petry in 1984 naar het Grondwettelijk Hof vertrok, werd hij senator en zetelde tot aan de verkiezingen van oktober 1985. Hij zetelde zodoende ook in de Waalse Gewestraad en de Raad van de Franse Gemeenschap.

Bij de verkiezingen van oktober 1985 en van december 1987 werd hij niet rechtstreeks verkozen, maar door de socialisten via de coöptatie weer in de senaat gebracht.

Vervolgens werd hij in 1991 tot volksvertegenwoordiger verkozen voor het arrondissement Luik, meteen weer zetelend in het Waals Parlement en het Parlement van de Franse Gemeenschap. In mei 1995 nam hij ontslag en beëindigde zijn politieke activiteiten.

In 1988 was hij ook nog gemeenteraadslid geworden in Luik, maar in 1994 werd hij niet herkozen. Hij werd toen wel nog lid van het OCMW.

Vanaf mei 1995 nam hij weer voltijds zijn activiteiten op als huisarts. Niet voor lang echter, aangezien hij een paar jaar later aan ziekte overleed.



</doc>
<doc id="4024164" url="https://nl.wikipedia.org/wiki?curid=4024164" title="Raymond Miroir">
Raymond Miroir

Raymond Arthur Miroir (Folkestone, 2 oktober 1915 - Oostende, 28 juni 1988) was een Belgisch senator.

Gepromoveerd tot doctor in de geneeskunde aan de VUB, vestigde Miroir zich als arts in Oostende. Getrouwd met Germaine Van Maele had hij een zoon en een dochter.

In 1962 werd hij verkozen tot gemeenteraadslid van Oostende en in 1963 werd hij schepen, bevoegd voor financies en cultuur. Hij vervulde dit mandaat tot in 1977.

Miroir werd verkozen tot BSP-senator voor het arrondissement Oostende in 1965 en vervulde dit mandaat tot in 1974. In de periode december 1971-maart 1974 had hij als gevolg van het toen bestaande dubbelmandaat ook zitting in de Cultuurraad voor de Nederlandse Cultuurgemeenschap, die op 7 december 1971 werd geïnstalleerd en de verre voorloper is van het Vlaams Parlement.

Vanaf 1982 was zijn zoon, advocaat Yves Miroir, eveneens gemeenteraadslid en schepen van Oostende.




</doc>
<doc id="4024175" url="https://nl.wikipedia.org/wiki?curid=4024175" title="Paul Misson">
Paul Misson

Paul Marie Henri Misson (Rochefort, 27 oktober 1888 - Vielsalm, 16 december 1948) was een Belgisch senator.

Misson promoveerde tot doctor in de geneeskunde en vestigde zich in Vielsalm. Hij werd er in 1938 verkozen tot gemeenteraadslid.

In 1936 werd hij verkozen tot Rex-senator voor de kiesomschrijving Aarlen-Bastenaken-Neufchâteau-Virton en vervulde dit mandaat tot aan de wetgevende verkiezingen van 1939.

Hij was snel ontgoocheld in Rex en vooral in Léon Degrelle. De gemeenteverkiezingen van 1938 beschouwde hij als een plebisciet tegen Rex, die hierin zeer slechte resultaten had bekomen. In zijn open brief van 24 oktober 1938 kondigde hij zijn vertrek uit Rex aan, waar hij zich uit idealisme had bij aangesloten, maar vaststelde dat hij zich had zich vergist. Hij bleef zijn mandaat nochtans verder vervullen, want, zo verklaarde hij: "Ik ben de gekozene van het volk, niet van Degrelle."




</doc>
<doc id="4024693" url="https://nl.wikipedia.org/wiki?curid=4024693" title="Anna Fles">
Anna Fles

Anna Fles, ook bekend onder het pseudoniem A.M. Eldar, (Utrecht, 20 januari 1854 — aldaar, 17 november 1906) was een Utrechtse spraak- en zanglerares, schrijfster en tekstdichteres.

Anna Fles schreef het eerste Nederlandse leerboek over spreek- en zangtechnieken: "Spreken en Zingen" (1886). Het is na 125 jaar nog steeds in druk (48e herziene druk in 2011).

Ze was oprichtster en voorzitster van het Utrechtse Palestrinakoor en richtte de Utrechtse Muziekvereeniging op. Ze schreef liedjes als 'De meimaand is in 't land, lief kind' ('Meiliedje') en 'Zie, hoe het vriend'lijke zonlicht schittert op weide en op woud' ('Zonnelied'), die beide werden opgenomen in de populaire zangbundel "Kun je nog zingen, zing dan mee". Veel van haar liedjes werden op muziek gezet door Catharina van Rennes.

Fles was bevriend met Frederik van Eeden en zij vertaalde zijn roman "De kleine Johannes" in 1892 naar het Duits.

Anna Fles werd geboren in Utrecht. Haar vader, Joseph Alexander Fles (1819-1905), had een oogheelkundepraktijk en was leraar aan de kweekschool voor militaire geneeskunde. Haar moeder, Theunisijna Albertina Kranenborg (1827-1878), was amateurschilderes en lid van het Utrechtse Genootschap Kunstliefde. Zij woonden eerst op het Munsterkerkhof (het huidige Domplein), later aan de Maliebaan.

Anna Fles had een jongere zus, de latere kunstenares, schrijfster en kunstcritica Etha Fles (1857-1948). Etha Fles ging naar de Rijksacademie voor Beeldende Kunsten in Amsterdam en was in 1895 medeoprichtster van de Utrechtse Vereniging Voor de Kunst (1895-1938), waarvoor zij tentoonstellingen organiseerde. Ze schreef kunstkritieken en enkele kunsthistorische werken, waaronder "Inleiding tot een kunstgeschiedenis" (1903) en "Handboek der Kunstgeschiedenis" (1935).

Het welgestelde gezin Fles nodigde veel mensen uit het Utrechtse culturele leven bij hen thuis uit voor discussieavonden en soirees : kunstenaars, schrijvers, musici en academici. Hieronder bijvoorbeeld Jan Toorop, Jan Veth, Anton Mauve en Isaac Israels, de schrijvers Frederik van Eeden en Albert Verwey, musici als Hugo Nolthenius, Catharina van Rennes en redacteuren van het literaire tijdschrift De Nieuwe Gids. Ook Brahms en Clara Schumann waren bij hen te gast en speelden bij die gelegenheden ook piano bij hen. Etha Fles raakte goed bevriend met Amsterdamse kunstenaars als Jan Veth, Richard Roland Holst, Antoon Derkinderen, Jo Besier en Jan Toorop.

Dankzij de contacten van haar moeder en later haar zus had Anna Fles ruime toegang tot het literaire en culturele leven in en rond Utrecht en Amsterdam.

Anna Fles studeerde Zang in Duitsland. Na haar studie ging Fles werken als spraak- en zanglerares (onder meer aan de Toonkunst-muziekschool in Amersfoort). Zij richtte zich hierbij met name op het scholen van de stem en de uitspraak van zangers. 

Zij schreef een tiental kinderliedjes, die gewoonlijk op muziek werden gezet door Catharina van Rennes. In de uitgaven zijn vaak ook andere tekstdichters opgenomen, zoals Jacoba Mossel, Hendrika van Tussenbroek en Anna Sutorius.

Twee van haar liedjes werden opgenomen in de liedbundel "Kun je nog zingen, zing dan mee" (3e druk in 1911; mogelijk al in 1e druk van 1906). Het ging om 'De meimaand is in 't land, lief kind' (Meiliedje) en 'Zie, hoe het vriend'lijke zonlicht schittert op weide en op woud' (Zonnelied), beide met muziek van Rennes. Door de populariteit en lange drukgeschiedenis van dit liedboek (41e druk in 1986) bleven dit decennialang in ruime kring bekende liedjes.

Met het Palestrina-koor gaf zij uitvoeringen door het hele land, onder meer in Den Haag, Rotterdam, Haarlem, Leiden, enz.

Anna Fles overleed in 1906, zij was toen 52 jaar oud. Zij werd begraven op begraafplaats Soestbergen in Utrecht. Het Algemeen Handelsblad vermeldt dat bij haar begrafenis onder meer Alphons Diepenbrock, Willem Petri, Hendrik Zwaardemaker en Lodewijk van Deijssel aanwezig waren. Frederik van Eeden bleef weg, omdat er op dat moment verwijdering tussen hen was, maar schrijft wel over haar overlijden in zijn dagboek: 

In verschillende kranten en tijdschriften verschenen na haar overlijden necrologieën. Na haar overlijden liet zij een bedrag van 5000 gulden na aan de Maatschappij Caecilia, die het tijdschrift "Caecilia; algemeen muzikaal tijdschrift van Nederland" uitgaf.

Op haar grafsteen staat een tekst van Abraham Mendelssohn (de vader van Felix Mendelssohn Bartholdy): "Dies ist meine Religion – Ich weiss dass es in allen Menschen einen ewigen Hang zu allem guten, wahren und rechten und ein Gewissen giebt".

Selectie uit de liedbundels en boeken over zangkunst van Anna Fles.






</doc>
<doc id="4026409" url="https://nl.wikipedia.org/wiki?curid=4026409" title="Auguste Naets">
Auguste Naets

Albert Henri "Auguste" Naets (Booischot, 19 november 1844 - Westerlo, 22 mei 1928) was een Belgisch arts en politicus voor de Katholieke Partij.

Naets was een zoon van brouwer Bernardus Naets en Joanna Willems. Hij promoveerde tot doctor in de geneeskunde (1875) aan de Katholieke Universiteit Leuven. Hij specialiseerde zich in de behandeling van oogziekten en vestigde zich in Westerlo. Naast zijn artsenpraktijk werd hij in 1877 ook rentmeester van de familie de Merode, in opvolging van zijn familielid Willem Peeters die dat jaar overleed. Hij trouwde in 1883 met Alice Walravens en ze kregen drie zoons, Gabriel, Maurice en Edmond. 

Het beheer van de uitgestrekte domeinen die aan de Merodes toebehoorden, was op zich een aanzienlijke taak. Daarnaast nam Naest in hun voetspoor ook politieke verantwoordelijkheden op. De hele streek werd door de familie de Merode gedomineerd en leden of vertrouwelingen van de familie werden verkozen op lokaal, provinciaal of nationaal vlak.

Naest werd tweemaal lid van de provincieraad voor het kanton Westerlo, van 1879 tot 1882 en van 1893 tot 1902. Van 1909 tot 1921 zetelde hij ook als gemeenteraadslid van Westerlo. In 1912 werd hij verkozen tot katholiek senator voor het kiesarrondissement Mechelen-Turnhout, een mandaat dat hij vervulde tot in 1919. Bij de eerste wetgevende verkiezingen na de Eerste Wereldoorlog stelde hij zich geen kandidaat meer. 

Naets bekommerde zich vooral om landelijke problemen. Zo was hij voorzitter van de landbouwcomice van Westerlo en lid van de Hoge Raad van het Bosbeheer. Hij was tevens actief als opziener van de buurtwegen in de streek. Hij werd ook actief in het Beschermingscomiteit der Werkmanswoningen en der Instellingen van Vooruitzicht van het arrondissement Turnhout. Dit beschermcomité propageerde de sociale huisvesting, spaarkassen en mutualiteiten. Hij werd in Westerlo voorzitter van de pensioenkas 'Zorg voor oudere dagen' en bestuurslid van het Verbond der Voorzienigheidskassen van het arrondissement Turnhout. 




</doc>
<doc id="4026579" url="https://nl.wikipedia.org/wiki?curid=4026579" title="Proef van Romberg">
Proef van Romberg

De proef van Romberg is een eenvoudige en oriënterende neurologische test. Deze proef wordt gedaan om onderzoek te doen naar het evenwicht van iemand, met name bij klachten van ataxie. De proef is genoemd naar de Duitse neuroloog Moritz Heinrich Romberg (1795-1873).

De patiënt wordt gevraagd rechtop te gaan staan, met de voeten vlak naast elkaar, en ten minste een halve minuut stil te blijven staan. Als dat lukt, wordt gevraagd de ogen te sluiten en nog een minuut zo stil mogelijk te blijven staan.
Voor een positieve test van Romberg moet er dus een duidelijk verschil zijn tussen de situatie met open ogen en met gesloten ogen.

De proef kan wat moeilijker worden gemaakt door de patiënt niet met de voeten naast elkaar te laten staan maar voor elkaar, dus met de tenen van de ene voet tegen de hak van de andere. Ook kan de patiënt tijdens de proef worden afgeleid door diegene de armen voor zich uit te laten strekken, een som te laten uitrekenen of door zogenaamd een andere proef te doen.

De proef kan niet worden uitgevoerd bij mensen die blind of zeer slechtziend zijn.

Voor balans bij het staan is er een samenspel van de volgende factoren van belang:

Het uitgangspunt van de proef is dat men in staat is het evenwicht te bewaren als ten minste twee van de drie genoemde zintuigen en de bijbehorende zenuw(ban)en goed functioneren. Door de ogen te laten sluiten, kan de patiënt vervolgens alleen nog stil rechtop blijven staan als de andere twee zintuigen goed werken. Zowel bij een gestoorde evenwichtszin als bij een gestoorde propriocepsis is de proef positief.

Als er een evenwichtsprobleem is door een stoornis van de kleine hersenen, dan doet het er niet toe of de ogen zijn gesloten of niet: de patiënt zal ook met de ogen open geen goede balans hebben.


De meest voorkomende aandoening bij een positieve proef van Romberg is wervelkanaalstenose. Andere oorzaken zijn onder andere:


</doc>
<doc id="4026592" url="https://nl.wikipedia.org/wiki?curid=4026592" title="Willem Wassink">
Willem Wassink

Willem Frederik Wassink (Amsterdam, 31 december 1888 - Rabat (Marokko), 5 mei 1963) was de eerste oncologische chirurg in Nederland. Hij was van 1921-1953 hoofd van de kliniek in het Antoni van Leeuwenhoekziekenhuis. Hij speelde een voorname rol bij de ontwikkeling van de Nederlandse kankergeneeskunde.
Wassink stamde uit een geslacht van artsen. Hij was de zoon van dr. Louis Nicolas Serafin Wassink en Nelly Engelina Coomans de Ruiter. In 1907 ging hij aan de Universiteit van Amsterdam geneeskunde studeren. In 1911 ontving hij een gouden medaille voor zijn antwoord op een UvA-prijsvraag over het kweken van weefsel buiten het organisme. In 1913 legde hij het artsexamen af. In het eerste jaarverslag, over 1914, van de “Vereeniging het Nederlands Kanker Instituut” wordt de arts W.F. Wassink reeds genoemd als voornaamste medewerker van het laboratorium. De jonge arts Wassink werd door zijn leermeester prof. Willem M. de Vries gevraagd om vanaf januari 1915 in het nieuwe NKI laboratorium het pathologisch onderzoek uit te voeren. In 1916 startte Wassink zijn specialisatie tot chirurg. Hij werd assistent onder prof. dr. Jacob Rotgans, hoogleraar heelkunde aan de UvA en prof. Willem M. de Vries, oprichter en eerste directeur van het NKI. Hij promoveerde in 1916. In 1919 ging hij werken als orthopedisch chirurg en werd benoemd tot hoofd van de Gemeentelijke Orthopedische Kliniek en Polikliniek te Amsterdam. In 1920 ontving hij de Tilanusmedaille, een aanmoedigingsprijs voor chirurgen wier verdiensten zijn opgevallen.
In 1921 werd Wassink benoemd tot hoofd van de kliniek van het Antoni van Leeuwenhoek Ziekenhuis. Dit zou hij tot 1953 blijven. Van 1953 tot 1958 werkte hij als hoofd van de Sociaal Medische Afdeling, een afdeling die hij zelf had opgericht. Wassink is belangrijk geweest voor de ontwikkeling van voorlichtingsprogramma’s en bevolkingsonderzoek. Hij zag al vroeg in dat preventie en vroege opsporing heel belangrijk waren voor de kankergeneeskunde. 

In 1948 publiceerde hij een artikel 'Ontstaansvoorwaarden voor longkanker' waarin hij voor het eerst in Nederland aannemelijk maakte dat er een sterk verband bestond tussen roken en longkanker. Citaat uit dit artikel: "Alles bijeengenomen geeft dus de studie van de beschikbare literatuur een krachtige steun aan onze opvatting, dat in vele gevallen het roken als de hoofdfactor voor het ontstaan van longkanker moet worden beschouwd".
Wassink trouwde in 1922 met de radiologe dr. Catharina Philipina van Raamsdonk. Samen kregen ze vijf kinderen.

Naast zijn taken als chirurg en hoofd van de kliniek van het AVL|NKI heeft Wassink ook voor de radiotherapie veel betekend. Allereerst door zijn lange en intensieve samenwerking met belangrijke radiotherapeuten als Daniël den Hoed en Henri Lokkerbol. Hij gaf hun de ruimte om zich ook te verdiepen in de mogelijkheden van chirurgie en pathologie. Daarnaast door zijn inzet voor de bouw van een 1 MV toestel in 1939 ("de Millionair") en door de nieuwbouw van de radiologie die hij eind jaren 30 realiseerde. Tijdens de Tweede Wereldoorlog was Wassink ook direct verantwoordelijk voor de afdeling radiotherapie van het Antoni van Leeuwenhoek Ziekenhuis, na het vertrek van Den Hoed uit Amsterdam in 1940 vanwege diens benoeming tot directeur van het Rotterdams Radiotherapeutisch Instituut (RRTI). In 1945 werd Lokkerbol hoofd van de afdeling radiotherapie in het Antoni van Leeuwenhoek Ziekenhuis. 

In 1946 werkte Wassink met Den Hoed en de Inspectie voor de Volksgezondheid samen aan een plan om de Radiotherapie in Nederland te verbeteren. Besloten werd om onder supervisie van het NKI-AVL en RRTI subcentra voor radiotherapie op te zetten in Deventer resp. Eindhoven. Hij legde daarmee de basis voor het opzetten van regionale centra voor de behandeling van kanker. Uit deze ontwikkeling blijkt hoeveel invloed Wassink heeft gehad op de kankergeneeskunde in Nederland en op de betekenis van het NKI-AVL als Nationaal centrum voor onderzoek en behandeling van kanker. 

Wassink zette zich in voor verspreiding van opgebouwde kennis en de grootschalige voorlichting over oorzaken van kanker. Dit om leef- en voedingspatronen die schadelijk zijn te doorbreken. Daarnaast streefde hij naar een betere eerstelijns zorg vanuit lokale gezondheidscentra. De gezondheidszorg in het nieuwe land van de IJsselmeerpolders werd opgezet volgens de uitgangspunten die hij samen met Prof. Dr. J.H. Tuntler had opgesteld.

Wassink werd in 1949 benoemd tot Ridder in de Orde van de Nederlandse Leeuw.


</doc>
<doc id="4027129" url="https://nl.wikipedia.org/wiki?curid=4027129" title="Henri Lucien Jumelle">
Henri Lucien Jumelle

Henri Lucien Jumelle (Dreux, Eure-et-Loir, 1866 - Marseille, Bouches-du-Rhône, 1935) was een Frans botanicus, apotheker en fysioloog. Hij was auteur van verschillende boeken en publicaties.

Jumelle was oorspronkelijk apotheker van opleiding en was van 1887 tot 1894 werkzaam als plantenfysioloog aan de "Faculté des sciences" in Parijs. In 1894 werd hij aangesteld als professor botanie aan de "Faculté des sciences" in Marseille tot aan zijn overlijden in 1935. Jumelle was tevens directeur van de botanische tuin en het Koloniaal museum in Marseille. Hij was vooral geïnteresseerd in de toegepaste botanie en werkte samen met Henri Perrier de la Bâthie die hem materiaal toestuurde uit Madagaskar. Jumelle publiceerde vele nieuwe taxa voor Madagaskar en wordt algemeen aanzien als een verzamelaar van planten uit Madagaskar, hoewel hij waarschijnlijk zelf nooit in Afrika is geweest.

Jumelle wordt als auteur van een botanische naam aangeduid als "Jum.".




</doc>
<doc id="4027160" url="https://nl.wikipedia.org/wiki?curid=4027160" title="Blue Button">
Blue Button

Blue Button is een persoonlijk elektronisch patiëntendossier systeem in de Verenigde Staten.

Oorspronkelijk is dit systeem opgezet voor Amerikaanse veteranen, maar het is nu voor breder publiek beschikbaar. Het systeem geeft de patiënt de controle over welke hulpverlener inzicht in zijn dossier krijgt. Hiermee heeft de patiënt meer zicht op wat er met zijn medische persoonsgegevens gebeurt.

Het logo bestaat uit een blauw rondje met een pijl erin dat een download moet voorstellen. Dit logo is een symbool dat op de website gebruikt kan worden en wordt door meerdere marktpartijen gebruikt.



</doc>
<doc id="4027175" url="https://nl.wikipedia.org/wiki?curid=4027175" title="Leopold Niemegeers">
Leopold Niemegeers

Leopold Renaat Achiel Marie Niemegeers (Zevergem, 11 mei 1917 - Gent, 14 juni 2001) was een Belgisch volksvertegenwoordiger.

Niemegeers was een zoon van het schoolhoofd Prosper Niemegeers (1879-1956) en van Henriette Van Conkelberghe (1877-1955). Hij trouwde met Antoinette De Keyzer en ze hadden een zoon.

Hij promoveerde tot doctor in de geneeskunde (1942) aan de Rijksuniversiteit Gent en specialiseerde zich in inwendige ziekten. 

Hij werd gemeenteraadslid, eerst in Zwijnaarde (1964), vervolgens, na de fusie, in Gent.

In 1968 werd hij verkozen tot PVV-volksvertegenwoordiger voor het arrondissement Gent en vervulde dit mandaat tot in 1977. In de periode december 1971-april 1977 had hij als gevolg van het toen bestaande dubbelmandaat ook zitting in de Cultuurraad voor de Nederlandse Cultuurgemeenschap, die op 7 december 1971 werd geïnstalleerd en de verre voorloper is van het Vlaams Parlement.




</doc>
<doc id="4027190" url="https://nl.wikipedia.org/wiki?curid=4027190" title="Atypisch antipsychoticum">
Atypisch antipsychoticum

Atypische antipsychotica worden toegepast bij de behandeling van psychische aandoeningen, zoals schizofrenie, acute manie, onderhoudsbehandeling van bipolaire stoornis en acute psychose. De atypische antipsychotica worden ook wel tweede generatie antipsychotica genoemd. Door hun farmacologisch profiel worden de atypische antipsychotica als groep onderscheiden van de klassieke antipsychotica. De werkzaamheid van atypische antipsychotica berust voornamelijk op de effecten op dopamine- en serotonine-receptoren in de hersenen, in het bijzonder de dopaminerge D-receptoren en de serotonerge 5-HT-receptoren. 

Aripiprazol, clozapine, olanzapine, paliperidon, quetiapine, risperidon en sertindol zijn atypische antipsychotica die in Nederland zijn geregistreerd. 

Clozapine was in 1988 het eerste atypische antipsychoticum dat werd toegelaten op de Nederlandse markt. In de tien jaar daarna werden achtereenvolgens risperidon (1994), olanzapine en sertindol (1996) en quetiapine (1998) toegelaten. In 2004 werd aripiprazol geregistreerd. Het nieuwste atypische antipsychoticum, paliperidon werd in 2009 geregistreerd.

Vergeleken met de klassieke antipsychotica zijn de atypische antipsychotica relatief duur. Clozapine en risperidon zijn inmiddels als generiek geneesmiddel verkrijgbaar, waardoor de prijzen aanmerkelijk zijn gezakt. Op de rest van de atypische antipsychotica berust nog steeds een patent.

De atypische antipsychotica vormen wat betreft farmacologische eigenschappen een diverse groep. Hoewel sommige eigenschappen door alle middelen worden gedeeld bestaat er op receptorniveau veel verschil. De belangrijkste effecten worden veroorzaakt door de werking op de D- en de 5-HT-receptoren. Daarnaast hebben zij effecten op tal van andere receptoren.

De antipsychotische werking berust op antagonisme van de D-receptoren in het mesolimbische dopamine-systeem. Op aripiprazol na zijn alle atypische middelen antagonisten van de D-receptor. Aripiprazol is een partiële agonist van de D-receptor. De therapeutische dosering is het effect hiervan gelijk aan dat van de D-receptor-antagonisten.

Antagonisme van de 5-HT-receptorneuronen stimuleert de afgifte van dopamine in bepaalde delen van de hersenen. Dit effect lijkt haaks te staan op de effecten op de D-receptoren. Mogelijk gaat deze stimulatie van dopamine-afgifte bepaalde hinderlijke bijwerkingen van D-receptor-antagonisme tegen.

Aripiprazol, clozapine en quetiapine zijn partiële agonisten van de 5-HT-receptor. Agonisme van de 5-HT-receptor veroorzaakt een stijging van dopamine en een afname van glutamaat. Hierdoor valt een gunstig effect te verwachten op etrapiramidale bijwerkingen, hyperprolactinemie en de positieve en negatieve symptomen van schizofrenie.

Door antagonisme van de 5-HT-receptor treden metabole bijwerkingen op. Gewichtstoename is een van de symptomen hiervan. Clozapine, olanzapine quetiapine en sertindol zijn antagonisten van de 5-HT-receptor.

Antagonisme van de H-receptor veroorzaakt sedatie en gewichtstoename. Clozapine, olanzapine en quetiapine zijn antagonisten van de H-receptor. 

Overige receptoren die door atypische antipsychotica worden beïnvloed zijn onder andere de dopaminerge receptoren D, D, D, de serotonerge receptoren 5-HT, 5-HT, 5-HT, 5-HT, 5-HT en 5-HT. Verder is er een effect op de cholinerge receptoren M en M, de adrenerge receptoren α en α en de histaminerge receptor H.

Onderstaande tabel geeft een overzicht van enkele atypische antipsychotica en hun specifieke werking ten overstaan van de verschillende receptoren.


</doc>
<doc id="4027263" url="https://nl.wikipedia.org/wiki?curid=4027263" title="Provenhuis van Cornelis van Eyck">
Provenhuis van Cornelis van Eyck

Het Provenhuis van Cornelis van Eyck was een hofje in de Doelenstraat in Alkmaar.

In zijn testament van maart 1750 bepaalde de zeer vermogende Alkmaarse oud-burgemeester en dijkgraaf Cornelis van Eyck dat een deel van zijn erfenis besteed moest worden voor de bouw en exploitatie van een provenhuis. Van Eyck had geen kinderen en wilde graag een goede bestemming geven aan zijn erfenis. 

Hij wist waar hij het over had: zelf was hij jarenlang regent geweest van de provenhuizen van Helena van Oosthoorn en Geertruid Bijlevelt. Het nieuw te stichten hofje was in de eerste plaats bedoeld voor bloedverwanten of relaties van de stichter en diens familieleden. Als die er niet (meer) waren, moest het provenhuis ‘soulaes en onderstant’ bieden aan een viertal ‘vervalle bejaarde dogteren off weduwen’. Drie van de vrouwen moesten hervormd zijn, de vierde doopsgezind. 
Het testament regelde ook precies de samenstelling van het tweehoofdige regentencollege. Een van beide plaatsen was gereserveerd voor de oudste predikant van de gereformeerde gemeente en diens opvolgers. De andere bestuursfunctie was voorbehouden aan de oudste mannelijke afstammeling van de Alkmaarse regent Adriaen Jacobsz. Baert, die gehuwd was met een nicht van Van Eyck. 

In 1751 overleed Van Eyck en nog in hetzelfde jaar ging het provenhuis van start. Het werd gevestigd in een bestaand huis in de Doelenstraat, ten zuiden van de Nieuwe Doelen. In oude stukken is sprake van een regentenkamer, links naast de ingang. Behalve kamers voor de bewoonsters, beschikte het huis ook over een gemeenschappelijke tuinkamer, een keuken en een voorkamer. Achter het pand bevond zich een grote tuin, grenzend aan het Doelenveld. 
De ingang van het provenhuis in de Doelenstraat bestond uit een vroeg-17e-eeuwse poort, met erboven een marmeren plaquette met de naam van het provenhuis en het stichtingsjaar. Een binnenpoort daarachter gaf toegang tot de vertrekken. Het provenhuis was erg naar binnen gericht: een groot deel van de voorgevel bestond uit een blinde muur. 

In 1873 was het pand dermate vervallen, dat het vervangen moest worden door nieuwbouw. De huidige, vrij eenvoudige gevel aan de Doelenstraat dateert uit dit jaar. De poort werd vervangen door een brede, dubbele deur met aan weerszijden twee ramen. Na de herbouw waren er alleen nog woonkamers in het provenhuis: twee aan de voorkant en twee in het langgerekte achterhuis. Er werd vanaf die tijd elders vergaderd. 

Tot aan de Tweede Wereldoorlog is het provenhuis in gebruik gebleven en werd het conform het testament van Van Eyck bestuurd door een predikant en iemand uit de familie Baert. De verdere geschiedenis van het provenhuis is in nevelen gehuld. Archief is niet of nauwelijks bewaard gebleven. Het is zeer waarschijnlijk dat het pand, dat inmiddels in slechte staat verkeerde, na de oorlog niet lang meer bewoond is geweest. Later ging het deel uitmaken van het gebouwencomplex van het Stedelijk Museum Alkmaar. Het langgerekte achterhuis is toen afgebroken, zodat er achter het pand in het verlengde van de Doelen een ruime binnenplaats ontstond. 


</doc>
<doc id="4027284" url="https://nl.wikipedia.org/wiki?curid=4027284" title="Provenhuis van Helena van Oosthoorn">
Provenhuis van Helena van Oosthoorn

Het Provenhuis Helena van Oosthoorn was een voormalig 'hofje' aan de Koningsweg 70 in Alkmaar. 
Helena was de oudere zus van Laurens van Oosthoorn. Ze trouwde in 1646 met de bekende Alkmaarse schilder Caesar Boëtius van Everdingen. Tijdens zijn leven was hij al een beroemdheid. Hij kreeg prestigieuze opdrachten, zo werkte hij mee aan de schilderingen in de Oranjezaal van Huis ten Bosch. In Alkmaar beschilderde hij de luiken van het hoofdorgel in de Grote Kerk. Het huwelijk met Helena bleef kinderloos. Caesar en Helena waren allebei diep religieus. In 1655 stichtten ze een opleidingsfonds voor predikanten, dat tot 1806 heeft bestaan. De studenten moesten recht in de leer zijn en blijven, anders konden ze hun toelage wel vergeten. Na de dood van haar man in 1678 leefde Helena nog tot halverwege 1694, ze was toen ruim zeventig jaar oud. In haar laatste testament, dat ze opstelde twee maanden voor haar dood, legde ze vast dat er een provenhuis gesticht moest worden voor een of twee oude vrouwen; in het huis moesten ook de ‘conterfeitsels’ van haar man en zijn voorouders komen te hangen.

In 1695 werd een huis op de Koningsweg aangekocht, waarin het provenhuis van start ging. Er woonden van meet af aan drie oude vrouwen. Het huis kreeg rond 1738 de nu nog bestaande gevel. De gevelsteen met de naam van het provenhuis dateert uit dezelfde tijd. Onder het fraai weergegeven woord ‘ProvenHuys’ is de naam van de stichtster te lezen. De ruimte voor het woord ‘Oosthoorn’ had de steenhouwer te krap bemeten: hij schoof daarom de o’s in elkaar en hakte een minuscule slot-n.
Het provenhuis grensde met siertuin annex bleekveld aan de stadsvest. Pas in 1867 werd de wal afgegraven en ontstond de Kanaalkade. Terwijl elders in de tuinen nieuwe huizen werden gebouwd, bleef de oude tuin van het provenhuis intact. Een mooi hekwerk sluit vandaag de dag de tuin af. 

Het tweehoofdige regentencollege behoorde tot de stadselite. In 1896 was de veelbelovende jeugdige stadssecretaris Joachim Nuhout van der Veen een van de regenten. Grote opschudding veroorzaakte in dat jaar zijn ontslag en veroordeling tot een gevangenisstraf van anderhalf jaar. Samen met de gemeenteontvanger Dirk Poll had hij gemeentelijke gelden achterover gedrukt. Ook bij allerlei besturen waarin hij zitting had, had hij geld verduisterd. Hij werd echter niet ontslagen als regent van provenhuis. Wel nam zijn broer gedurende een aantal jaren de functie waar. Of er geld is verdwenen bij het provenhuis van Helena van Oosthoorn is niet bekend. In het archief is het niet meer na te gaan, stukken uit deze periode ontbreken. Er is in ieder geval nooit aangifte gedaan. 

Na 1920 waren verschillende leden van de familie Ringers regenten van het hofje. De familie voelde zich zeer betrokken bij het wel en wee van het provenhuis. Zo schonken vier gebroeders Ringers in 1944 elk een flink bedrag om het huis te verbouwen en verbeteren. Een nieuwe restauratie in de jaren zeventig bleek te kostbaar. In 1972 werd de woning verkocht aan de voorganger van woningstichting Van Alckmaer. De hoogbejaarde regent Theo Ringers verrichtte nog een laatste goed daad: hij schonk de schilderijen van Van Everdingen en zijn familie aan het Stedelijk Museum Alkmaar.


</doc>
<doc id="4027625" url="https://nl.wikipedia.org/wiki?curid=4027625" title="Vakantiekolonie">
Vakantiekolonie

Een vakantiekolonie, "kinderkolonie" ofwel "gezondheidskolonie" is een plaats waar meestal kinderen tijdens de vakantie kunnen verblijven. Een vakantiekolonie heeft vaak een sociale doelstelling en is vaak een tijdelijk tehuis voor bleekneusjes of bedoeld voor zieke en zwakke kinderen, bijvoorbeeld uit de minder gegoede klasse.



</doc>
<doc id="4028281" url="https://nl.wikipedia.org/wiki?curid=4028281" title="Provenhuis van Laurens van Oosthoorn">
Provenhuis van Laurens van Oosthoorn

Het Provenhuis van Laurens van Oosthoorn is een voormalig provenhuis in Alkmaar. Laurens van Oosthoorn was de jongere broer van Helena van Oosthoorn die ook een provenhuis heeft gesticht.

De stichter van het hofje, Laurens van Oosthoorn, een Alkmaarse notaris en procureur, was bij zijn overlijden in 1680 tussen de 45 en 50 jaar oud. Toch was hij toen al drie keer getrouwd geweest. Twee echtgenotes waren gestorven en van de ander was hij gescheiden. Zijn laatste vrouw overleed in het kraambed. Uit de drie huwelijken zijn in ieder geval vijf kinderen geboren, waarvan er in 1680 niet één meer in leven was. De kinderloze weduwnaar liet een maand voor zijn dood zijn testament opmaken en bepaalde daarin dat zijn woning aan de zuidkant van de Langestraat, gelegen tussen het stadhuis en de Krebbesteeg, ingericht moest worden tot provenhuis voor vrouwelijke familieleden van hem en van zijn laatstoverleden vrouw. Als er geen familieleden in aanmerking kwamen, konden de te benoemen regenten naar eigen inzicht handelen. 

Al in 1681 ging de bewoning van start. Dat de nieuwe stichting in de oudste bronnen wordt aangeduid als ‘provenhuysje’ geeft al aan dat het slechts een bescheiden bedoening was. Meestal woonden er drie vrouwen in het huis. Deze hadden beschikking over de ruimten op de begane grond. Het voorhuis van de woning diende als ontvangstvertrek en regentenkamer. Het pand ten oosten van het provenhuis behoorde ook tot de boedel van Van Oosthoorn, maar werd verhuurd. 
De bewoonsters woonden gratis en kregen daarbovenop nog een prove van 50 gulden per jaar, plus turf en boter. Over de religie van de vrouwen had Van Oosthoorn niets bepaald. Evenals Van Oosthoorn zelf waren de bewoonsters gereformeerd (hervormd). De regenten behoorden steeds tot de vooraanstaande regentenfamilies van de stad. 

Rond 1840 was het provenhuis bouwvallig geworden. Omdat in de Franse tijd een deel van het in overheidsleningen belegde kapitaal verloren ging, waren er geen middelen aanwezig om het verval tegen te gaan. In 1848 werd het provenhuis verkocht. Er was toen nog maar één bewoonster. Besloten werd het kapitaal te laten aangroeien totdat er een nieuw provenhuis gesticht kon worden. Incidenteel werden er in de tussentijd uitkeringen gedaan aan behoeftige vrouwen en bijvoorbeeld aan een arbeider die zich had overwerkt bij de bouw van de Cadettenschool. 
In 1897 was het kapitaal voldoende aangegroeid en besloten de toenmalige regenten Pieter van Foreest en Adrianus P.H. de Lange een nieuw provenhuis te laten bouwen. De Alkmaarse stadsarchitect Gerrit Looman en aannemer F.H. Ringers sr. bouwden in 1898 het nieuwe onderkomen van het provenhuis aan de Kennemerstraatweg 148. Het in neorenaissancestijl opgetrokken pand staat er nog steeds. Opnieuw kwamen er drie vrouwen te wonen. Tot aan het eind van de jaren zestig was de inwoning gratis en hoefde er ook niet voor gas en elektra betaald te worden. Later werd het steeds moeilijker de eindjes aan elkaar te knopen. 

In 2010 werd het pand verkocht aan woningcoöperatie Van Alckmaer. Bedongen werd dat het voormalige provenhuis blijvend bestemd zou worden voor ‘ouderen en minvermogenden’. Er zijn vier appartementen in het oude provenhuis ingericht, alle in de ‘sociale sector’. 


</doc>
<doc id="4028283" url="https://nl.wikipedia.org/wiki?curid=4028283" title="Hieremias Triverius">
Hieremias Triverius

Hieremias Triverius ("Brachelius" of "Gerardimontanus"), "De Drijvere" of "De Drivere", (Nederbrakel, 1504 - 1554) was een befaamd arts en wetenschapper in de Spaanse Nederlanden.

Zijn vader combineerde het beroep van chirurgijn met dat van barbier. Triverius studeerde klassieke talen aan het Collegium Trilingue in Leuven. Hij beëindigde zijn studie op achttienjarige leeftijd in 1522. Vervolgens ging hij geneeskunde studeren en werd zo een van de grondleggers van de moderne wetenschappelijke geneeskunde. In 1541 werd hij professor in de Geneeskunde.

Hij was getrouwd met Anna Walraevens en had drie kinderen: Denys, Philippine en Elisabeth.

In december 1554 stierf hij na een uitputtende en slepende ziekte en werd hij bijgezet in de Leuvense Sint-Pieterskerk. Zijn graf is inmiddels wel verdwenen.





</doc>
<doc id="4028325" url="https://nl.wikipedia.org/wiki?curid=4028325" title="Katholieke hofjes in Alkmaar">
Katholieke hofjes in Alkmaar

De enige twee katholieke ‘hofjes’ in Alkmaar waren het Provenhuis van Aletta Boon en het Poppenhofje.

Van de geschiedenis van deze twee kleine provenhuizen is minder bekend dan van de grotere complexen in Alkmaar. Het waren beide katholieke instellingen, die niet beschikten over grote fondsen. De hofjes kwamen uiteindelijk als ‘armenkamers’ in beheer bij het ‘Roomsch Catholijk Armencomptoir’ en de rechtsopvolgers daarvan. 

Het provenhuis van Aletta Boon werd gesticht door de weduwe Aletta (Alijt) Boon. De testamentaire beschikking dateert van 1618 en is bijzonder omdat Aletta toen nog maar 23 jaar oud was. Ze stierf ook jong, in 1623. Van haar is een portret bewaard, geschilderd door de schilder Nicolaes Eliasz. Pickenoy. Daarop staat een jonge vrouw met in haar hand twee huwelijkshandschoenen, in deze periode een van de cadeaus van een welgestelde bruidegom aan zijn bruid. Het portret werd gemaakt in 1618, het jaar dat Aletta in het huwelijk trad met de veel oudere houtkoper en biersteker Cornelis Claesz. Limmen. Het portret van Aletta is helaas niet meer in Alkmaar. Het werd in 2003 bij veilinghuis Christie's verkocht. De huidige eigenaar is onbekend. 

Het provenhuis is rond 1626 gestart in een paar kleine woninkjes in de Kitsteeg bij het Verdronkenoord. Aletta’s stichting laat zien dat na de reformatie katholieken weer voorzichtig naar buiten durfden te treden. 
Rond 1667 waren het vier eenkamerwoningen. De vrouwen woonden er gratis. Met enige regelmaat kregen ze ‘aalmoezen’. Het bestuur over het hofje was tot 1687 in handen van familieleden van de stichteres. 

Vanaf 1687 was de katholieke notaris Cornelis Jaspersz. Heymenberg administrateur. In 1693 liet hij de bouwvallige woningen in de Kitsteeg verkopen. Het provenhuis kreeg een nieuwe onderkomen op de hoek Diggelaarssteeg-Breedstraat en werd bestemd voor huisvesting van drie vrouwen die actief betrokken waren bij de St.-Laurentiusstatie in dezelfde straat. Dergelijke vrouwen noemde men ‘klopjes’. Vaak hadden ze een soort kloostergelofte afgelegd en hielpen ze de pastoor bij diens werk. Na herbouw van de statie in 1757 gingen ook de woningen van de klopjes er onderdeel van uitmaken. Vanaf 1782 vielen de kamers onder rechtstreeks bestuur van het katholieke Armencomptoir. 

In 1861 maakte het hofje een doorstart: de ‘drie armenkamers’, zoals het inmiddels werd genoemd, verhuisde in verband met de bouw van de Dominicuskerk naar een nieuwe locatie, nu aan het Groot Nieuwland. Daar heeft het hofje nog tot 1948 als zodanig gefunctioneerd.

Van het andere kleine katholieke hofje, het Poppenhofje, weten we weinig. Het was gevestigd in een huisje aan de westkant van de Hofstraat en werd in de 18de eeuw gesticht door een lid van de familie Poppen, waarschijnlijk Adriana Johanna Poppen, die overleed in 1708. Haar echtgenoot, Reinier Jacob Coetenburgh, stamde uit een invloedrijke Alkmaarse katholieke familie. Ook dit hofje werd later (in 1783) ondergebracht bij het Armencomptoir. Er waren twee tot vier vrouwelijke bewoonsters. In 1956 werd het huis verkocht. Restauratie was nodig en er zou veel geld bij moeten om het complex bewoonbaar te houden. 


</doc>
<doc id="4028661" url="https://nl.wikipedia.org/wiki?curid=4028661" title="2-broomthiofeen">
2-broomthiofeen

2-broomthiofeen is een gebromeerde heterocyclische aromatische verbinding met als brutoformule CHBrS. In zuivere toestand is het een kleurloze heldere vloeistof met een onaangename geur, die onoplosbaar is in water. Het onzuivere product kan lichtgeel tot bruin verkleuren. 2-broomthiofeen wordt voornamelijk gebruikt in de organische synthese als uitgangsstof voor gesubstitueerde thiofenen.

De directe bromering van thiofeen met dibroom levert naast 2-broomthiofeen ook aanzienlijke hoeveelheden 2,5-dibroomthiofeen op. Om de selectiviteit voor 2-broomthiofeen te verhogen wordt de bromering uitgevoerd met kaliumbromaat en waterstofbromide in een 2-fasensysteem (water en di-ethylether):

2-broomthiofeen kan omgezet worden in het isomere 3-broomthiofeen door natriumamide in vloeibare ammoniak:

2-broomthiofeen is een ontvlambare vloeistof. Ze kan worden opgenomen via de huid en is zeer giftig. De stof werkt corrosief op de huid en de ogen. Inhalatie van de dampen kan irritatie van de luchtwegen, kortademigheid en longoedeem veroorzaken. Langdurige of herhaalde blootstelling aan de vloeistof of de dampen van 2-broomthiofeen kan de dood tot gevolg hebben.

2-broomthiofeen reageert hevig met oxidatoren, reductoren en sterke basen. Daarbij kan brand ontstaan. Bij de verbranding of ontleding ontstaan toxische gassen, waaronder koolstofmonoxide, waterstofbromide, waterstofsulfide en zwaveldioxide.



</doc>
<doc id="4028667" url="https://nl.wikipedia.org/wiki?curid=4028667" title="3-broomthiofeen">
3-broomthiofeen

3-broomthiofeen is een gebromeerde heterocyclische aromatische verbinding met als brutoformule CHBrS. In zuivere toestand is het een lichtbruine heldere vloeistof met een onaangename geur, die onoplosbaar is in water. 3-broomthiofeen wordt voornamelijk gebruikt in de organische synthese als uitgangsstof voor gesubstitueerde thiofenen.

3-broomthiofeen kan bereid worden uit 2,3,5-tribroomthiofeen, dat door directe bromering van thiofeen toegankelijk is, door middel van een debromering met zinkpoeder in azijnzuur:

3-broomthiofeen kan ook gevormd worden door isomerisatie van 2-broomthiofeen met behulp van natriumamide in vloeibare ammoniak:

3-broomthiofeen is een ontvlambare vloeistof. Ze kan worden opgenomen via de huid en is zeer giftig. De stof werkt irriterend op de huid en de ogen. Inhalatie van de dampen kan irritatie van de luchtwegen, kortademigheid en longoedeem veroorzaken. Langdurige of herhaalde blootstelling aan de vloeistof of de dampen van 3-broomthiofeen kan de dood tot gevolg hebben.

3-broomthiofeen reageert hevig met oxidatoren, reductoren en sterke basen. Daarbij kan brand ontstaan. Bij de verbranding of ontleding ontstaan toxische gassen, waaronder koolstofmonoxide, waterstofbromide, waterstofsulfide en zwaveldioxide.



</doc>
<doc id="4028854" url="https://nl.wikipedia.org/wiki?curid=4028854" title="St. Willibrord Ziekenhuis">
St. Willibrord Ziekenhuis

Het St. Willibrord Ziekenhuis is een voormalig ziekenhuis in Tegelen.

Het ziekenhuis werd in 1927 geopend als het "R.K. Ziekenhuis De Goddelijke Voorzienigheid", naar de congregatie van de Zusters van de Goddelijke Voorzienigheid, de oorspronkelijk Duitse kloosterorde die het ziekenhuis gebouwd heeft.

In 1964 werd ten zuiden van het oude ziekenhuis een nieuw ziekenhuis gebouwd, het "St. Willibrord Ziekenhuis". Boven de ingang werd een 140 m² groot mozaïek van Daan Wildschut met een voorstelling van de heilige Willibrord geplaatst. Het oude gebouw werd in 1967 als personeelsgebouw in gebruik genomen en kreeg de nieuwe naam " 't Peske", naar de oversteekplaats over de beek die hier vroeger liep.

In 1970 kwam de fusie tot stand met het "St. Josephziekenhuis" in Venlo en in 1984 werd aan de Maas het nieuwe "St. Maartensgasthuis" geopend, dat na een fusie met het "St. Elisabeth Ziekenhuis" in Venray heden "VieCuri" heet. Het oude ziekenhuisgebouw was nog lange tijd in gebruik als bejaarden annex verpleeghuis Martinushof, maar staat heden leeg.



</doc>
<doc id="4029144" url="https://nl.wikipedia.org/wiki?curid=4029144" title="Rijnstate">
Rijnstate

Rijnstate is een algemeen ziekenhuis in midden Gelderland. De hoofdvestiging van het ziekenhuis bevindt zich in Arnhem-Noord. In Velp, Zevenaar en Arnhem-Zuid bevinden zich nevenlocaties. Er werken ongeveer 5.150 personen. Het heeft een verzorgingsgebied van circa 398.000 inwoners. Het ziekenhuis heeft een opleidingsstatus voor 21 medisch-specialistische opleidingen en voor klinische chemie, klinische farmacie, spoedeisende geneeskunde en klinische psychologie.

In 2001 fuseerden Ziekenhuis Rijnstate Arnhem, Ziekenhuis Velp, Ziekenhuis Zevenaar en twee verpleeghuizen tot de Alysis Zorggroep. Op 1 januari 2011 zijn de verpleeghuizen uit Alysis getreden en zelfstandig verdergegaan. De ziekenhuizen gingen verder onder de naam Rijnstate.

Tot eind jaren tachtig kende Arnhem drie ziekenhuizen: het (katholieke) St. Elisabeths Gasthuis, het (hervormde) Diaconessenhuis en het (algemene) Gemeente-Ziekenhuis. Het Irene Kinderziekenhuis was reeds in 1969 onderdeel geworden van het Gemeente-Ziekenhuis, maar bleef wel gehuisvest in zijn eigen gebouw.

Het St. Elisabeths Gasthuis fuseerde in 1986 met het Gemeente-Ziekenhuis en deze combinatie ging verder onder de naam "De Malberg". Drie jaar later voegde het Diaconessenhuis zich hierbij en de nieuwe naam werd Ziekenhuis Rijnstate.

Vanaf 1991 werden het Gemeente-Ziekenhuis en het oude Irene Kinderziekenhuis gesloopt om plaats te maken voor nieuwbouw. Op 12 mei 1995 opende het nieuwe ziekenhuis Rijnstate zijn deuren. Hierna is het voormalige Diaconessenhuis gesloopt en op de locatie van het St. Elisabeths Gasthuis zijn achter de monumentale voorgevel appartementen verrezen. De bronzen letters van de vroegere voorgevel van het Irene Kinderziekenhuis bevinden zich nu bij de ingang van de huidige kinderafdeling van Rijnstate Arnhem. 

In 1892 huurde een aantal artsen in Velp een pand dat werd ingericht als ziekenhuis. In het pand konden zeven patiënten worden geholpen, waarmee Ziekenhuis Velp was ontstaan. Al snel was er meer ruimte nodig. Om die reden werd er in 1894 een nieuw ziekenhuis gebouwd, dat in de loop van zestig jaar vele malen werd verbouwd en uitgebreid. Uiteindelijk waren er ruim honderd bedden en zeventig medewerkers. Het ziekenhuis verhuisde in 1971 nogmaals naar een andere locatie, pal naast het knooppunt Velperbroek, ditmaal met 238 bedden.

Na de bestuurlijke fusie met Rijnstate Arnhem zijn sinds september 2000 diverse afdelingen gesloten. Het ziekenhuis is uiteindelijk veranderd in een centrum voor poliklinische zorg en dagbehandeling met zestien bedden. In 2014 kende Velp nog vijf poliklinieken.

Ziekenhuis Zevenaar begon eveneens in een gehuurd pand. In 1908 verhuisde het naar een nieuw herenhuis met de naam 'Consolatio Afflictorum'. Het ziekenhuis telde op dat moment 28 bedden en 6 werknemers. Tevens was er een aparte keet waarin patiënten met besmettelijke ziekten ondergebracht werden. In 1967 bepaalde Stichting de Katholieke Ziekeninrichtingen voor de Liemers het beleid en werd de naam Consolatio Afflictorium veranderd in Ziekenhuis Zevenaar.

In 1980 verhuisde het ziekenhuis voor de tweede maal. Er vonden talloze verbouwingen plaats; zo kwam er in 1992 een nieuwe polikliniek, in 1998 een nieuwe Intensive Care (IC) en in 2003 een nieuwe Spoedeisende hulp (SEH). In 2008 volgden nog een nieuw operatiekamercomplex en personeelsrestaurant.

Het ziekenhuis in Zevenaar kent anno 2014 nog 130 bedden. Voor veel specialismen wordt poliklinische zorg aangeboden. Het aanbod aan medische voorzieningen van het ziekenhuis in Zevenaar is in de afgelopen jaren verminderd. Zo zijn onder andere in 2012 de afdeling spoedeisende hulp en in 2013 de afdeling verloskunde verdwenen. In januari 2015 er een speciale afdeling voor kwetsbare ouderen gekomen (IDAZ, InterDisciplinaire Afdeling Zevenaar). Ook zijn er 12 bedden voor nierdialyse gecreëerd.

In Arnhem-Zuid bevindt zich een polikliniek met laboratorium en diverse paramedische instellingen.



</doc>
<doc id="4029867" url="https://nl.wikipedia.org/wiki?curid=4029867" title="Joep Lange">
Joep Lange

Joseph Marie Albert (Joep) Lange (Nieuwenhagen, 25 september 1954 – Hrabove, oblast Donetsk (Oekraïne), 17 juli 2014) was een Nederlands hoogleraar infectieziekten en aidsdeskundige. 

Hij studeerde geneeskunde aan de Universiteit van Amsterdam en promoveerde in 1987. Sinds 1983 hield hij zich bezig met de bestrijding van hiv en aids. Hij deed onder andere proeven rond de behandeling met virusremmers. Van 1992 tot 1995 was Lange werkzaam bij de Wereldgezondheidsorganisatie. Tussen 2002 en 2004 was hij voorzitter van de International AIDS Society (IAS). Ook is hij directeur en bestuursvoorzitter van het Amsterdam Institute for Global Health and Development (AIGHD) geweest.

Lange werkte onder andere voor het Academisch Medisch Centrum (verbonden aan de Universiteit van Amsterdam), waar hij leiding gaf aan het Department of Global Health. Sinds 2006 was hij er hoogleraar. Hij richtte de Stichting PharmAccess op, die streeft naar het betaalbaar maken van medicijnen. Ook was hij verbonden aan de Health Insurance Fund Foundation, die duurzame financiering van de gezondheidszorg in ontwikkelingslanden bevordert. In 2007 werd hij bekroond met de Eijkman-medaille voor zijn prestaties in de tropische geneeskunde en de internationale geneeskunde.

Lange en zijn partner Jacqueline van Tongeren behoorden tot de passagiers van Malaysia Airlines-vlucht 17 die boven Oekraïne neerstortte. Zij waren met tientallen anderen op weg naar een internationale aidsconferentie in de Australische stad Melbourne. Tot de velen die hun medeleven betuigden behoorde de Franse Nobelprijswinnares Françoise Barré-Sinoussi. Ook de Amerikaanse president Barack Obama stond op een persconferentie stil bij het overlijden van de aids-experts en -activisten die bij de vliegramp omkwamen.


</doc>
<doc id="4030638" url="https://nl.wikipedia.org/wiki?curid=4030638" title="Marcel Payfa">
Marcel Payfa

Marcel Hyacinthe Auguste Payfa (Sint-Gillis, 29 juli 1921 - Watermaal-Bosvoorde, 13 januari 2003) was een Belgisch volksvertegenwoordiger en senator.

Hij promoveerde tot doctor in de geneeskunde (1947) aan de ULB.

Hij was medestichter van het FDF en werd verkozen tot FDF-volksvertegenwoordiger voor het arrondissement Brussel in 1971. Hij vervulde dit mandaat tot in 1974.
In maart 1974 werd hij senator en bleef dit ambt uitoefenen tot in 1981.

Hij was de man van Andrée Fosserez (1921-2004), die burgemeester was van Watermaal-Bosvoorde, en de vader van Martine Payfa, die haar moeder als burgemeester opvolgde. Hij was zelf een tiental jaren voorzitter van het OCMW van Watermaal-Bosvoorde.



</doc>
<doc id="4030789" url="https://nl.wikipedia.org/wiki?curid=4030789" title="Augustin Peel">
Augustin Peel

Augustin Louis Joseph Peel (Kortrijk, 25 september 1872 - 22 februari 1949) was een Belgisch volksvertegenwoordiger.

Peel promoveerde tot doctor in de geneeskunde aan de Katholieke Universiteit Leuven, waar hij lid was van K.A.V. Lovania Leuven. Hij vestigde zich later in Kortrijk.

In 1903 werd hij verkozen tot gemeenteraadslid van Kortrijk en bleef dit tot in 1930. Van 1920 tot 1927 was hij er schepen.

In december 1911 volgde hij de overleden Edouard Busschaert op als katholiek volksvertegenwoordiger voor het arrondissement Kortrijk. Hij vervulde dit mandaat tot in 1919 (of tot in 1921). Hij werd nadien niet meer herkozen.

In 1921 werd hij arrondissementsvoorzitter van de Christelijke Middenstandsvereniging en in 1924 voorzitter van de middenstandsbond van Kortrijk.




</doc>
<doc id="4030822" url="https://nl.wikipedia.org/wiki?curid=4030822" title="The Kiss (1900)">
The Kiss (1900)

The Kiss is een Amerikaanse film uit 1900. De film werd gemaakt door de Edison Manufacturing Company en toont de assistent van Thomas Edison, Fred Ott, die een vrouw kust en knuffelt.



</doc>
<doc id="4030948" url="https://nl.wikipedia.org/wiki?curid=4030948" title="Walter V. Peeters">
Walter V. Peeters

Walter V. Peeters (Buggenhout, 20 december 1935) was een Belgisch senator.

Peeters volgde de oude humaniora aan het Heilige Maagdcollege in Dendermonde. Hij promoveerde tot doctor in de geneeskunde na studies aan de Katholieke Universiteit Leuven en de Harvard Medical School in Boston. Hij was medestichter en redactiesecretaris van het Vlaamsgezind studentenblad voor studenten geneeskunde "Palfijn".

Hij vestigde zich als huisarts in Hamme en stichtte er een Volksunie-afdeling.

In 1976 werd hij verkozen tot gemeenteraadslid van Hamme.

In 1979 volgde hij Maurits Coppieters op als senator. Hij was:

In de periode januari-oktober 1980 zetelde hij als gevolg van het toen bestaande dubbelmandaat ook in de Cultuurraad voor de Nederlandse Cultuurgemeenschap, die op 7 december 1971 werd geïnstalleerd. Vanaf 21 oktober 1980 tot oktober 1985, en opnieuw van februari 1988 tot november 1991, was hij lid van de Vlaamse Raad, de opvolger van de Cultuurraad en de voorloper van het huidige Vlaams Parlement. 

Van 1985 tot 1991 zetelde hij in het partijbestuur van de Volksunie. In 1991 nam hij ontslag uit onvrede voor de evolutie van deze partij. Hij was nadien nog actief in de Vlaamse Volksbeweging, waarvan hij ondervoorzitter werd.




</doc>
<doc id="4031465" url="https://nl.wikipedia.org/wiki?curid=4031465" title="Maurice Petit">
Maurice Petit

Maurice Ernest Jean-Marie Petit (3 oktober 1918 - Malmedy, 8 juli 1992) was een Belgisch volksvertegenwoordiger.

Petit promoveerde tot doctor in de geneeskunde (1944) aan de Universiteit van Luik en vestigde zich in Verviers. Hij trouwde met Gisèle Lejeune (Gembloers, 1923 - Spa, 2013). Ze hadden 4 kinderen. Na zijn dood bleef ze in Malmedy wonen, waar ze ook werd begraven.

Hij was van 1971 tot 1974 volksvertegenwoordiger voor het arrondissement Verviers, verkozen op de lijst van het Rassemblement Wallon.



</doc>
<doc id="4031569" url="https://nl.wikipedia.org/wiki?curid=4031569" title="Jean Persoons">
Jean Persoons

Jean François Persoons (Kapelle-op-den-Bos, 3 maart 1863 - Lokeren, 24 december 1924) was een Belgisch volksvertegenwoordiger.

Jan Persoons was de zoon van Henri Persoons en hij trouwde met een dochter van Cesar Cruyt. Allebei waren ze actief binnen de liberale partij. Zijn dochter trouwde met Julius Hoste.

Hij promoveerde tot doctor in de geneeskunde (1886) aan de ULB en vestigde zich in Lokeren.

Hij behoorde tot de progressieve en Vlaamsgezinde liberalen, en werd verkozen, op een kartellijst van liberalen en socialisten, tot liberaal volksvertegenwoordiger voor het arrondissement Sint-Niklaas en vervulde dit mandaat tot in 1919. Hij diende Vlaamsgezinde wetsvoorstellen in en was voorstander van de vernederlandsing van de Gentse universiteit.

Van 1921 tot aan zijn dood was hij gemeenteraadslid in Lokeren.




</doc>
<doc id="4031969" url="https://nl.wikipedia.org/wiki?curid=4031969" title="RAV Hollands Midden">
RAV Hollands Midden

De Regionale Ambulance Voorziening (RAV) Hollands Midden (tot 2012 genaamd RAD Hollands Midden) is een onderdeel van de "Regionale Dienst Openbare Gezondheidszorg (RDOG) Hollands Midden" en verantwoordelijk voor het uitvoeren van ambulancezorg in de Veiligheidsregio Hollands Midden ingevolge de Tijdelijke wet ambulancezorg (Twaz), die van 1 januari 2013 tot en met 1 januari 2018 de ambulancezorg regelt. 

De hoofdvestiging van de "RAV Hollands Midden" zit sinds 11 april 2013 in een nieuwgebouwd onderkomen aan de Vondellaan te Leiden, waar nu ook het Nationaal Ambulance- en Eerste Hulpmuseum is ondergebracht.

De standplaatsen van de ambulances in de regio Hollands Midden zijn: 

De RAV Hollands Midden heeft 220 medewerkers, waarvan 170 ambulancemedewerkers (50/50 chauffeurs en verpleegkundigen), 25 meldkamercentralisten en 25 medewerkers in staf en ondersteuning.


</doc>
<doc id="4032313" url="https://nl.wikipedia.org/wiki?curid=4032313" title="Derde oog">
Derde oog

Het derde oog is een zintuiglijk orgaan dat voorkomt bij onder andere sommige hagedissen. Het is anatomisch zeer inferieur aan bijvoorbeeld het menselijk oog of het facetoog van insecten. Het derde oog is meestal niet meer dan een of meerdere relatief doorzichtige schubben die lichtgevoelige cellen bedekken. Het derde oog kan daarmee hooguit grove veranderingen in de lichtintensie waarnemen. De functie is waarschijnlijk om aanvallende roofvogels of slangen die van boven naderen aan te zien komen.

Oorspronkelijk was het oog bij veel Tetrapoda beter ontwikkeld. Het had wellicht een functie in de regulering van de hormoonhuishouding die een aanpassing aan de daglengte mogelijk maakte. Het oog bevindt zich meestal in een opening tussen de wandbeenderen, de "ossa parietalia".


</doc>
<doc id="4032322" url="https://nl.wikipedia.org/wiki?curid=4032322" title="Pediculosis pubis">
Pediculosis pubis

Pediculosis pubis (ook wel phthiriasis pubis) is een seksueel overdraagbare huidaandoening die wordt veroorzaakt door de schaamluis ("Pthirus pubis"), een parasitair insect die zich kan ophouden in het schaamhaar van de mens. Deze soort luis kan zich ook ophouden op andere plaatsen met beharing zoals de wimpers en borsthaar. Infecties leiden meestal tot jeuk en schrijnende pijn in de schaamstreek. Behandeling met insecticiden zoals permethrin, pyrethrine of piperonylbutoxide is buitengewoon effectief. Ongeveer 2% van de wereldbevolking is met deze aandoening besmet.


</doc>
<doc id="4032464" url="https://nl.wikipedia.org/wiki?curid=4032464" title="Pediculosis capitis">
Pediculosis capitis

Pediculosis capitis is een aandoening veroorzaakt door de hoofdluis ("Pediculus humanus capitis") die het haar van de drager heeft gekoloniseerd. Typisch voor deze infectie is dat zij alleen optreedt in het haar op het hoofd. De hoofdluis leeft van menselijk bloed en veroorzaakt daarom jeuk. Behandeling tegen hoofdluis bestaat uit het toepassen van insecticiden zoals pyrethrine of permethrin. Er bestaan ook geneesmiddelen op basis van kruiden.



</doc>
<doc id="4032519" url="https://nl.wikipedia.org/wiki?curid=4032519" title="Paul Piéraert">
Paul Piéraert

Paul Auguste Marie Piéraert (Geraardsbergen, 5 november 1871 - 2 augustus 1910) was een Belgisch volksvertegenwoordiger.

Pieraert werd doctor in de geneeskunde en vestigde zich in Geraardsbergen. 

In mei 1902 werd hij verkozen tot katholiek volksvertegenwoordiger voor het arrondissement Aalst en vervulde dit mandaat tot aan de verkiezingen van mei 1904.

Hij werd opnieuw volksvertegenwoordiger in november 1907 in opvolging van de overleden Léon de Bethune en zetelde tot aan zijn eigen dood. Hij werd toen opgevolgd door Romain Moyersoen. Hij was amper 39 toen hij stierf.



</doc>
<doc id="4032583" url="https://nl.wikipedia.org/wiki?curid=4032583" title="Furazolidon">
Furazolidon

Furazolidon was in de handel als antibacterieel geneesmiddel. Het werd in Nederland reeds in 1980 uit de handel gehaald wegens bijwerkingen. De resorptie uit het maag-darmkanaal is gering. Furazolidon werd toegepast bij darminfecties door Shigella, Salmonella en enteropathogene colibacteriën. Het werkingsspectrum is vergelijkbaar met het bekendere Nitrofurantoïne.

Furazolidon werd gebruikt bij mensen en dieren. Het gebruik is inmiddels in Europa totaal verboden.

Het testen van eventueel besmet vlees is met 1400 euro erg duur.

Juli 2014 ontstond grote opschudding in Nederland toen het middel werd aangetroffen in vleeskalveren. Inmiddels geldt een nultolerantie voor dit middel wegens mogelijke carcinogene en mutagene eigenschappen. Het veevoederbedrijf wijst in eerste instantie naar duivenpoep. Op 26 juni oordeelde het RIVM dat een recall van het vlees niet nodig was, wegens de geringe aangetroffen hoeveelheden. Op 29 juli werd begonnen met de ruiming van ongeveer 2500 vleeskalveren.

Hoewel het geneesmiddel uit de handel is genomen wegens bovenstaande verdenkingen en er in Europa een nultolerantie geldt, wordt het de laatste jaren serieus onderzocht bij antibioticaresistentie. Er zijn 4 studies afgerond, buiten Europa en de Verenigde Staten, in een combinatherapie bij Helicobacter pylori. In de Verenigde Staten is men minder negatief dan in Europa.
Het middel wordt ervan verdacht carcinogeen te zijn. Het wordt onderzocht bij AML. Middelen die kankercellen doden zijn wel vaker zelf carcinogeen.


</doc>
<doc id="4032733" url="https://nl.wikipedia.org/wiki?curid=4032733" title="Pediculosis corporis">
Pediculosis corporis

Pediculosis corporis is een huidaandoening veroorzaakt door de kleerluis ("Pediculus corporis"). Deze luis legt eitjes in de naden van kleding. De luizen hechten zich ook aan kleding en niet zoals de zeer verwante hoofdluis aan de haren. Kleerluizen zijn hinderlijk en pijnlijk voor mensen die ermee besmet zijn omdat zij bloed zuigen. Deze luizen kunnen ziekten overbrengen zoals vlektyfus en loopgravenkoorts. De luis kan zich verspreiden door lichaamscontact en gezamenlijk gebruik van textiel zoals kleding en beddengoed.


</doc>
<doc id="4032744" url="https://nl.wikipedia.org/wiki?curid=4032744" title="Pediculosis">
Pediculosis

Pediculosis is een huidaandoening veroorzaakt door de bloedzuigende luizen. Er zijn drie verschillende soorten luizen die ieder afzonderlijk voor een bepaald type huidaandoening verantwoordelijk zijn:


</doc>
<doc id="4032758" url="https://nl.wikipedia.org/wiki?curid=4032758" title="Cimicosis">
Cimicosis

Cimicosis is een huidaandoening veroorzaakt door de bloedzuigende bedwantsen ("Cimex lectularius"). De aandoeningen kunnen nauwelijks zichtbaar zijn, maar ook opvallende blaren veroorzaken.

Voor een goede diagnose moet zowel het typische patroon van de beten op de huid als de aanwezigheid van de bedwants worden waargenomen. Behandeling vindt plaats door bestrijding van de bedwants (""bed bug"") en diens eitjes en nimfen.


</doc>
<doc id="4032943" url="https://nl.wikipedia.org/wiki?curid=4032943" title="Arsène Pigeolet">
Arsène Pigeolet

Arsène Victor Auguste Pigeolet (Nijvel, 9 september 1814 – Brussel, 19 mei 1902) was een Belgisch senator.

Pigeolet was de zoon van juwelier Ernest Figeolet en van Catherine Taminne. Hij trouwde met Marie-Elisabeth Evenepoel.

Hij promoveerde tot doctor in de geneeskunde (1838) en tot doctor in de chirurgie (1838) aan de ULB.

Hij vestigde zich in Brussel en werd gelijktijdig of opeenvolgend de arts en chirurg voor talrijke sociale instellingen:

Aan de ULB werd hij docent (1849), buitengewoon hoogleraar (1850), en gewoon hoogleraar (1855-1885).

Op het politieke terrein werd hij gemeenteraadslid voor Brussel (1872-1884). In 1878 werd hij verkozen tot liberaal senator voor het arrondissement Nijvel en vervulde dit mandaat tot in 1888.

Verder vervulde Pigeolet nog allerhande functies:



</doc>
<doc id="4032949" url="https://nl.wikipedia.org/wiki?curid=4032949" title="Nepenthes madagascariensis">
Nepenthes madagascariensis

Nepenthes madagascariensis is een soort bekerplant uit de familie "Nepenthaceae" die van origine voorkomt in Madagaskar.

Al in 1658 werd de plant ontdekt door Étienne de Flacourt, nog voor het systeem van Linnaeus werd gebruikt. Flacourt gaf de plant de naam "Amramatico". Hij publiceerde het in zijn boek "Histoire de la Grande Isle de Madagascar" uit 1661.

Het was uiteindelijk Poiret die in 1797 de plant voor het eerst wetenschappelijk publiceerde in "Encyclopédie Méthodique, Botanique 4: 459. (1798)".

De soort is van origine endemisch in Madagaskar en komt vooral voor in het oosten van het eiland, in de laaglandbossen van Madagaskar en verspreidt zich van het Nationaal park Masoala tot aan de stad Tôlanaro. De plant leeft voornamelijk aan de droge randen van moerassen maar is ook te vinden op zandgronden. De plant is ook een schamele exoot in Australië, India, Thailand en Sri Lanka.

De soort staat vermeld als "kwetsbaar" op de IUCN Rode Lijst. Ook staat de soort in Appendix II van CITES, waardoor er geen planten of delen daarvan van deze soort mogen worden geëxporteerd zonder vergunning.

De plant groeit als een struik en is zelden een klimplant. De plant wordt meestal niet hoger dan 2 meter. Jonge plantendelen zijn altijd lichtelijk bedekt met rode, meercellige haren van ongeveer 1 millimeter lang. De internodia, het stuk tussen twee knopen, zijn erg kort en hebben een lengte van 3, zelden 4 centimeter.

De bladeren hebben een bladsteel van 2 tot 5 centimeter lang en 1 (zelden 0,8) tot 1,5 centimeter dik. De leerachtige, groene bladeren zijn ovaal en hebben een lengte tot de 28 centimeter en een breedte van 2 tot 8 centimeter. Deze bladeren zijn aan de bovenzijde kaal maar de onderzijde is licht behaard. De ranken zijn 10 tot 38 centimeter lang en 1 tot 3 millimeter dik.

De bekers kunnen 26 centimeter lang worden. De deksel is bijna cirkelvormig. De bekers hebben vaak een gele tot groene kleur, maar kunnen ook rood tot paarsachtig worden.

"N. madagascariensis" is tweehuizig. De bloemblaadjes zijn meestal roodachtig tot donkerbruin van kleur en draaien naar het zonlicht.

De soort telt twee variëteiten:

"Nepenthes madagascariensis" is een vleesetende plant en zijn vangst bestaat gemiddeld genomen voor 80,2% uit mieren, 9,7% uit vliegen, 4,4% uit kevers en 6,7% uit overige geleedpotigen, zoals spinnen.

Ook kunnen er in de bekers larven leven van muggen, met name van het geslacht "Uranotaenia", halmvliegen en mijten uit het geslacht "Creutzeria".


</doc>
<doc id="4034802" url="https://nl.wikipedia.org/wiki?curid=4034802" title="Butyronitril">
Butyronitril

Butyronitril (ook wel n"-butyronitril of n"-propylcyanide) is een organische verbinding met als brutoformule CHN. De stof komt voor als een licht ontvlambare en giftige vloeistof met een amandelachtige geur, die slecht oplosbaar is in water.

In 2009 werden butyronitril en ethylformiaat gedetecteerd in de moleculaire wolk Sagittarius B2 nabij het centrum van de Melkweg. Deze moleculen behoorden tot de meest complexe die tot dan in de interstellaire ruimte waren waargenomen.

Butyronitril kan bereid worden door de hydrocyanering van propeen: dit is de additie van waterstofcyanide (blauwzuur) aan propeen.

Een andere mogelijkheid is de ammoxidatie van butyraldehyde of 1-butanol. Dit is de reactie van butyraldehyde of butanol met ammoniak in de aanwezigheid van zuurstofgas en een geschikte katalysator.

Butyronitril kan ook bereid worden met de Kolbe-nitrilsynthese door reactie tussen 1-propylbromide en natriumcyanide.

Butyronitril is een bouwsteen van amprolium, een diergeneeskundig middel voor pluimvee. Het wordt ook soms gebruikt als oplosmiddel.




</doc>
<doc id="4034922" url="https://nl.wikipedia.org/wiki?curid=4034922" title="Medisch Centrum Alkmaar">
Medisch Centrum Alkmaar

Het Medisch Centrum Alkmaar (ook bekend als het MCA) is een regionaal ziekenhuis in de Nederlandse stad Alkmaar. Het ziekenhuis werk bestuurlijk samen met het Gemini in de MCA Gemini Groep. Een deel van het ziekenhuis is gevestigd in de voormalige Cadettenschool.

Het Medisch Centrum Alkmaar ontstond door de fusie van het Sint Elisabethziekenhuis en het Centraal Ziekenhuis. Vanaf 1974 tot 2001 gaan steeds meer afdelingen en diensten over van het Sint-Elisabeth Ziekenhuis naar het Centraal Ziekenhuis. Het Centraal Ziekenhuis bevindt zich daardoor in een jaren durende verbouwing. Grote diagnostiek en behandelgebouwen worden aangebouwd tot het ziekenhuis uiteindelijk de huidige vorm heeft.

In 2001 worden de gebouwen en terreinen van het Elisabeth Ziekenhuis geruild tegen de gebouwen en terreinen van het bejaardenhuis/verzorgingshuis Westerlicht-De Hout. In mei 2001 verlaten de laatste afdelingen de locaties van het Elisabeth Ziekenhuis en worden grote delen van het Elisabeth Ziekenhuis gesloopt. De voorgevel aan de Van Everdingenstraat heeft de status van beschermd rijksmonument en blijft daarom gespaard. Het is een onderdeel van het nieuwe zorgcentrum Westerhout.

In 2008 zijn de raden van bestuur van het Gemini Ziekenhuis in Den Helder en het MCA samengevoegd, de instellingen zelf zijn zelfstandig gebleven. De ziekenhuizen hebben een raad van bestuur en een aantal bestuurlijke instellingen zijn samengevoegd.
In 2013 werd het ziekenhuis door de Elsevier uitgeroepen tot het beste ziekenhuis van Nederland. De beoordeling vond plaats op meerdere gebieden, waaronder: patiëntgerichtheid, medische zorg, veiligheid, effectiviteit en wachttijden. Het MCA scoorde op de eerste vier zodanig dat het als beste in de test eindigde.

In januari 2015 fuseerde het MCA met het Gemini ziekenhuis. Op 10 december 2015 gaan de ziekenhuizen verder onder de naam "Noordwest ziekenhuisgroep" 


</doc>
<doc id="4035230" url="https://nl.wikipedia.org/wiki?curid=4035230" title="Prosensa">
Prosensa

Prosensa Holding N.V. is een Nederlands biotechnologiebedrijf dat in 2002 is opgericht als spin-off van het Leids Universitair Medisch Centrum. Het ontwikkelt medicijnen tegen genetische aandoeningen waarvoor nog geen medicijnen bestaan, zoals Duchenne, myotone dystrofie en de ziekte van Huntington. Op 24 november 2014 werd bekend dat Prosensa is overgenomen door BioMarin.

De portfolio van klinische en preklinische RNA-gebaseerde kandidaat-geneesmiddelen van Prosensa is momenteel gericht op de behandeling van DMD. Prosensa's voornaamste product, drisapersen heeft Fase III klinische studies afgerond. Drie aanvullende producten, PRO044, PRO045 en PRO053 zijn in klinische ontwikkeling, en PRO052 en PRO055 zijn in een vergevorderd preklinisch ontwikkelingsstadium. Ook kent Prosensa een onderzoeksprogramma genaamd PROSPECT, dat een nieuwe en innovatieve toepassing van haar exon skipping technologie platform omvat, aanbrengen van meerdere exon skipping, specifiek te richten zeldzamere mutaties (aanvankelijk in exon 10 tot 30 regio) begon in het dystrofine gen. Deze aanpak zou toepasbaar zijn voor 5-13% van de groep DMD-patiënten. 

Naast de klinische studies doet Prosensa een Natural History Study in 10 landen. Het doel van deze studie is het karakteriseren van de natuurlijke historie en de progressie van DMD, om te helpen de hoogte van het ontwerp van toekomstige studies, om biomarkers van de veiligheid en de progressie van de ziekte vast te leggen en om vergelijkende gegevens te verstrekken voor de ontwikkeling van zeldzame exons waarvoor formele gecontroleerde studies niet haalbaar zijn. 

Prosensa startte haar activiteiten in 2002 en is gevestigd in Leiden, Nederland. Het bedrijf werkt nauw samen met de academische wereld, patiëntenverenigingen en deskundigen wereldwijd. Prosensa sloot een exclusieve licentieovereenkomst in 2003 met het Leids Universitair Medisch Centrum (LUMC) voor hun eigen RNA-modulatie-exon skipping technologie om behandelingen voor DMD, andere neuromusculaire aandoeningen en indicaties buiten het gebied van neuromusculaire aandoeningen te ontwikkelen. 

Een Amerikaanse aandeelhouder heeft in 2014 voor de rechtbank in New York een class-action aangespannen tegen Prosensa, omdat hij zich misleid zou voelen bij de beursgang in juni 2013 bij NASDAQ. Zijn veronderstelling was, dat Prosensa een medicijn zou hebben ontwikkeld tegen de ziekte van Duchenne en daarvoor op korte termijn royalty's zou ontvangen. Echter, drie maanden later zou gebleken zijn dat het medicijn niet echt werkt, met een forse koersdaling als gevolg.

Op 24 november 2014 werd bekend dat Prosensa heeft ingestemd met een volledige overname door zijn Amerikaanse branchegenoot BioMarin Pharmaceutical Inc. (NASDAQ: BMRN) voor 680 miljoen dollar (548 miljoen euro).


</doc>
<doc id="4035292" url="https://nl.wikipedia.org/wiki?curid=4035292" title="Veldwarkruid">
Veldwarkruid

Veldwarkruid ("Cuscuta campestris") is een eenjarige parasitaire plant die behoort tot de windefamilie ("Convolvulaceae").
De soort komt oorspronkelijk uit Noord-Amerika en is inmiddels verspreid over andere delen van de wereld, waaronder Europa en Australië. In Nederland is de plant zeer zeldzaam.

De plant wordt 10 tot 50 cm hoog. De geel- tot groenachtig witte bloemen bloeien van juli tot in de herfst. De vrucht is een doosvrucht.
Veldwarkruid komt voor op akkers en parasiteert planten van de vlinderbloemenfamilie.


</doc>
<doc id="4035301" url="https://nl.wikipedia.org/wiki?curid=4035301" title="Oeverwarkruid">
Oeverwarkruid

Oeverwarkruid ("Cuscuta gronovii") is een eenjarige parasitaire plant die behoort tot de windefamilie ("Convolvulaceae").
De soort komt oorspronkelijk uit Noord-Amerika en is inmiddels verspreid over andere delen van de wereld, waaronder Europa. In Nederland is de plant zeer zeldzaam.

De plant wordt 15 tot 45 cm hoog. De witte bloemen bloeien van juli tot in de herfst. De vrucht is een doosvrucht.

Oeverwarkruid komt voor langs oevers en waterkanten, de plant parasiteert op wilgen en oeverplanten.


</doc>
<doc id="4035309" url="https://nl.wikipedia.org/wiki?curid=4035309" title="Hopwarkruid">
Hopwarkruid

Hopwarkruid ("Cuscuta lupuliformis") is een eenjarige parasitaire plant die behoort tot de windefamilie ("Convolvulaceae").
De soort staat op de Nederlandse Rode lijst van planten als zeldzaam en stabiel.
De soort komt oorspronkelijk uit Oost- en Midden-Europa en West-Siberië.

De plant wordt 1 tot 2 meter hoog. De wit tot roze/rode bloemen bloeien van juni tot in de herfst. De vrucht is een doosvrucht.

Hopwarkruid groeit op vochtige en voedselrijke grond. De plant parasiteert op de wilg, braam, eik, vogelkers en grote brandnetel.


</doc>
<doc id="4035378" url="https://nl.wikipedia.org/wiki?curid=4035378" title="Sint-Elisabeth Ziekenhuis (Alkmaar)">
Sint-Elisabeth Ziekenhuis (Alkmaar)

Het Sint-Elisabeth Ziekenhuis was een ziekenhuis in Alkmaar uit 1927 dat na de fusie met het Stadsziekenhuis Alkmaar is opgegaan in het Medisch Centrum Alkmaar.

De naam Sint-Elisabeth voor het ziekenhuis in Alkmaar is al lang in gebruik. Volgens de archieven van de Sint-Adelbertusabdij werd al in 1341 een "Sint Elisabethgasthuys", ook wel "St. Elisabethshospitaal" gesticht door de bemoeienis van de Abdij van Egmond. Het zou het eerste georganiseerde ziekenhuis in Alkmaar zijn geweest.

In 1785 werden het Sint Elisabethgasthuis of "Vrouwengasthuis" en het Mannengasthuis tot het Stadsziekenhuis samengevoegd. De naam Elisabeth verdween tot de katholieken in 1897 de naam "Sint Elisabethgesticht" voor hun ziekenhuis aan de Emmastraat gebruikten. Het gesticht werd bestuurd door de Hippolytusstichting die onder de congregatie van de Zusters Augustinessen van Barmhartigheid in Delft viel. Het Sint Eliabethgesticht had 40 bedden en beschikte over een goede operatiekamer. Na verloop van tijd deden ook niet-katholieken steeds vaker een beroep op het Sint Elisabethgesticht, niet in de laatste plaats omdat het Stadsziekenhuis sterk verouderd was geraakt.

Om aan de zo ontstane beddennood het hoofd te bieden werd er in 1925 gestart met de bouw van een nieuw ziekenhuis aan de Van Everdingenstraat dat in 1927 in gebruik werd genomen. De naam werd veranderd in Sint-Elisabeth Ziekenhuis. Het had 350 bedden en was daarmee één van de grootste ziekenhuizen van Nederland.

Het Stadsziekenhuis ging intussen vanaf 1930 met 150 bedden in de verbouwde Cadettenschool verder. Alkmaar had toen dus twee ziekenhuizen, en in totaal 500 bedden. Het stadsziekenhuis veranderde in 1931 de naam in Centraal Ziekenhuis.

Na de opening in 1965 van een nieuw gebouw voor het Centraal Ziekenhuis, raakte het Sint-Elisabeth Ziekenhuis verouderd en wilde eigenlijk weer nieuw bouwen. In 1965 droeg de Sint Hippolytusstichting het ziekenhuis over aan de stichting Sint Elisabethziekenhuis. Toestemming voor nieuwbouw bleef echter uit. Dit leidde er mede toe dat er overleg werd gezocht met het Centraal Ziekenhuis om over een gezamenlijke toekomst te praten. De ziekenhuizen lagen nog geen 500 meter van elkaar. De fusie kwam er en vanaf 1 juli 1974 gingen beide ziekenhuizen samen verder onder de naam Medisch Centrum Alkmaar.


</doc>
<doc id="4035600" url="https://nl.wikipedia.org/wiki?curid=4035600" title="Cuscuta">
Cuscuta

Warkruid ("Cuscuta") is een geslacht van parasitaire planten uit de Windefamilie ("Convolvulaceae"). Het geslacht bevat ongeveer tweehonderd soorten die wereldwijd voorkomen.

Alle soorten van het geslacht zijn eenjarige klimmende parasitaire planten, die groeien op hun waardplant in een draadachtige structuur. Per soort verschilt de waardplant.

Na kieming van het zaad wordt er een wortel gevormd. Zodra de zaailing een geschikte waardplant gevonden heeft, verdwijnt de wortel. Vindt de zaailing binnen de eerste paar dagen geen waardplant dan sterft hij.
Wanneer warkruid contact maakt met zijn waardplant, draait de plant zich om zijn gastheer en dringt hij de vaten van stengel met boorwortels binnen.
Hierdoor krijgt warkruid zijn voedingstoffen en heeft de plant geen contact meer nodig met de bodem.

Volwassen planten hebben geen of sterk gereduceerde bladeren (2 mm grote schubjes) en bladgroen is nauwelijks aanwezig.
De planten zijn vaak geel, oranje of rood van kleur.

De witte bloemen zijn tweeslachtig, radiaal symmetrisch en meestal vier of vijftallig. De bloemkroon is buisvormig.

Warkruid is het enige parasitaire geslacht in de familie van de windeplanten. Het geslacht wordt soms ondergebracht in de Warkruidfamilie (Cuscutaceae). De Angiosperm Phylogeny Group heeft het geslacht echter na moleculair genetisch onderzoek ondergebracht bij de Windefamilie.

De volgende soorten komen in België en Nederland voor:


"Cuscuta suavolens" komt adventief voor in België.

Verdwenen uit België en Nederland:



</doc>
<doc id="4036612" url="https://nl.wikipedia.org/wiki?curid=4036612" title="Grijpstaart">
Grijpstaart

Een grijpstaart is de staart van een dier die is aangepast aan het vastgrijpen of vasthouden van objecten. Zo vormt de staart een 'vijfde ledemaat'. Deze staart wordt vooral gevonden bij dieren die in bomen leven. De staart dient dan als hulp bij het klimmen of als anker zodat het dier met zijn volle gewicht aan de staart kan hangen. Sommige dieren kunnen met hun grijpstaart ook objecten vastpakken en verplaatsen.

Alhoewel sommige ongewervelden zoals schorpioenen ook een staart hebben, worden grijpstaarten alleen aangetroffen bij gewervelde dieren, voornamelijk zoogdieren, slangen en enkele hagedis- en salamandersoorten, maar ook bij zeepaardjes en andere vissen uit de familie Syngnathidae. Bij zoogdieren heeft de staart vaak een kale plek voor de grip.

Grijpstaarten komen voornamelijk voor bij klimmende dieren, omdat de staart hen extra grip geeft. De meeste dieren met een grijpstaart zijn bewoners van de boomkruin. De eigenschap wordt voornamelijk waargenomen bij dieren uit de regenwouden van de Nieuwe Wereld. Zo heeft geen enkele apensoort in de Oude Wereld een grijpstaart, maar verscheidene soorten uit de Nieuwe Wereld wel. Gedacht wordt dat dit komt, omdat het bos hier dichter is dan in Afrika of Zuidoost-Azië en meer lianen bevat. In de meer open bossen van Zuidoost-Azië komen weer veel meer zwevende dieren voor. In Australië en Nieuw-Guinea komen daarentegen zowel dieren met grijpstaarten als dieren met een zweefhuid voor.






</doc>
<doc id="4036861" url="https://nl.wikipedia.org/wiki?curid=4036861" title="Joost Balbian">
Joost Balbian

Joos(t) Balbian, ook "Justus" of "Jodocus", (Aalst, 10 augustus 1543 - Gouda, 2 mei, 1616) was een Nederlandse arts en liefhebber van de alchemie.

Balbian werd in 1543 in Aalst geboren als zoon van de uit Piemont afkomstige tafelhouder (=geldhandelaar) Jean Balbian en Anna van Gavere. Balbian groeide op in Aalst en Gent. Hij studeerde rechten in Heidelberg en in Orléans en waarschijnlijk medicijnen in Italië. Na zijn studie keerde hij terug naar Gent, waar hij op 8 november 1569 trouwde met Josina Fouasse. Uit dit huwelijk werden acht kinderen in Gent geboren. Hij nam afstand van het katholieke geloof en sloot zich aan bij de calvinisten in Gent. Binnen de nieuw gevormde Gentse Republiek was hij in de periode 1577 tot 1584 kapitein van een compagnie infanterie. Na de inname van Gent door de Spanjaarden zat hij ruim een jaar gevangen. Daarna trok Balbian naar de Noordelijke Nederlanden en vestigde zich in Delft.

Zijn vrouw overleed in 1588 in Delft en hij hertrouwde op 2 juli 1596 in Dordrecht met Janneke Claes Vinkendr. Na zijn huwelijk vestigde hij zich in Gouda. Uit zijn tweede huwelijk werden acht kinderen in Gouda geboren. In 1608 werd hij aangeduid als arts in Gouda. Hij verkreeg van het stadsbestuur "vrijdom van waecken" en van "stadsacchijnsen". In 1611 volgde zijn officiële benoeming tot stadsarts als opvolger van de in dat jaar overleden stadsarts. In 1612 verkreeg hij het poorterschap van Gouda.

Balbian was een liefhebber van de alchemie. Hij legde een uitgebreide verzameling aan van alchemistische geschriften. Hij beschreef minutieus de door hem verzamelde werken. Zijn uitgebreide handschrift over de alchemie is opgenomen in de collectie van de British Library. Daarnaast redigeerde hij twee boekwerken met alchemistische teksten. Beide boeken werden uitgeven door Christoffel van Rafelingen in Leiden. Het eerste werk "Tractatus septem" bevat zeven traktaten over de steen der wijzen, ontleend aan een oud handschrift. In het tweede boek worden onder andere het geheim van Jodocus Greverus en uitspraken van de filosoof Alanus over de steen der wijzen weergegeven. Balbian was van mening dat de alchemie een wetenschap was, die een gave van God was, maar slechts toegankelijk voor een beperkte groep, die in staat was om de niet vrij toegankelijke materie te bevatten.

Balbian overleed op 2 mei 1616 op 72-jarige leeftijd in zijn woonplaats Gouda. Hij werd zes dagen later in de Sint-Janskerk begraven. Volgens Muylwijk werd hij niet in de kerk begraven, maar op het kerkhof omdat hij behoorde tot de contraremonstranten. Nadat de remonstranten het veld hadden moeten ruimen zou Balbian, aldus Muylwijk, ruim vijf jaar later in de Sint-Janskerk worden herbegraven. De oud-archivaris van de hervormde gemeente van Gouda, Henny van Dolder-de Wit toonde aan de hand van het grafboek van de kerk en het kamerboek van Gouda aan dat deze lezing onjuist is. Balbian kocht, aldus Van Dolder de Wit het graf begin 1616 en werd er op 8 mei 1616 begraven. Boven zijn graf werd aan de wand van het koor een vermoedelijk door Gregorius Cool gebeeldhouwd wandmonument aangebracht. In de tekst van het epitaaf is een verwijzing opgenomen naar zijn liefde voor de alchemie. Balbian werd als stadsarts opgevolgd door Martinus Herculanus Bloncq. Ook van deze stadsarts bevindt zich een epitaaf in de Sint-Janskerk.



</doc>
<doc id="4037176" url="https://nl.wikipedia.org/wiki?curid=4037176" title="Martinus Herculanus Bloncq">
Martinus Herculanus Bloncq

Martinus Herculanus Bloncq (Oud-Reeuwijk, 24 november 1578 - Gouda, 5 november 1659) was een Nederlandse arts en burgemeester.

Bloncq werd in 1578 in Oud-Reeuwijk geboren. Volgens de tekst op zijn grafzerk zou hij in Huize Poelgeest verwekt zijn. Hij studeerde medicijnen, mogelijk in Italië. In de tekst op zijn grafzerk zou gezinspeeld zijn op het behalen van zijn doctorsgraad in 1608 aan de geneeskundige school van Sienna. Hij trouwde op 9 december 1612 met Aryaentgen Aertsdochter de Jonge (ook "Adriana Arnoldi de Jonge" genoemd). In 1616 werd hij benoemd tot stadsarts van Gouda als opvolger van de in dat jaar overleden Joost Balbian. Bloncq zou deze functie meer dan veertig jaar vervullen, tot zijn overlijden in 1659, toen hij werd opgevolgd door een tweetal nieuwe artsen.

Bloncq was niet alleen geneesheer, maar hij vervulde ook diverse bestuurlijke functies in Gouda. Hij maakte vanaf 1619 deel uit van de Goudse vroedschap. Hij was onder meer kerkmeester, librijemeester, schepen en burgemeester van Gouda. Bloncq ijverde voor de vestiging van een stadsapotheek en zag vier jaar voor zijn overlijden zijn wens in vervulling gaan toen zijn assistent, de Goudse apotheker en notaris Dirck Vlack, toestemming kreeg van het stadsbestuur voor een "winkel van medicamenten". Als librijemeester was Bloncq belast met het toezicht op de boekenschat van de stad. In de dertig jaar dat hij deze functie vervulde droeg hij ook door persoonlijke schenkingen bij aan de vergroting van het boekenbezit. In de jaren 1642, 1643, 1647 en 1648 was Bloncq burgemeester van Gouda. Hij was een schrijver van grafschriften, die hij maakte voor zichzelf, zijn familieleden, vrienden en patiënten. In 1941 werden enkele van de door hem gemaakte grafschriften gepubliceerd in het Nederlands Tijdschrift voor Geneeskunde.

Nog tijdens zijn leven werd een epitaaf voor Blonck en zijn overleden echtgenote gemaakt, dat zich bevindt aan de noordelijke muur van het koor van de Goudse Sint-Janskerk onder het glas met de aankondiging geboorte van Johannes. Op het epitaaf staat in het midden een vrouwenfiguur afgebeeld met in haar rechterhand een boek en haar linkerhand rustend op een schaap. In de banderol staan de namen van Blonck en zijn echtgenoten en hun devies "Lijd en Mijd". Bloncq overleed in november 1659 op 80-jarige leeftijd in zijn woonplaats Gouda. Hij werd begraven in de Sint-Janskerk aldaar.


</doc>
<doc id="4037475" url="https://nl.wikipedia.org/wiki?curid=4037475" title="Wegloophuis">
Wegloophuis

Een wegloophuis is een opvanghuis voor mensen met een psychiatrische achtergrond. 

Begin jaren 1980 bestonden er 'wegloophuizen psychiatrie' in Utrecht, Haarlem, Amsterdam, Arnhem, Groningen, Den Haag, 's-Hertogenbosch, Rotterdam en Venray. Deze huizen waren geïnspireerd door het gedachtegoed van de antipsychiatrie. Ze waren bedoeld als toevluchtsoord voor mensen die het oneens waren met de manier waarop ze in de reguliere psychiatrie werden behandeld, en boden hen een kans om letterlijk uit de inrichting weg te lopen. Het onderdak was tijdelijk: het was de bedoeling dat er binnen enkele (3-6) maanden een definitieve verblijfsplaats zou worden gevonden.

Veel wegloophuizen die in de jaren tachtig werden opgericht, verdwenen binnen enkele jaren weer van het toneel. Alleen het wegloophuis in Utrecht, dat werd opgericht op 31 december 1981, bestaat nog steeds.




</doc>
<doc id="4037761" url="https://nl.wikipedia.org/wiki?curid=4037761" title="Darmhormonen">
Darmhormonen

Darmhormonen zijn een groep hormonen die worden uitgescheiden door enteroendocriene cellen in het maag-darmkanaal. De functie van de verschillende darmhormonen verschilt. Sommige darmhormonen beïnvloeden de spijsvertering, andere stimuleren insulinesecretie door het pancreas. Er zijn ook darmhormonen zijn die invloed hebben op het hongergevoel.

Er zijn meer dan 50 verschillende darmhormonen bekend. Hieronder een selectie van de meest bekende:


</doc>
<doc id="4037983" url="https://nl.wikipedia.org/wiki?curid=4037983" title="Myelitis">
Myelitis

Myelitis is de ontsteking van de witte of grijze massa van het ruggenmerg.


</doc>
<doc id="4037990" url="https://nl.wikipedia.org/wiki?curid=4037990" title="Artralgie">
Artralgie

Met artralgie, ook wel "arthralgie" (uit de stammen: arthro (gewricht) en algie (pijn)) worden diverse of algemene gewrichtspijnen bedoeld.
Het betreft hier geen ziekte maar een symptoom of een combinatie van symptomen.


</doc>
<doc id="4038086" url="https://nl.wikipedia.org/wiki?curid=4038086" title="Ebola-uitbraak in West-Afrika in 2014">
Ebola-uitbraak in West-Afrika in 2014

In 2014 brak in West-Afrika een epidemie van ebola uit. Ebola is een 
besmettelijke virusziekte die wordt veroorzaakt door het ebolavirus. De ziekte is in principe zeldzaam en komt typisch voor in de vorm van regionale uitbraken in landen in het midden van Afrika en in West-Afrika. De mortaliteit is hoog.

Op 25 maart 2014 rapporteerde de Wereldgezondheidsorganisatie dat het ministerie van Volksgezondheid van Guinee ebola in vier districten in het zuidoosten van het land had vastgesteld, met verdachte gevallen in de buurlanden Liberia en Sierra Leone die werden onderzocht. Op 14 oktober 2014 was de epidemie verspreid over drie landen: (Guinee, Liberia en Sierra Leone). Vijf landen (Senegal, Nigeria, Mali, Spanje en de Verenigde Staten) kenden incidentele gevallen waarbij besmetting te herleiden was.

De ebola-uitbraak in Congo met 68 besmettingen (waarvan 49 doden), vastgesteld op 9 oktober 2014, valt buiten deze epidemie. Intussen is Congo ebola-vrij verklaard.

De uitbraak van 2014 begon bij een jongetje van twee jaar oud Emile Ouamounou en zijn moeder uit Meliandou in de Guineese regio Guéckédou op 2 december 2013. Kort daarop stierven zijn zusje en grootmoeder. Omdat men in deze regio veel bushmeat eet zijn vleermuizen de vermoedelijke bron van besmetting. Zo zou de familie van het jongetje hebben gejaagd op de Hamerkopvleerhond en de Franquetvleerhond, twee soorten waarvan bekend is dat ze vaak dragers zijn van het ebolavirus. Ook besmet apenvlees is een mogelijke besmettingsbron. De begrafenis van de eerste slachtoffers zorgde voor verdere verspreiding van het virus. In februari 2014 is de ziekte via een gezondheidswerker, waarvan vermoed wordt dat deze het virus bij zich droeg, verder verspreid naar de Guineese regio's Macenta, Nzérékoré en Kissidougou. Het virus dat verantwoordelijk is voor deze epidemie is gerelateerd aan het Zaire ebolavirus, zo blijkt uit onderzoek.

In maart 2014 stierven zeker 111 mensen in Guinee aan het virus en waren er 127 geregistreerde geïnfecteerden. Ook in buurland Liberia werden eind maart 2014 twee besmettingen met het virus vastgesteld.

Op 10 april 2014 werd vastgesteld dat twee personen in Marokko besmet waren met ebola.

Begin augustus 2014 verspreidt de ziekte zich naar Benin. Het is op dat moment het vijfde West-Afrikaanse land waar ebola is vastgesteld. Op 8 augustus roept de WHO de ebola-uitbraak uit tot internationale noodsituatie. Tevens geeft het toestemming experimentele medicijnen zoals ZMapp en VSV-EBOV in te zetten voor de bestrijding. In Spanje overleed in dezelfde maand een missionaris in het Carlos III-ziekenhuis in Madrid, die was overgevlogen vanuit Afrika. Twee Amerikaanse hulpverleners worden voor behandeling van ebola naar de Verenigde Staten vervoerd. Beiden herstellen.

Op 24 augustus 2014 bleek dat het ebolavirus ook in het noordwesten van Congo-Kinshasa was opgedoken. Twee patiënten werden positief op het virus getest en zijn overleden. Dat maakte de minister van Volksgezondheid, Felix Kabange Numbi, bekend, zo schreef persbureau Reuters. Deze casus staat los van de grote epidemie in West-Afrika.

De eerste Brit met ebola wordt naar Groot-Brittannië vervoerd.

Op 20 september werd het publieke leven in Sierra Leone drie dagen stilgelegd om de verspreiding van ebola tegen te gaan. Tegelijk werd huis aan huis nagegaan waar mensen aan ebola leden en werd voorlichting over de ziekte gegeven.

Op 28 september 2014 werd voor het eerst een patiënt in de Verenigde Staten met ebola gediagnosticeerd. De man had het virus opgelopen in Liberia en overleed aan de ziekte op 8 oktober. In verband met mogelijke besmetting door deze man werden 108 mensen geobserveerd. 12 en 15 oktober werd bij twee verpleegkundigen die betrokken waren bij de verpleging van deze patiënt ebola vastgesteld. De protocollen zouden slecht zijn opgevolgd. Tevens zou de beschermende kleding niet voldoen aan de eisen. In diverse landen werden controles op vliegvelden ingesteld. Hierbij werden passagiers gecontroleerd op koortsverschijnselen.

Op 17 oktober werd Senegal ebola-vrij verklaard. 20 oktober werd bekend dat in een periode van 42 dagen, wat overeenkomt met tweemaal de maximale incubatietijd van 21 dagen, ook in Nigeria geen nieuwe ebola-patiënten zijn bijgekomen.

De WHO meldde op 22 oktober dat binnen een paar weken een nieuw serum beschikbaar moet zijn in Liberia. Dit serum is gemaakt van antistoffen dat afgenomen is van genezen patiënten. Eind 2014 moeten experimentele vaccins beschikbaar zijn. De hoeveelheid is beperkt zodat alleen gezondheidswerkers en grafdelvers hiervoor in aanmerking zullen komen. Het aantal slachtoffers verdubbelt elke drie tot vier weken.

Een internationaal team is samengesteld om het effect van het serum bij de behandeling van ebola te onderzoeken. Het onderzoek wordt geleid door het Prins Leopold Instituut voor Tropische Geneeskunde in Antwerpen. De Europese Unie steunt het project met 2,9 miljoen euro

Op 27 oktober sloot Australië de grenzen voor mensen uit de getroffen landen in West-Afrika. Visa worden niet goedgekeurd. Ook worden er geen vluchtelingen meer opgenomen. Het besluit roept internationaal kritiek op. In Tsjechië dreigen afpersers met de verspreiding van ebola. Ook verschijnen er op het internet toenemend met malware besmette e-mail waarin de epidemie wordt misbruikt om computers te besmetten.

Eind oktober werd bekend dat het in Canada ontwikkelde vaccin rVSV-EBOV in december getest zal worden op mensen in Duitsland, Zwitserland, Kenia en Gabon. Het project wordt met 3,1 miljoen pond gesteund door Wellcome Trust. Eerder stelde de Canadese overheid 800 doses beschikbaar aan de WHO. Het vaccin is getest bij apen en zou vooral preventief werken.

De Wereldbank steunt de bestrijding financieel met 100 miljoen dollar in een poging het aantal gezondheidswerkers (met name artsen en verpleegkundigen) te laten toenemen. Eerder had de bank al 400 miljoen dollar gedoneerd.

In Cuba werd een internationale ebola-conferentie gehouden. Ondanks het embargo tegen het land namen de Verenigde Staten deel.

Op 24 oktober 2014 meldde de WHO dat het ministerie van Volksgezondheid van Guinee een uitbraak van ebola heeft gemeld in de districten Guéckédou, Macenta, Nzérékoré en Kissidougou. In totaal werden 86 gevallen gemeld, waaronder 59 doden. Het Pasteur-instituut in Lyon meldt dat het gaat om het Zaire ebolavirus. Artsen zonder Grenzen is actief binnen de regio om de epidemie te bestrijden.

In mei 2014 sluit Artsen zonder Grenzen een behandelcentrum in de Macenta regio in de veronderstelling dat de ziekte is bestreden. Reizigers uit naburige regio's en landen als Liberia en Sierra Leone brachten de ziekte echter terug. In augustus 2014 worden daarom 30 nieuwe gevallen gemeld in deze regio.

In september breken rellen uit in de stad Womey vlak bij Nzérékoré. Hierbij komen acht mensen, onder wie gezondheidswerkers en journalisten, om het leven. Het team was aanwezig om de lokale bevolking te informeren over de ziekte. Ze werden echter vermoord omdat ze ervan verdacht werden de ziekte ebola te verspreiden. Ook zijn sommige mensen er nog steeds niet van overtuigd dat de ziekte bestaat. Vanuit Fassankoni wordt gemeld dat wegblokkades worden opgeworpen om ebolateams te blokkeren. UNICEF werkt samen met de lokale autoriteiten om de veiligheid van deze teams te waarborgen. De Fransen zetten een militair hospitaal op om de gezondheidszorg te ondersteunen. Volgens een rapport van de WHO komt het land 40 bedden tekort voor behandeling van patiënten.

In oktober kondigde Frankrijk aan dat het meer hospitalen gaat bouwen in Guinee.

De president van Guinee, Alpha Condé, kondigde op 23 oktober aan dat familieleden van overleden gezondheidswerkers, chauffeurs en grafdelvers financieel worden gecompenseerd met 10000 dollar.

De eerste besmetting van ebola werd vastgesteld bij een "sowei", een plaatselijke autoriteit en genezer. Ze had beweerd ebola te kunnen genezen. Door het contact met ebolapatiënten werd ze zelf besmet waarop ze later overleed. Het traditionele wassen van de dode door vrouwen heeft de ziekte verder verspreid.

In juli wordt een met ebola besmette tweeëndertigjarige vrouw met geweld bevrijd uit het ziekenhuis in Freetown. Ook zijn er protesten in Kenema over het optreden van de overheid.

Op 22 oktober breken rellen uit in de stad Koidu als een testteam bloed wil afnemen bij een 90-jarige vrouw.

De eerste gevallen van ebola werden gemeld eind maart in de county's Lofa en Nimba. Het ging hierbij om twee vrouwen (zussen van elkaar). Een van de vrouwen had gereisd van Lofa naar het district Firestone in de county Margibi, waardoor de ziekte mogelijk kans zag zich te verspreiden. Hierop nam het ministerie van Volksgezondheid in Liberia maatregelen om de verspreiding van de ziekte tegen te gaan.

Omdat het aantal besmettingen toenam, werden eind juli met ondersteuning van veiligheidstroepen een aantal gemeenschappen geïsoleerd en een aantal scholen gesloten. Door de grote toestroom van patiënten was een isolatieafdeling in de hoofdstad Monrovia genoodzaakt patiënten thuis te behandelen. Nieuwe isolatieafdelingen werden aangelegd, zoals bij het Elwa Hospital in Monrovia. Ook in Liberia bestaat er wantrouwen tegen de autoriteiten, zodat er regelmatig geprotesteerd wordt bij de aanleg van nieuwe faciliteiten.

In september is ebola vastgesteld in 14 van de 15 county's. De WHO stelde vast dat er in Liberia 1550 bedden voor behandeling te weinig waren. Als op 22 september een nieuw behandelcentrum wordt geopend in Monrovia staan 6 ambulances te wachten met 24 mogelijke ebolapatiënten. Het plan is in totaal 17 van dergelijke centra op te richten.

Op 6 augustus 2014 riep de president van Liberia Ellen Johnson Sirleaf de noodtoestand uit. De verkiezingen van oktober worden uitgesteld.

In Liberia is de situatie begin oktober ernstig, mede doordat de eerste en tweede burgeroorlog de infrastructuur, o.a. ziekenhuizen, wegen en bevolkingsregisters van het land grotendeels kapot hebben gemaakt. Zo zijn er slechts 50 artsen in het land, wat overeenkomt met één arts op 70000 Liberianen. Er is een chronisch gebrek aan middelen om gezondheidswerkers te beschermen tegen ebola zoals handschoenen en voorzieningen om handen te desinfecteren. Artsen en verpleegkundigen weigeren daarop te werken uit angst besmet te raken. Ook is het personeel niet geschoold om ebolapatiënten te kunnen behandelen. De ambassadeur in Washington Jeremiah Sulunteh vreest dat de maatschappij van Liberia instort door de epidemie.

Eind oktober meldde dokter Bruce Aylward van de Wereldgezondheidsorganisatie WHO dat het aantal nieuwe ebolagevallen in Liberia lichtjes afnam.

In buurland Senegal is de epidemie beperkt gebleven tot één geval. Intussen is Senegal ebolavrij verklaard.

De veertigjarige Liberiaan Patrick Sawyer was de eerste patiënt met ebola in Nigeria. Hij was op 20 juli per vliegtuig aangekomen voor een conferentie in de kuststad Calabar. Hij werd ernstig ziek opgenomen in een ziekenhuis in Lagos. Zijn zus was eerder al overleden aan de ziekte. Desondanks beweerde hij dat hij geen contact had gehad met ebolapatiënten. Dokter Ameyo Adedevoh plaatste hem gedwongen in quarantaine en testte hem positief op ebola. Vijf dagen na opname overleed Sawyer. Twaalf gezondheidswerkers raakten besmet door deze patiënt, van wie er vier (onder wie Adedevoh zelf) stierven. Door haar adequate handelen voorkwam ze verdere verspreiding, waarmee ze uitgroeide tot een heldin binnen het land. De deelstaat Lagos diende het voorstel in een ziekenhuis te vernoemen naar Ameyo Adedevoh.

Op 20 oktober werd Nigeria vrij van ebola verklaard.

De eerste patiënt was een tweejarig meisje, Fanta Kone. Op 22 oktober werd ze opgenomen in het Fousseyni Daou ziekenhuis in Kayes waar ze positief werd getest op ebola. Ze was door haar grootmoeder vanuit het district Kissidougou in Guinee naar Mali gebracht (een busreis van 600 km), nadat haar moeder een aantal weken eerder was overleden aan ebola. Mauritanië sloot hierop zijn grens met Mali.

Sinds 12 november zijn er meerdere nieuwe overlijdensgevallen gemeld; deze serie besmettingen staat los van het vorige geval. Minstens 8 mensen zijn overleden na besmet te zijn geraakt door het aanraken van een overleden imam.

In de Verenigde Staten zijn negen ebolapatiënten behandeld. Een hiervan, Thomas Duncan, is overleden. De meeste patiënten zijn reizigers of gerepatrieerde gezondheidswerkers vanuit West-Afrika.

Twee verpleegkundigen in Dallas raakten begin oktober besmet tijdens de zorg voor een ebolapatiënt. Het is onduidelijk hoe ze besmet zijn geraakt. De intubatie van de patiënt en de nierdialyse worden genoemd als mogelijke momenten waarop de kans op besmetting het grootst was.

Op 23 oktober zijn in Connecticut zes West-Afrikanen in quarantaine geplaatst. Zij worden gedurende 21 dagen intensief gevolgd op ziekteverschijnselen.
Op 24 oktober werd bekend dat een arts van "Artsen zonder Grenzen" positief is getest op ebola. Hij was opgenomen in het Bellevue Hospital Center in New York. De arts had eerder gewerkt in door ebola getroffen landen. Omdat de arts voorafgaande aan de diagnose gebruik had gemaakt van het openbaar vervoer en een Uber taxi ontstond in New York de nodige onrust onder de bevolking. Het CDC heeft echter aangegeven dat er geen kans op besmetting is geweest.
De uit Sierra Leone gerepatrieerde arts Martin Salia, is verpleegd in Omaha, Nebraska, maar is aldaar toch overleden aan de ziekte.

In de Verenigde Staten werd gestart met het testen van het vaccin VRC 207 op mensen. Ook de universiteit van Oxford testte een nieuw vaccin. Amerikaanse Congresleden pleitten voor een reisverbod naar en van besmettingsgebieden. Een aantal landen hadden al een reisverbod ingesteld, waaronder Zuid-Afrika, Namibië en Colombia. Hulporganisaties waren hier echter op tegen omdat daarmee ook het vervoer van hulpgoederen en personeel onmogelijk zou worden. Wel werd in de Verenigde Staten de ontvangst van reizigers uit de getroffen gebieden beperkt tot vijf vliegvelden Newark Airport, Washington Dulles International Airport, Atlanta Airport, O'Hare International Airport en John F. Kennedy Airport.

Naar aanleiding van de opname van de door ebola besmette arts in New York worden in de drie staten New York, New Jersey en Illinois op federaal niveau verscherpte richtlijnen ingesteld voor iedereen die terugkeert vanuit de getroffen gebieden en direct contact heeft gehad met patiënten. Hierbij worden deze reizigers standaard 21 dagen in quarantaine geplaatst. Het Witte Huis, het CDC en de Verenigde Naties hadden echter kritiek op deze richtlijnen omdat het gezondheidswerkers zou weerhouden de epidemie te gaan bestrijden. Later worden de maatregelen aangepast zodat reizigers alleen intensief worden gemonitord en niet meer in quarantaine hoeven. Een 33-jarige verpleegkundige in de staat Maine negeerde het quarantainebevel. Eerder dreigde ze een rechtszaak tegen de staat om de maatregelen op te heffen. President Barack Obama kwam onder toenemende politieke druk te staan de Amerikaanse bevolking te beschermen tegen ebola.

Begin oktober werd ebola vastgesteld bij een Spaanse verpleegkundige, die de in augustus overleden Spaanse missionaris had verpleegd. Ze is waarschijnlijk besmet geraakt tijdens het uittrekken van haar isolatiekleding. Haar hond werd uit voorzorg afgemaakt. Na een behandeling met een experimenteel vaccin en antilichamen van een genezen patiënt is ze op 21 oktober genezen verklaard.

Er zijn grote moeilijkheden bij de bestrijding van de epidemie. Kennistekort, een groot geografisch verspreidingsgebied en een hoge mate van mobiliteit van mensen binnen dit gebied maakt het moeilijk de epidemie onder controle te krijgen. Ook tradities spelen een rol. Zo raken mensen besmet doordat zij het lichaam van een overledene aanraken tijdens de begrafenisrituelen. Mensen weigeren hulp omdat zij ervan overtuigd zijn dat de ziekte niet bestaat. Ook is het vertrouwen in de gezondheidszorg laag. Men verdenkt ziekenhuizen van medische experimenten of het verzamelen van organen voor donatie. Ook het gegeven dat weinig mensen tijdens deze epidemie levend het ziekenhuis verlaten en dat familieleden de lichamen van overleden niet mogen zien draagt bij aan het wantrouwen. Hulp- en ontwikkelingsorganisaties spelen hier op in door gemeenschappen te sensibiliseren en te informeren, bijvoorbeeld dat ze een overleden ebola-slachtoffer niet mogen aanraken of wassen.

In de West-Afrikaanse ziekenhuizen is niet voldoende plaats om alle patiënten, die ebola hebben, op te nemen. Artsen in de ziekenhuizen waar patiënten met ebola worden behandeld, en in het algemeen iedereen die in aanraking komt met patiënten met ebola, moeten beschermende kleding dragen. Deze kleding is vaak niet beschikbaar of wordt niet volgens instructie gebruikt. Ook worden procedures ten aanzien van infectiepreventie niet altijd opgevolgd. Daardoor worden met enige regelmaat ook hulpverleners slachtoffer van ebola. Van 450 gezondheidswerkers is bekend dat zij tijdens deze epidemie besmet zijn geraakt tijdens de zorg voor ebolapatiënten. Hiervan zijn 244 patiënten overleden.

Op diverse internationale luchthavens worden passagiers gecontroleerd op koortsverschijnselen, een van de symptomen van ebola. Op deze werkwijze is echter kritiek omdat besmette, nog niet zieke passagiers, hiermee niet worden gedetecteerd. De staten New York, Pennsylvania, Maryland, Virginia en Georgia van de Verenigde Staten kondigden op 22 oktober aan dat zij alle passagiers die komen van door ebola getroffen landen gedurende 21 dagen na hun aankomst intensief gaan monitoren. Tijdens deze periode moeten deze passagiers zich dagelijks melden bij lokale gezondheidsorganisaties om hun gezondheidsstatus door te geven. Groot-Brittannië heeft een controle ingesteld waarbij reizigers naast hun lichaamstemperatuur ook een vragenlijst moeten invullen waarin gevraagd wordt naar mogelijk contact met patiënten. Hierbij wordt instructie gegeven wat men moet doen bij ziekteverschijnselen.

De Verenigde Staten hebben gezegd 3.000 militairen naar West-Afrika te sturen om de epidemie te bestrijden. Barack Obama, president van de Verenigde Staten, zegt dat zijn land de leiding kan nemen in de bestrijding van de epidemie.

Lilianne Ploumen, Nederlands minister voor Buitenlandse Handel en Ontwikkelingssamenwerking, stelt in eerste instantie 15 miljoen euro beschikbaar om de epidemie in het gebied te bestrijden.. Later is dit opgehoogd naar 35 miljoen euro. Voor de bestrijding van ebola schonken Paul Allen van Microsoft en Mark Zuckerberg van Facebook respectievelijk 79 miljoen en 25 miljoen euro.

Op 12 september 2014 waren rond de 500 buitenlandse gezondheidswerkers (waaronder medici) actief in West-Afrika om de epidemie te bestrijden. Cuba kondigde aan 165 verpleegkundigen en artsen te sturen naar het gebied In de loop van oktober werd de internationale hulp verder uitgebreid. Rusland bouwde laboratoria. Nederland zond het marineschip Karel Doorman ter ondersteuning van de logistiek. Frankrijk, Groot-Brittannië en de Verenigde Staten stuurden militairen. De EU kreeg echter toenemende kritiek door het uitblijven van meer hulp. Bijkomend probleem hierbij is dat verzekeraars repatriëring van besmette gezondheidswerkers niet vergoeden.

In de loop van oktober vergrootte Groot-Brittannië de hulpverlening. Naast extra financiële middelen stuurt het 750 militairen en 750 gezondheidswerkers. In Sierra Leone bouwt Groot-Brittannië een kliniek speciaal voor geïnfecteerde gezondheidswerkers. Het marineschip RFA Argus wordt ingezet in Sierra Leone. Het vervoerde voedsel, medische apparatuur, 32 trucks en medisch personeel naar de hoofdstad Freetown.

Ook Cuba vergroot in oktober de hulp door 83 extra gezondheidswerkers te sturen naar de getroffen gebieden.

De Verenigde Staten maakten bekend dat 4000 militairen, waaronder leden van de US 101ste luchtlandingsdivisie, zijn gereserveerd om de crisis in West-Afrika te bestrijden. Hiervan zijn 600 militairen al actief in het gebied. Ze bouwden twee laboratoria. Een nieuw ziekenhuis moet klaar zijn in november.

In West-Afrika zijn diverse hulporganisaties actief, waaronder Artsen zonder Grenzen, het Rode Kruis, Oxfam, KickEbola.org, Samaritan's Purse en Lion Heart.

De onderstaande tabel geeft een overzicht van alle officieel geregistreerde en bevestigde slachtoffers. De WHO speculeert dat het aantal slachtoffers twee tot drie keer groter kan zijn.


</doc>
<doc id="4038692" url="https://nl.wikipedia.org/wiki?curid=4038692" title="ZMapp">
ZMapp

ZMapp is een experimenteel serummengsel van drie gehumaniseerde monoklonale antilichamen met een immunologische bescherming tegen het Ebolavirus. Het valt eiwitten aan op het oppervlak van het virus. Gebleken was dat in apen de uitsteeksels van het virus succesvol werden aangevallen.

Het geneesmiddel was nog in een testfase bij dieren, toen op 31 juli 2014 het middel voor het eerst werd getest op mensen. Het werd toegediend aan twee Amerikanen, Dr. Kent Brantly en Nancy Writebol, die waren besmet met het virus. Beide patiënten herstelden.Op 12 augustus besloot de firma hun kleine voorraad naar Liberia te sturen. Drie lokale dokters leken daar met succes te zijn behandeld, maar één van hen is toch overleden. Testonderzoek op apen en toepassing bij mensen geven aan dat toediening van het middel binnen 5 dagen na besmetting het beste resultaat geeft.

ZMapp wordt ontwikkeld door Mapp Biofarmaceutische Inc, in een samenwerkingsverband tussen Mapp Biofarmaceutische (San Diego), LeafBio (de commerciële tak van Mapp Biofarmaceutische), Defyrus Inc (Toronto), de Amerikaanse regering en de Public Health Agency van Canada.

Het experimentele intraveneuze medicijn, een mengsel van drie monoklonale antilichamen, wordt na besmetting van muizen via de tabaksplant Nicotiana benthamiana verkregen. Het heeft de naam gekregen van ZMapp.

De firma verklaarde 12 augustus dat de kleine voorraad bijna op is en dat productie van nieuwe voorraad ruim 3 maanden in beslag neemt. De regering van de Verenigde Staten verklaarde in oktober het bedrijf te hulp te willen schieten om de productie op te voeren.


</doc>
<doc id="4039695" url="https://nl.wikipedia.org/wiki?curid=4039695" title="Sinecatechines">
Sinecatechines

Sinecatechins (merknaam "Veregen") is een zalf van catechine (55% epigallocatechine-gallaat) uit groene theebladeren. Het was in 2006 het eerste goedgekeurde botanische receptplichtige geneesmiddel goedgekeurd door de US Food and Drug Administration.

Veregen 10% wordt gebruikt voor de lokale behandeling van wratten op het huidoppervlak van de geslachtsorganen en rond de anus (genitale wratten). Veregen wordt gebruikt bij volwassenen met een normaal werkend immuunsysteem.

Bij de behandeling van genitale wratten veroorzaakt door de humaan papillomavirus lijkt sinecatechins een hogere volledige genezing te bewerkstellen dan andere therapieën en minder lokale huidreacties.


</doc>
<doc id="4040466" url="https://nl.wikipedia.org/wiki?curid=4040466" title="Félix Romain">
Félix Romain

Félix Joseph Romain (Hévillers, 28 maart 1900 - Court-Saint-Étienne, 17 oktober 1961) was een Belgisch senator.

Romain was doctor in de geneeskunde.

Hij werd gemeenteraadslid en schepen van Court-Saint-Étienne. 

Op 26 maart 1961 werd hij verkozen tot socialistisch senator voor het arrondissement Nijvel, maar op 18 april 1961 nam hij ontslag om te worden opgevolgd door Felix Camby. Enkele maanden later overleed hij.



</doc>
<doc id="4040831" url="https://nl.wikipedia.org/wiki?curid=4040831" title="Boterzuurbacterie">
Boterzuurbacterie

Boterzuurbacteriën zijn anaerobe bacteriën, die behoren tot de soorten "Clostridium tyrobutyricum" "Clostridium butyricum", die onder andere voorkomen in graskuilen en maiskuilen. Vooral in graskuilen en snijmaiskuilen die te warm geworden zijn, kunnen de boterzuurbacteriën de overhand krijgen en gaat het gras verrotten. Het kuilgras en de snijmais ruiken dan naar boterzuur. De sporen kunnen bij de kaasbereiding problemen geven, omdat ze bij de pasteurisatie niet gedood worden en door de boterzuurbacteriën zogenaamde ‘knijpers’ met een sterk afwijkende geur en smaak ontstaan, waardoor de kaas onverkoopbaar wordt.



</doc>
<doc id="4040861" url="https://nl.wikipedia.org/wiki?curid=4040861" title="Clostridium butyricum">
Clostridium butyricum

Clostridium butyricum is een anaerobe endospore-vormende gram-positieve bacterie die boterzuur (butyraat) fermenteert. Als substraat wordt α-polyglucaan gebruikt.
"Clostridium butyricum" komt onder andere voor in graskuilen en maiskuilen. Vooral in graskuilen en snijmaiskuilen die te warm geworden zijn, kunnen de boterzuurbacteriën de overhand krijgen en gaat het gras verrotten. Het kuilgras en de snijmais ruiken dan naar boterzuur.

"Clostridium butyricum" wordt vooral in harde en halfharde kaas bestreden omwille van de ranzige smaak die het gevormde boterzuur veroorzaakt. De groei van deze bacteriën kan worden voorkomen door de additie van nitraat in de pekel.

"Clostridium butyricum" wordt als een probioticum in Azië (vooral in Japan, Korea en China) gebruikt. 


</doc>
<doc id="4041253" url="https://nl.wikipedia.org/wiki?curid=4041253" title="Jan-Baptist Rombauts">
Jan-Baptist Rombauts

Jan-Baptist Luciaan Rombauts (Itegem, 10 september 1867 - Herentals, 13 november 1949) was een Belgisch politicus voor de Kath. Partij / UCB.

Rombauts promoveerde tot doctor in de geneeskunde en vestigde zich in Herentals. Hij werd lid van de Algemene Vergadering van het Katholiek Verbond van België als afgevaardigde van de middenstand en was medestichter van de middenstandsbond NCMV in Herentals.

In 1895 werd hij verkozen tot gemeenteraadslid van Herentals en was er burgemeester van 1912 tot 1947. In 1919 werd hij verkozen tot katholiek volksvertegenwoordiger voor het arrondissement Turnhout en oefende dit mandaat uit tot in 1946.


</doc>
<doc id="4041811" url="https://nl.wikipedia.org/wiki?curid=4041811" title="Louis Ronvaux">
Louis Ronvaux

Louis Joseph Ronvaux (Noville-les-Bois, 30 juni 1836 - Namen, 1 november 1911) was een Belgisch volksvertegenwoordiger.

Ronvaux promoveerde in 1861 tot doctor in de geneeskunde.

Hij werd gemeenteraadslid en schepen van Namen. In 1894 werd hij verkozen tot liberaal volksvertegenwoordiger voor het arrondissement Namen en vervulde dit mandaat tot in 1896.




</doc>
<doc id="4041828" url="https://nl.wikipedia.org/wiki?curid=4041828" title="Robert Roosens">
Robert Roosens

Robert Pierre Octave Jules Roosens (Antwerpen, 20 augustus 1912 - 27 november 1991) was een Belgisch politicus voor de Volksunie.

Geboren in een Antwerpse familie van officieren, volgde Roosens de humaniora in het Sint-Jan Berchmanscollege in Antwerpen. Hij promoveerde tot doctor in de geneeskunde (1935) en licentiaat in de lichamelijke opvoeding (1936), na studies aan de Katholieke Universiteit Leuven, de Rijksuniversiteit Gent en de ULB.

In Antwerpen speelde hij een rol in de Geneeskundige Vereniging, die behoorde tot het Algemeen Vlaamsch Geneesherenverbond. Dit verbond speelde een rol binnen de in 1942 door de bezetter opgerichte Orde van Geneesheren en werd hierom na de oorlog ontbonden. Hij richtte toen met anderen het Vlaams Geneesherenverbond op, waarin hij gedurende meer dan twintig jaar een leidende rol vervulde.

Actief geworden in de Volksunie, was hij van 1959 tot 1965 lid van het Antwerpse OCMW. In 1961 werd hij in het arrondissement Antwerpen de eerste rechtstreeks verkozen Volksunie-senator en vervulde dit mandaat tot in 1973. Hij was voorzitter van de Volksuniefractie in de senaat. In de periode december 1971-december 1973 had hij als gevolg van het toen bestaande dubbelmandaat ook zitting in de Cultuurraad voor de Nederlandse Cultuurgemeenschap, die op 7 december 1971 werd geïnstalleerd en de verre voorloper is van het Vlaams Parlement.


</doc>
<doc id="4041939" url="https://nl.wikipedia.org/wiki?curid=4041939" title="Hofje van Veelo">
Hofje van Veelo

Het Hofje van Veelo is een hofje in Utrecht. 

Pieter Veelo liet in 1826 als commercieel project twee rijtjes met oorspronkelijk 46 kameren bouwen op een perceel dat behoorde bij zijn huis, het huis Scherpenburg (Springweg 69/71).

Door de bouw van het hofje ontstond de Tuinstraat. Drie kamerwoningen aan het Geertebolwerk sloten de Tuinstraat af, waardoor een slop ontstond. Later werd het middelste huis gesloopt, waardoor de straat doorloopt naar het Geertebolwerk. De Tuinstraat was bereikbaar door een smalle, bochtige poortweg aan de Springweg. 

In 1855 nam de "Maatschappij tot Verbetering der Woningen voor Arbeidenden en Minvermogenden" het eigendom over, verlaagde het straatniveau om wateroverlast te voorkomen en legde een riool aan. Pas in 1912 werden de openbare wc's op straat verwijderd en geplaatst in de panden 26 en 29, die voor dat doel werden ingericht. 

In 1959 werden de woningen onbewoonbaar verklaard. De gemeente kocht ze op en sloopte in 1961 de noordelijke helft. Het overgebleven deel werd in gebruik genomen als pakhuis. De gemeente wilde ook dit deel slopen en er een parkeergarage bouwen. Tuinstraat 6 werd in 1982 gekraakt en gerestaureerd om als voorbeeld te dienen voor betaalbare restauratieplannen. De gemeentelijke monumentencommissie en het Utrechts Monumentenfonds steunden deze uiteindelijk. 21 woningen zijn behouden. De achterzijde van de woningen werd bij de restauratie van 1987 sterk gewijzigd. 

Tuinstraat 4 heeft een schijnverdieping. Tussen nummer 20 en 22 bevindt zich een gevelsteen. 


</doc>
<doc id="4042257" url="https://nl.wikipedia.org/wiki?curid=4042257" title="Hepatocellulair carcinoom">
Hepatocellulair carcinoom

Hepatocellulair carcinoom (HCC) of levercelcarcinoom is een in Nederland zeldzame vorm van kanker die ontstaat uit levercellen. Het hepatocellulair carcinoom ontstaat vrijwel altijd in een lever met cirrose, of in een chronisch ontstoken lever op basis van hepatitis. In de Westerse wereld is alcoholmisbruik de meest voorkomende oorzaak van het ontstaan van levercirrose tezamen met chronische hepatitis C. Hepatocellulair carcinoom wordt dan ook met name gezien in patiënten met een verleden van alcoholmisbruik of patiënten die chronische hepatitis C (of in mindere mate hepatitis B) hebben doorgemaakt.
De behandeling van het hepatocellulair carcinoom is afhankelijk van vele factoren. Met name de tumorgrootte maar ook de aanwezigheid van metastasen (uitzaaiingen) en de tumorkenmerken van de tumor zijn bepalend voor de behandeling. Indien een hepatocellulair carcinoom vroegtijdig ontdekt wordt en nog niet is uitgezaaid kan er worden geopereerd om in opzet de kanker te genezen. Net als bij andere vormen van kanker geldt dat als de tumor groot en/of uitgezaaid is, dat er dan minder behandelopties zijn en de kans op genezing aanzienlijk verminderd is. 
Hepatocellulair carcinoom is vrij zeldzaam in de Westerse wereld maar een van de meest voorkomende vormen van kanker in bijvoorbeeld Afrika en Azië. Wanneer er in Nederland een tumor wordt gevonden in de lever is dit vrijwel altijd een uitzaaiing vanuit de dikke darm (coloncarcinoom) of bijvoorbeeld de maag.

Zoals bij veel vormen van kanker zullen er ook bij het aanwezig zijn van een hepatocellulair carcinoom in eerste instantie weinig klachten zijn. Wanneer de tumor groter wordt kunnen vage buikklachten ontstaan. Vaak is er een relatief lange periode van vage buikpijn, gewichtsverlies, vermoeidheid, algehele malaise en een slechte eetlust. Wanneer de tumor op galwegen drukt kan er geelzucht ontstaan. 
Bij patiënten die bekend zijn met levercirrose is het belangrijk dat wanneer bovenstaande klachten optreden, er onderzoek gedaan wordt naar het bestaan van een hepatocellulair carcinoom.

De belangrijkste risicofactoren voor het ontstaan van een hepatocellulair carcinoom zijn;

De risicofactoren verschillen wereldwijd sterk. In het Westen is Hepatitis B vanwege het onder andere door vaccinatie weinige voorkomen geen belangrijke oorzaak voor het ontstaan van hepatocellulair carcinoom. In het Westen is alcoholisme en de levercirrose die hierdoor ontstaat de belangrijkste risicofactor.

Hepatocellulair carcinoom komt zoals gezegd met name voor in patiënten die bekend zijn met levercirrose en/of hepatitis C en B. Deze mensen kunnen dan ook worden gescreend door middel van echografie van de lever. Bij een echo van de lever kan de tumor worden gezien waarna vervolgens CT-onderzoek kan worden verricht om te kijken of de tumor is uitgezaaid. Middels CT-onderzoek kan ook meestal de diagnose hepatocellulair carcinoom officieel worden gesteld en hoeft er geen biopsie te worden verricht. 
Daarnaast kan er gebruik worden gemaakt van een bepaalde stof die door de tumor wordt aangemaakt en terug te vinden is in het bloed; alfa-foetoproteïne. Als tumormarker heeft alfa-foetoproteïne een zogenaamde hoge specificiteit maar lage sensitiviteit. Dit betekent dat bij een hepatocellulair carcinoom de stof lang niet altijd verhoogd hoeft te zijn. Indien er echter een afwijking wordt gevonden in de lever en het alfa-foetoproteïne verhoogd aanwezig is in het bloed dan is het vrij zeker dat de leverafwijking een hepatocellulair carcinoom betreft. 

Wanneer er op de CT-scan een hepatocellulair carcinoom wordt gevonden dan kan er door de arts een onderscheid worden gemaakt in groeiwijze, hetgeen van invloed is op de prognose. Zo kan er een enkele tumor worden gevonden, meerdere tumoren of een onscherp begrensde tumor met infiltratie van omliggend weefsel. De laatste groeiwijze heeft een slechtere prognose omdat deze vaak al uitgezaaid is wanneer deze gevonden wordt. 

Helaas is het zo dat het hepatocellulair carcinoom vaak laat wordt ontdekt. Hierdoor is operatie (in de zin van het in zijn geheel verwijderen van de tumor) vaak niet meer mogelijk. Indien dit wel het geval is zal een chirurg proberen de gehele tumor te verwijderen met als doel het genezen van de kanker. Vaak is er bij het ontdekken van een tumor echter al tumoringroei in omliggend weefsel en kan er alleen nog levensverlengend en palliatief worden behandeld. De volgende levensverlengende behandelingen worden het meest uitgevoerd bij patiënten met hepatocellulair carcinoom:

Hierbij wordt de tumor vernietigd door deze middels radiogolven te verhitten. Er worden elektrodes via een operatie tot in de tumor gebracht waarna deze lokaal wordt verhit. Dit is mogelijk bij kleine solitaire tumoren. Bij grotere tumoren, meerdere tumoren of in het geval van uitzaaiingen is dit geen behandeloptie. 
Hierbij wordt allereerst het bloedvat of de bloedvaten opgezocht die de tumor zelf van bloed voorzien. Vaak is er een enkele arterie die het grootste deel van de tumor van bloed voorziet. Wanneer deze opgezocht is zullen er kleine bolletjes met chemokuur in het vat worden gebracht. Hierdoor kan er geen bloed meer stromen naar de tumor en komt de chemokuur heel lokaal in de tumor terecht. Deze techniek is ook niet geschikt voor grote tumoren.
Net als bij TACE kan er ook chemokuur of bijvoorbeeld ethanol direct in het aanvoerende bloedvat van de tumor worden gespoten. Zo gaat de tumor kapot en blijft de rest van het weefsel gespaard. Ook hiermee wordt een overlevingswinst geboekt van enkele maanden. 
Een van de medicijnen die kan worden gegeven bij een hepatocellulair carcinoom heet Sorafenib. Dit middel remt een receptor dat bepaalde groeihormonen bindt (tyrosine kinase receptor). Hierdoor remt dit medicijn tumorgroei en verlengt het het leven van patiënten met een hepatocellulair carcinoom. Een Spaanse studie heeft aangetoond dat dit het leven van patiënten met een hepatocellulair carcinoom met ongeveer 2 maanden verlengt.

Het hepatocellulair carcinoom heeft een bijzonder slechte prognose. Dit is voornamelijk gelegen in het feit dat deze tumor pas laat klachten geeft. De tumor is dan vaak al ver in omliggend weefsel ingegroeid en is vaak al uitgezaaid. Bij zo'n 10-20% van de patiënten is het mogelijk de tumor chirurgisch helemaal te verwijderen. Over het algemeen geldt dat een niet operabel hepatocellulair carcinoom binnen een half jaar dodelijk is. Met nieuwe behandelingen en betere expertise stijgt de levensverwachting van patiënten wel iets.


</doc>
<doc id="4042314" url="https://nl.wikipedia.org/wiki?curid=4042314" title="Socialistische broederkus">
Socialistische broederkus

De socialistische broederkus was een speciale vorm van begroeting tussen staatslieden in het voormalige Oostblok. Het bestaat uit een omhelzing en een wederzijdse kus (of meerdere kussen) op de wang of op de mond. Deze kus symboliseerde de bijzondere broederschap tussen de socialistische (communistische) staten.

De broederkus tussen Erich Honecker en Leonid Brezjnev in 1979 werd beroemd nadat deze gefotografeerd werd en zich verspreidde. In 1990 werd door Dmitri Vroebel een graffitischildering op de Berlijnse Muur gezet getiteld Mein Gott, hilf mir, diese tödliche Liebe zu überleben ("Mijn God, help mij, deze dodelijke liefde te overleven"). In 2009 kreeg Vroebel de opdracht de schildering te restaureren zodat die nog vele jaren zichtbaar zou blijven.


</doc>
<doc id="4043723" url="https://nl.wikipedia.org/wiki?curid=4043723" title="Magen David Adom">
Magen David Adom

Magen David Adom (Hebreeuws: מגן דוד אדום: "Rode Davidster") is een Israëlische hulpverleningsorganisatie, in wezen de Israëlische equivalent van het Rode Kruis, ook wel Rode Davidsster genaamd. De MDA werd in 1929 opgericht door zeven artsen in Tel Aviv naar aanleiding van de Arabische opstand in het mandaatgebied Palestina. Er werd een kleine vrachtwagen omgebouwd tot ambulance door enkele tientallen vrijwilligers. In de jaren 40 kreeg de MDA van de Britse mandaatautoriteiten wettelijk bestaansrecht. 

In 1950 nam de jonge staat Israël de "Magen David Adom-wet" aangenomen. Deze wet hield in dat het MDA hulp mocht verlenen in tijden van oorlog en zich zou houden aan de reglementen van het Rode Kruis die in 1863 zijn vastgesteld. Verder werd bepaald dat de MDA een bloedbank zou oprichten. In 2012 telde de organisatie ruim 1.300 medewerkers en vele duizenden vrijwilligers. De MDA heeft samen met reddingsdiensten van het leger hulp verleend bij natuurrampen in de wereld, zoals bij de aardbeving in Haiti in 2010.

Tot 2006 werd Magen David Adom niet erkend door het Internationale Rode Kruis omdat de davidster, het symbool van Israels eerste-hulporganisatie, niet tot de officieel geaccepteerde emblemen behoorde en Israël geen van de erkende symbolen wilde gebruiken. Het eerste verzoek om toegelaten te worden tot de Internationale Organisatie van Rode kruisverenigingen dateert uit 1949 en werd met één stem verschil verworpen. Onder zware Amerikaanse druk werd in 2006 een compromis bereikt, het Derde Aanvullend Protocol bij de Conventies van Genève, waarbij Magen David Adom buiten Israël geen gebruik mag maken van de Davidsster, maar een rood kristal gebruikt. Het Amerikaanse Rode Kruis trok eerder al, in 2000 haar jaarlijkse bijdrage in, ruim een kwart van het totale budget.

In februari 1981 is de stichting Magen David Adom Nederland opgericht, met het doel financiële en materiële steun te verlenen aan het medische werk van Magen David Adom in Israel. België kent de stichting "Les Amis Belges du Magen David Adom".




</doc>
<doc id="4044278" url="https://nl.wikipedia.org/wiki?curid=4044278" title="Voorbehouden handeling">
Voorbehouden handeling

Een voorbehouden handeling is binnen de Nederlandse wet een handeling die beroepshalve slechts mag worden uitgevoerd door personen die een bepaalde titel dragen. Binnen de gezondheidszorg worden deze handelingen beschreven in artikel 36 van de Wet BIG. Het betreft handelingen die onaanvaardbare risico's met zich meebrengen als zij door ondeskundigen worden verricht.

De wet BIG maakt onderscheid tussen voorbehouden handelingen die door een zorgverlener zelfstandig mogen worden uitgevoerd, en voorbehouden handelingen die door bepaalde zorgverleners alleen mogen worden verricht in opdracht van een andere zorgverlener die wel volledig bevoegd is. In alle gevallen geldt dat men uitsluitend een voorbehouden handeling mag verrichten als men behalve "bevoegd", ook "bekwaam" is in het uitvoeren van die handeling.

De voorbehouden handelingen zijn:

De beperking ten aanzien van de voorbehouden handelingen betreft alleen de "beroepshalve" uitvoering ervan. Het gebruik van een AED (defibrillatie) door leken, teneinde het leven van een ander te redden, is uiteraard wel toegestaan. Ook mogen familieleden of verzorgers van patiënten, aan hen injecties geven, catheteriseren etc., mits zij daartoe bekwaam zijn.



</doc>
<doc id="4044618" url="https://nl.wikipedia.org/wiki?curid=4044618" title="Hernia perinealis">
Hernia perinealis

Een hernia perinealis is een type hernia die bij mensen, honden en andere zoogdieren kan voorkomen. Het is een verslapping of verzakking van spieren rondom de endeldarm, waardoor er een breuk ontstaat die aan een of beide kanten van de anus kan voorkomen.

Hernia perinealis komt het meest voor bij niet gecastreerde reuen, meestal vanaf 7 jaar. Zeldzaam bij teven of bij de kat. De volgende rassen hebben een grotere kans op een hernia perinealis: Maltezer, Boxer, Duitse herders, Rottweilers, maar het kan in principe bij elk ras voorkomen.
Veel voorkomende klachten/symptomen zijn: persen bij het poepen, moeilijk van ontlasting afkomen, janken bij het poepen, niet meer kunnen plassen, zich vaak likken van achteren, soms een grote bol ontlasting, soms diarree of smalle streep ontlasting.

Hernia perinealis zien we vaak bij een vergrote prostaat. Bij het ontlasten wordt de prostaat dan mee in de bekkenholte geperst, waardoor de hond nog meer gaat persen. Hierdoor en/of door een hormonale invloed vanuit de testikels zouden de spieren naast de endeldarm kleiner worden of verslappen. Hierdoor ontstaat er dan door persen een uitstulping in de endeldarm. Hier hoopt zich dan een bol ontlasting in op die niet makkelijk de anus kan passeren.

Het persen kan zulke ernstige vormen aannemen, dat er buikvet of organen vanuit de buikholte door het bekken in de hernia perinealis terecht kunnen komen. Soms is dit ook de blaas, waardoor de hond plotseling niet meer kan plassen, wat tevens levensbedreigend kan zijn.

Chirurgische correctie van hernia perinealis kan tevens door middel van castratie. Dit kan tegelijkertijd. De castratie is belangrijk om de prostaat kleiner te laten worden en de hormonale invloed te stoppen. Hiermee wordt vaak een hernia perinealis van de andere kant voorkomen.

De beste techniek voor hernia perinealis is het omhoog brengen van een bekkenbodemspier, die op zijn beurt weer vastgehecht wordt aan de sluitspier en andere spieren rondom de hernia.


</doc>
<doc id="4045054" url="https://nl.wikipedia.org/wiki?curid=4045054" title="Favipiravir">
Favipiravir

Favipiravir, ook bekend als T-705, is een experimenteel anti-viraal middel tegen veel RNA-virussen. Net als een aantal andere experimentele antivirale middelen (T-1105 en T-1106), is het een pyrazinecarboxamide-derivaat. Favipiravir werkt tegen griepvirussen, westnijlvirus, gele koorts, mond-en-klauwzeer en andere flavivirussen, arenavirussen, bunyavirussen en arbovirussen.

Het werkingsmechanisme houdt verband met de selectieve remming van virale RNA-afhankelijke RNA-polymerase. Favipiravir remt de RNA of DNA synthese in zoogdiercellen niet en is niet giftig voor zoogdieren.

Op 25 augustus 2014 werd bekend dat de Japanse overheid het middel als experimenteel medicijn heeft aangeboden voor de bestrijding van het ebolavirus. Op 19 oktober 2014 werd bekend dat de Spaanse verpleegster Teresa Romero wellicht met behulp van dit middel genezen is van het ebolavirus. Het wordt nu uitgeprobeerd in Guinee. Het bleek in februari 2015 matig effectief, vooral bij niet al te zwaar geïnfecteerde patiënten.


</doc>
<doc id="4047448" url="https://nl.wikipedia.org/wiki?curid=4047448" title="Isidoor Bauwens">
Isidoor Bauwens

Isidoor Bauwens (Aalst, 9 maart 1855 - 9 oktober 1918) was een Belgisch medicus.

Jongere broer van de jezuïet Evarist Bauwens, studeerde Isidoor aan het Sint-Jozefscollege in Aalst, waarna hij aan de Katholieke Universiteit Leuven promoveerde tot doctor in de geneeskunde (1881).

Hij vestigde zich als arts in Aalst en kreeg op verschillende vlakken naambekendheid.

Op geneeskundig vlak werkte hij mee aan wetenschappelijke congressen en schreef ruim erkende studies.

Hij was daarnaast literator en schreef voornamelijk toneelstukken.

Hij werd ook politiek actief en was gedurende een aantal jaren gemeenteraadslid en schepen van onderwijs in Aalst.

Verder was hij:




</doc>
<doc id="4047505" url="https://nl.wikipedia.org/wiki?curid=4047505" title="Pineen">
Pineen

Pineen (CH) is een organische verbinding. Het is een monoterpeen, dat uit twee ringen bestaat. Er zijn twee natuurlijke isomeren bekend van pineen: α-pineen en β-pineen. Het zijn twee belangrijke bestanddelen van dennenharsen. Ze komen ook voor in de harsen van vele andere planten, zowel coniferen als niet-conifere planten. Een voorbeeld van deze laatste groep is "Artemisia tridentata". Beide isomeren worden door vele insecten gebruikt bij hun chemische communicatie. Pinenen zijn de belangrijkste bestanddelen van terpentijn.

Otto Wallach is verantwoordelijk voor de naamgeving van terpeen en pineen. Hij was de eerste die een systematische studie deed naar pineen.

Alfa-pineen is in de natuur de meest voorkomende terpenoïde. en is sterk insectafstotend.

Alfa-pineen komt voor in coniferenen in vele andere planten. Pineen is het belangrijkste bestanddeel in de etherische olie van "Sideritis" spp.. en "Salvia" spp.. "Cannabis" bevat ook alfa-pineen. Hars van de terpentijnboom ("Pistacia terebinthus") is rijk aan pineen. Ook pijnboompitten bevatten pineen.

In de chemische industrie geeft selectieve oxidatie van pineen met bepaalde katalysatoren vele grondstoffen voor de parfumindustrie, zoals kunstmatige geurstoffen. Een belangrijk oxidatieproduct is verbenon, samen met de pineen-oxiden, verbenol en verbenylhydroperoxide.

α-pineen en β-pineen worden beide gesynthetiseerd uit geranylpyrofosfaat, door ringvorming van linaloylpyrofosfaat gevolgd door het verlies van een proton van de koolstofequivalent.


</doc>
<doc id="4048095" url="https://nl.wikipedia.org/wiki?curid=4048095" title="Louis Seutin">
Louis Seutin

Louis Joseph Ghislain Seutin (Nijvel, 19 oktober 1793 – Brussel, 29 januari 1862) was een Belgisch senator.

Seutin was een zoon van de landbouwer Louis Seutin en van Marie-Josèphe Raspe. Hij trouwde met Thérèse Caroly (1795-1862). Het paar bleef kinderloos.

In 1848 werd hij in de Belgische erfelijke adel opgenomen met de bij eerstgeboorte overdraagbare titel van baron. Bij zijn overlijden doofde de lijn uit.

Na studies aan de Ecole de médecine in Brussel (1810-1812), werd hij chirurg in het keizerlijk leger en was in die hoedanigheid aanwezig bij de napoleontische veldslagen van die periode, onder meer in de Volkerenslag en bij Dresden. In november 1813 werd hij door Russische troepen krijgsgevangen genomen en in juni 1814 kwam hij weer vrij. Pas teruggekeerd, werd hij als militair chirurg aangeworven door het Voorlopig Bewind en was hij een van de hoofdchirurgen tijdens de Slag bij Waterloo. Hij kreeg reputatie vanwege zijn snelle ingrepen. Tijdens de Slag bij Waterloo had hij al 22 amputaties uitgevoerd toen het nog maar 11 uur in de morgen was.

Hij legde zijn thesis over peripneumonie in 1816 voor aan de Universiteit van Leiden en promoveerde tot doctor in de geneeskunde. Hij bekwam in 1820 ook nog een diploma van doctor in de chirurgie en verloskunde aan de Universiteit van Luik.

Hij vestigde zich in Brussel en werd:

Daarbij was hij:

Seutin was in 1847-48 een van de eersten in België om bij chirurgische ingrepen de patiënt met chloroform te verdoven.

Hij publiceerde zijn bevindingen over uiteenlopende chirurgische problemen en ingrepen. Hij verwierf internationale bekendheid door de aanzienlijke verbeteringen die hij toebracht aan de verzorging en genezing van gebroken lichaamsdelen, door het aanbrengen van stijfselverband. Niet zonder grote disputen en polemieken slaagde hij er in om zijn methode (het stevig wikkelen van het te genezen lichaamsdeel in gesteven doeken) als de beste te doen erkennen. Hij kwam hiermee echter vanaf 1851 in competitie met het gipsverband dat was uitgevonden door Antonius Mathijsen en dat het, vanwege het veel sneller stijf worden, uiteindelijk haalde.

Hij was de arts van koning Leopold I, van 1834 tot aan zijn dood. Hij had voordien al bekende personaliteiten verzorgd. In 1830 moest hij bij de gekwetste vrijwilliger Frédéric de Merode een been amputeren. Tien dagen later stierf hij aan gangreen. Tijdens een duel tussen Charles Rogier en Alexandre Gendebien kreeg eerstgenoemde een kogel in de rechterwang. Seutin verzorgde en genas hem.

In 1853 werd hij liberaal senator voor het arrondissement Brussel, een mandaat dat hij eveneens tot aan zijn dood vervulde.

Seutin werd in 1836 erelid van de vrijmetselaarsloge Les Amis Philanthropes en bestuurder van de ULB.

Op medisch gebied was hij:

Seutin wordt herdacht in verschillende straatnamen:

Een standbeeld van hem staat bij de ingang van het Sint-Pietersziekenhuis in de Brusselse Wolstraat. Een borstbeeld van hem staat voor het station van Nijvel en in het Brusselse Koninklijk Legermuseum.

Een gebouw van het Brusselse Brugmannziekenhuis draagt zijn naam.

Seutin en zijn echtgenote liggen begraven onder een grafmonument op het kerkhof van Laken.




</doc>
<doc id="4048459" url="https://nl.wikipedia.org/wiki?curid=4048459" title="Amerikaans vuilbroed">
Amerikaans vuilbroed

Amerikaans vuilbroed (AVB) is een ziekte van het broedsel van bijen. Het
wordt veroorzaakt door een staafvormige, sporenvormende bacterie, de Paenibacillus larvae. De sporen van deze bacterie blijven lang leven en zijn goed bestand tegen hitte en uitdroging.

AVB is te herkennen aan de volgende symptomen:
Cellen met een ingezonken deksel kunnen onderzocht worden door het dekseltje met een lucifer door te prikken. Bij Amerikaans vuilbroed is de inhoud geelbruin en dradentrekkend.

Besmetting gebeurt door opname van bacteriesporen. De sporen van de bacterie worden door het poetsgedrag van de bijen en daarna tijdens het voeden van de larven overgebracht. Na het opnemen van met sporen besmet voedsel, vindt ontkieming plaats in de middendarm van de larve. Na het verzegelen van het broed vermeerderen de bacteriën zich explosief en tasten de inmiddels verpopte larve verder aan. Het totale popweefsel wordt door de bacteriën verbruikt. De pop wordt eerst lichtbruin, dan donkerbruin en sterft vervolgens.

De ziekte wordt in een bijenvolk verspreid door de voedsterbijen. Besmetting van een bijenvolk kan gebeuren door:

Voor Amerikaans vuilbroed bestaat geen Europese bestrijdingsplicht. Wel is een handelsrichtlijn (Richtlijn nr. 92/65) van kracht die eisen stelt aan het handelsverkeer. Uitbraken van Amerikaans vuilbroed worden door de imkerij zelf bestreden.



</doc>
<doc id="4048833" url="https://nl.wikipedia.org/wiki?curid=4048833" title="Joseph Sigart">
Joseph Sigart

Joseph Désiré Sigart, ook Sigart-Goffint, (Bergen, 3 september 1798 - Elsene, 15 april 1869) was een Belgisch volksvertegenwoordiger.

Sigart was een zoon van de ambtenaar Alexandre Sigart en van Thérèse Duchove. Hij trouwde met Virginie Goffint.

Hij promoveerde tot doctor in de geneeskunde (1819) aan de Universiteit van Luik. Hij vestigde zich als arts in Jemappes. Hij was ook filoloog en lexicograaf, specialist van de plaatselijke Waalse dialecten in Henegouwen.

Hij werd gemeenteraadslid in Jemappes en in 1839 werd hij verkozen tot liberaal volksvertegenwoordiger voor het arrondissement Bergen. Hij vervulde dit mandaat tot in 1848.

Een incident op 12 december 1846 is blijvend met zijn naam verbonden. In een discussie in het parlement over de "ellende der Vlaanders", had hij zich de vraag laten ontvallen of de Vlamingen misschien een minderwaardig ras waren, want, zo stelde hij, ze waren afgezonderd van de meer hoogstaande volkeren doordat ze ingesloten waren in een kleine taal en hun mindere economische ontwikkeling was daar een gevolg van. Zowel in de Kamer als daarbuiten werden deze uitlatingen door Vlamingen als beledigend aangevoeld. Karel Lodewijk Ledeganck en Jan Theodoor van Rijswijck schreven protestgedichten. Ook Ferdinand Snellaert en Domien Sleeckx protesteerden.
Sigart werd vrijmetselaar in de loges "La Concorde" en "La Parfaite Union" in Bergen.




</doc>
<doc id="4049484" url="https://nl.wikipedia.org/wiki?curid=4049484" title="Temsirolimus">
Temsirolimus

Temsirolimus (INN) is een geneesmiddel voor de behandeling van niercelkanker. Het is een derivaat van sirolimus dat werd ontwikkeld door Wyeth Pharmaceuticals en werd aanvankelijk aangeduid als CCI-779. Het middel wordt verkocht onder de merknaam "Torisel". Dit is een geconcentreerde oplossing van temsirolimus die na verdunning als een infuus intraveneus wordt toegediend.

Temsirolimus is de ester van sirolimus met 2,2-bis(hydroxymethyl)propionzuur. Deze en vergelijkbare derivaten van sirolimus werden in 1994 geoctrooieerd door American Home Products, de moedermaatschappij van Wyeth. Voor de antitumorwerking van CCI-779/temsirolimus werden vanaf 2007 octrooien verleend.

Temsirolimus is een selectieve inhibitor van het kinase-enzym mTOR kinase, dat betrokken is bij verschillende processen in de cel, zoals celgroei en -vermeerdering en de synthese van proteïnen. Temsirolimus vermindert ook sommige angiogene factoren, waaronder VEGF (Vascular Endothelial Growth Factor), waardoor de vorming van nieuwe bloedvaten wordt verhinderd wat uiteindelijk leidt tot het afsterven van kankercellen.

De Amerikaanse Food and Drug Administration (FDA) aanvaardde het middel in mei 2007. Het Europees Geneesmiddelenbureau (EMEA) heeft Torisel in november 2007 toegelaten. In de Europese Unie kan Torisel voorgeschreven worden voor de behandeling van gevorderde niercelkanker en van mantelcellymfoom. Dit zijn zeldzame vormen van kanker en daarom wordt Torisel als een weesgeneesmiddel beschouwd. Het is enkel op doktersvoorschrift verkrijgbaar.


</doc>
<doc id="4049798" url="https://nl.wikipedia.org/wiki?curid=4049798" title="William Prout">
William Prout

William Prout (Horton,15 januari 1785 – Londen, 9 april 1850) was een Engels scheikundige, arts en natuurlijk theoloog.

Prout werd in 1785 geboren in Horton in Gloucestershire. Hij ontving privéonderwijs van een geestelijke, bezocht de 'Redland Academy' in Bristol en studeerde aan de Universiteit van Edinburgh. Na zijn afstuderen in 1811 werd hij arts in Londen, maar hij hield zich ook bezig met scheikundig onderzoek. Hij was actief op het gebied van de biochemie en verrichtte veel onderzoek naar uitscheidingen van levende organismen, in de overtuiging dat deze werden veroorzaakt door afbraak van weefsels. In 1823 ontdekte hij met behulp van distillatie dat maagsappen zoutzuur bevatten. In 1827 stelde Prout voor de samenstelling van voedsel te duiden in termen van suikers, zetmeel, vettige stoffen en eiwitten. Dit zou later navolging vinden met de begrippen koolhydraten, vetten en proteïnen.

Prout staat echter voornamelijk bekend vanwege zijn inspanningen in de fysische chemie. Op basis van de tabellen van atoomgewicht van die tijd, stelde hij in 1815 dat het atoomgewicht van elk element een veelvoud is van dat van waterstof, daarmee suggererend dat het waterstofatoom het enige fundamentele deeltje is. Hoewel dit door later onderzoek werd weerlegd, was het een dermate fundamenteel inzicht in de samenstelling van materie, dat Ernest Rutherford in 1920 zijn nieuw ontdekte deeltje "proton" noemde, onder meer als verbuiging van "protyle", de term die Prout voor het basisdeeltje had bedacht.

Voorts werkte hij aan verbeteringen van barometer, die door de Royal Society tot nationale standaard werd verheven. In 1819 werd hij tot deze prestigieuze Britse academie van wetenschappen toegelaten. In 1827 werd hem de Copley Medal verleend, een wetenschapsprijs van dat genootschap, voor werk op het gebied van de samenstelling van voedingsstoffen. Prout deelde de prijs dat jaar met Henry Foster.

In 1814 trouwde Prout met Agnes Adem, dochter van een Schots leraar en expert op het gebied van de Romeinse oudheid. Zij kregen zes kinderen. Prout overleed in 1850 en werd bijgezet op de begraafplaats van Kensal Green.



</doc>
<doc id="4049877" url="https://nl.wikipedia.org/wiki?curid=4049877" title="IPF">
IPF

Idiopathic pulmonary fibrosis (IPF), oftewel Idiopatische longfibrose is een chronische en uiteindelijk dodelijke ziekte die zich kenmerkt door een progressieve achteruitgang van de longfunctie.<ref name=ATS/ERS> American Thoracic Society/European Respiratory Society International Multidisciplinary Consensus Classification of the Idiopathic Interstitial Pneumonias. This joint statement of the American Thoracic Society (ATS), and the European Respiratory Society (ERS) was adopted by the ATS board of directors, June 2001 and by the ERS Executive Committee, June 2001. "Am Respir Crit Care Med." 165 (2) 277–304. January 2002. PMID 11790668</ref> Het begrip longfibrose betekent bindweefselvorming in het longweefsel en is de oorzaak van verergerende dyspneu (kortademigheid). Fibrose heeft doorgaans een slechte prognose. Het begrip 'Idiopathisch' wordt gebruikt omdat de oorzaak van longfibrose nog onbekend is.

IPF komt het meeste voor bij volwassenen boven de 50 jaar, en met name bij mensen die roken of gerookt hebben. De ziekte komt meer voor bij mannen dan bij vrouwen.

IPF behoort tot een grote groep van meer dan 200 longziekten die interstitiële longziekten (ILD) worden genoemd, met de betrokkenheid van het long interstitium als gemeenschappelijk kenmerk. Het interstitium, het weefsel tussen de longblaasjes in de long, is waar de schade bij ILD's primair optreedt. In veel gevallen tasten deze ziekten echter niet alleen het interstitium aan, maar ook de longblaasjes, perifere luchtwegen en bloedvaten. Longweefsel van mensen met IPF vertoont een kenmerkend histopathologisch patroon dat 'usual interstitial pneumonia' (UIP) wordt genoemd.

In 2011 zijn nieuwe richtlijnen voor de diagnose en behandeling van IPF gepubliceerd. Voor de diagnose van IPF moeten andere bekende oorzaken van ILD worden uitgesloten en moet er sprake zijn van een kenmerkend radiologisch patroon dat zichtbaar wordt gemaakt door middel van computertomografie met hoge resolutie (HRCT). Met de juiste klinische faciliteiten is het mogelijk om IPF uitsluitend met HRCT te diagnosticeren, waardoor het niet nodig is om via chirurgie een longbiopsie uit te voeren.

IPF behoort tot de interstitiële longziekten, waarbij de betrokkenheid van het long interstitium, een gemeenschappelijk kenmerk is. IPF is één specifiek ziektebeeld binnen de groep van idiopathische interstitiële pneumoniën (IIP), die ook wel diffuse parenchymatische longziekten (DPLD) genoemd worden.

IPF onderscheidt zich van de overige IIP's doordat het de enige ziekte is binnen de groep, waarvan de oorzaak onbekend is. Andere vormen van IIP zijn onder meer niet-specifieke interstitiële pneumonie (NSIP), desquamatieve interstitiële pneumonie (DIP) en acute interstitiële pneumonie (AIP).

Voorbeelden van ILD met een bekende oorzaak zijn onder meer allergische alveolitis, langerhanscelhistiocytose in de longen, asbestose en collageen-vasculaire ziekten. In veel gevallen tasten deze ziekten echter niet alleen het interstitium aan, maar ook de longblaasjes, perifere luchtwegen en bloedvaten.

IPF is weliswaar zeldzaam, maar toch de meest voorkomende vorm van IIP. In Nederland lijden naar schatting 2.500-3.000 mensen aan IPF, gebaseerd op een gemiddelde prevalentie van 16,7 per 100.000 inwoners. IPF komt vaker voor bij mannen dan bij vrouwen en de diagnose wordt doorgaans gesteld bij mensen van 50 jaar en ouder.

In de (toenmalige) 27 landen van de Europese Unie komt uit een reeks verschillende bronnen een incidentie naar voren van 4,6-7,4 per 100.000 inwoners. In Nederland betekent dit dat er gebaseerd op een gemiddelde incidentie van 6,0 per 100.000 jaarlijks ongeveer 1000 nieuwe IPF-patiënten bij komen.

Zoals de naam al aangeeft, is IPF een idiopathische aandoening. Dat wil zeggen dat de oorzaak onbekend is. Er zijn overigens wel bepaalde omgevingsfactoren bekend die mogelijk een relatie hebben met het ontstaan ervan, zoals blootstelling aan bepaalde stoffen. Roken is de bekendste en breedst geaccepteerde risicofactor voor IPF en verhoogt het risico op IPF met ongeveer een factor twee. [10] Ook blootstelling aan andere omgevings- en beroepsgerelateerde stoffen, zoals metaalstof, houtstof, silicium, steenstof en blootstelling aan stoffen in bijvoorbeeld de agrarische sector kunnen het risico op IPF doen toenemen. Er zijn ook aanwijzingen dat (virus)infecties mogelijk verband houden met IPF en andere fibrotische longziekten.

Ondanks uitvoerig onderzoek is de oorzaak van IPF nog steeds onbekend. De fibrose die bij IPF optreedt, wordt in verband gebracht met sigarettenrook, omgevingsfactoren (bijv. beroepsgerelateerde blootstelling aan gassen, rook, chemicaliën of stof), andere medische aandoeningen als oesofageale reflux, of genetische aanleg. Geen van deze factoren geldt echter voor alle mensen met IPF en daarom vormen ze geen volledig sluitende verklaring voor de ziekte.

Van IPF wordt vermoed dat het een gevolg is van een verkeerd verlopend (wond)genezingsproces, waarbij sprake is van een afwijkende reactie op een mogelijk herhaalde trigger. Dit leidt tot overmatige afzetting van collageen (fibrose) in het longinterstitium met samengaand met enige mate van ontsteking.

Verondersteld wordt dat bij IPF de oorspronkelijke (herhaalde) trigger de longcellen, oftewel alveolaire epitheelcellen (AEC's, pneumocyten) aantast. Met deze cellen is het grootste gedeelte van het alveolaire oppervlak bekleed. Wanneer AEC's van type I beschadigen of verloren gaan, zo denkt men, vindt proliferatie van AEC's van type II plaats om de blootliggende basale membranen te bedekken. Bij normaal herstel sterven de hyperplastische AEC's van type II af, waarna de resterende cellen zich verspreiden en een differentiatieproces ondergaan om te veranderen in AEC’s type I. Onder pathologische omstandigheden en bij aanwezigheid van transformerende groeifactor bèta (TGFβ), hopen fibroblasten zich op in deze beschadigde delen, waarbij ze veranderen in myofibroblasten die collageen en andere proteïnen afgeven. In het verleden werd gedacht dat een ontsteking de aanzet vormde voor littekenvorming in longweefsel. De meest recente bevindingen wijzen er echter op dat de ontwikkeling van fibroblastische foci voorafgaat aan het ontstaan van concentraties ontstekingscellen en de daaropvolgende afzetting van collageen. Deze hypothese wordt indirect ondersteund door de klinische verschijnselen van IPF, zoals een ongemerkt ontstaan, progressie gedurende meerdere jaren, relatief zeldzame acute exacerbaties en ongevoeligheid voor immunosuppressiva. Voor een aantal therapieën gericht op activering van fibroblasten of de synthese van extracellulaire matrix zijn de eerste onderzoeksfasen gaande of wordt ontwikkeling overwogen.

Familiale IPF betreft minder dan 5% van alle IPF-patiënten en is uit klinisch en histologisch oogpunt niet te onderscheiden van sporadische IPF. Genetische associaties zijn onder meer surfactantproteïnen A1, A2, C (SFTPA1, SFTPA2B) en mucine (MUC5B).
Mutaties van humane telomerasegenen worden ook in verband gebracht met familiale longfibrose en in sommige gevallen met sporadische IPF (TERT, TERC).

Een vroegtijdige diagnose van IPF is een voorwaarde voor snellere behandeling en, in potentie, verbetering van het klinische resultaat op de lange termijn bij deze progressieve en uiteindelijk dodelijke ziekte. Wanneer IPF wordt vermoed, kan de diagnose een lastig proces zijn, maar het is gebleken dat de nauwkeurigheid van de IPF-diagnostiek verbetert als een multidisciplinaire aanpak wordt gehanteerd waaraan wordt bijgedragen door een longarts, een radioloog en een pathologisch expert op het gebied van interstitiële longziekten.

Een multidisciplinaire consensusverklaring over idiopathisch interstitiële pneumonieën, in 2002 uitgebracht door de American Thoracic Society (ATS) en de European Respiratory Society (ERS) omvat een voorstel voor specifieke major en minor criteria voor het diagnosticeren van IPF. In 2011 zijn echter nieuwe, vereenvoudigde en geactualiseerde criteria uitgebracht voor de diagnose en begeleiding van IPF door de ATS en ERS, in samenwerking met de Japanese Respiratory Society (JRS) en de Latin American Thoracic Association (ALAT). Op dit moment gelden voor een IPF-diagnose de volgende criteria: 

Met de juiste klinische faciliteiten is het mogelijk om IPF uitsluitend met HRCT te diagnosticeren, waardoor het niet nodig is om via chirurgie een longbiopsie uit te voeren.

Het herkennen van IPF in de klinische praktijk kan lastig zijn, omdat de symptomen vaak lijken op die van algemener voorkomende ziekten, zoals astma, chronische obstructieve longziekte (COPD) en hartfalen. Het voornaamste probleem waar artsen voor staan, is de vraag of de medische achtergrond, symptomen (of verschijnselen), radiologie en longfunctieonderzoek als geheel aansluiten bij de diagnose van IPF, dan wel of de bevindingen verband houden met een ander proces. Al geruime tijd wordt erkend dat gevallen van ILD door blootstelling aan asbest, geneesmiddelen (zoals chemotherapeutica of nitrofurantoïne), reumatoïde artritis en sclerodermie/systemische sclerose moeilijk van IPF te onderscheiden zijn. Andere differentiële diagnostische afwegingen zijn onder meer interstitiële longziekten, waaronder gevallen die verband houden met mixed connective tissue disease, gevorderde sarcoïdose, chronische allergische alveolitis, langerhanscelhistiocytose in de longen en bestralingspneumonitis.

Bij veel patiënten is al geruime tijd sprake van symptomen voordat de diagnose wordt gesteld. Tot de meest voorkomende klinische verschijnselen van IPF behoren:


De meeste van deze verschijnselen houden verband met chronisch zuurstofgebrek in het bloed en zijn niet specifiek voor IPF. Ze komen ook voor bij tal van andere long- of hartaandoeningen. IPF dient te worden overwogen bij alle patiënten met onverklaarde chronische inspanningsdyspneu, hoesten, bibasale crepitaties bij inademen, of trommelstokvingers.

Beoordeling van de kenmerkende crepitaties ('klittenbandgeluid') bij longauscultatie is een praktische manier om de diagnose IPF eerder te kunnen stellen. Wanneer artsen dit typische geluid al eens gehoord hebben, is het eenvoudig te herkennen en het is kenmerkend voor IPF.

Als bij een oudere patiënt gedurende de hele inademing crepitaties te horen zijn en deze na meerdere diepe ademhalingen aanhouden, en bij vervolgonderzoek enige weken later nog evengoed hoorbaar zijn, kan dat op IPF wijzen en is er aanleiding om een HRCT-scan van de borstkas te overwegen (vanwege de hogere gevoeligheid dan een thoraxfoto). Omdat crepitaties op zich niet specifiek zijn voor IPF, dienen ze aanleiding te zijn voor een grondig diagnostisch proces.

Indien deze symptomen worden waargenomen, moeten de juiste nadere onderzoeken worden verricht om IPF te kunnen diagnosticeren.

Thoraxfoto's zijn nuttig bij de vaste nacontroles bij IPF-patiënten. Zij zijn helaas niet geschikt voor diagnostiek, maar kunnen wel verminderde longvolumes zichtbaar maken, eventueel, in een gevorderd stadium, met prominente reticulaire interstitiële patronen nabij de longbases. 

Bij IPF is de radiologische evaluatie door middel van HRCT een essentieel onderdeel van het diagnostische traject. HRCT vindt plaats met een conventionele CT-scanner zonder injectie van contrastmiddelen. De te evalueren doorsnedes zijn altijd zeer dun (1–2 mm). Bij IPF zijn op HRCT-beelden van de thorax de kenmerkende fibrotische veranderingen in beide longen te zien, met name in de longbases en de periferie. Volgens de richtlijnen in de gezamenlijke ATS/ERS/JRS/ALAT 2011, is HRCT een essentieel onderdeel van het diagnostische traject bij IPF, waarmee UIP kan worden vastgesteld op grond van de aanwezigheid van:

Op grond van de herziene richtlijnen van 2011 geldt dat, indien HRCT geen UIP-patroon uitwijst, een operatieve longbiopsie noodzakelijk is om tot een betrouwbare diagnose te kunnen komen.

Histologische monsters voor de diagnose van IPF moeten op ten minste drie verschillende plaatsen worden afgenomen, en dienen groot genoeg te zijn om de patholoog in staat te stellen de onderliggende opbouw van het longweefsel te beoordelen. Kleine biopten, die bijvoorbeeld worden verkregen door middel van een transbronchiale longbiopsie (uitgevoerd tijdens een bronchoscopie), zijn doorgaans niet toereikend voor dit doeleinde. Ook niet omdat IPF zich vooral in de periferie van de long voorkomt en bij een transbronchiaal biopt gemist kan worden. Daarom is het meestal noodzakelijk om grotere biopten af te nemen via een thoracotomie of thoracoscopie.

Longweefsel van mensen met IPF vertoont doorgaans een kenmerkend histopathologisch UIP patroon en UIP is dan ook de pathologische equivalent van IPF. Hoewel een pathologische diagnose van UIP vaak overeenkomt met een klinische diagnose van IPF, kan een histopathologisch UIP-patroon ook voorkomen bij andere ziekten (bijvoorbeeld reumatische aandoeningen). Er zijn vier belangrijke kenmerken van UIP: interstitiële fibrose met heterogene distributie, dat wil zeggen ongelijkmatige aantasting van het longweefsel door fibrose interstitiële littekenvorming, honingraatstructuren, en fibroblastische foci. Fibroblastische foci zijn clusters van myofibroblasten en littekenweefsel, en vormen in combinatie met honingraatpatroon de voornaamste pathologische bevindingen die een diagnose van UIP mogelijk maken.

Broncho-alveolaire lavage (BAL) is een diagnostische procedure, die gebruikt kan worden bij ILD. Voor de evaluatie van patiënten met IPF kan naar het inzicht van de behandelend arts een BAL-cytologie analyse worden overwogen op basis van de beschikbaarheid en ervaring in de desbetreffende instelling. BAL kan IPF niet aantonen, maar wel alternatieve specifieke diagnoses aan het licht brengen: maligniteit, infecties, eosinofiele pneumonie, langerhanscelhistiocytose, of alveolaire proteïnose. Bij de evaluatie van patiënten met vermoedelijke IPF ligt de belangrijkste toepassing van BAL in de uitsluiting van andere diagnoses. Prominente lymfocytose (>40%) doet bijvoorbeeld vermoeden dat er kans is op extrinsieke allergische alveolitis/hypersensitivity pneumonitis.

Spirometrie toont in de meeste gevallen een vermindering van de vitale capaciteit (VC) en een evenredige vermindering van geforceerde vitale capaciteit (FVC) 
Meting van statische longvolumes via lichaamsplethysmografie of andere technieken laat in de meeste gevallen verminderde longvolumes (restrictie) zien. Deze meting laat zien hoeveel moeite het kost om de fibrotische longen met lucht te vullen.
De diffusiecapaciteit voor koolstofmonoxide (DLCO) is bij IPF altijd verminderd en kan bij lichte vormen of in vroege stadia van de ziekte het enige afwijkende aspect zijn. Dit wordt ook zichtbaar in de vatbaarheid van IPF-patiënten voor zuurstofdesaturatie bij inspanning, die ook kan worden onderzocht met de 6-minutenwandeltest (6MWT)

Begrippen als ‘Mild’, ‘matig’ en ‘ernstig’ worden soms gebruikt om de ziekte in stadia te verdelen en zijn doorgaans gebaseerd op metingen van longfunctietests in rusttoestand. Er bestaat echter nog geen duidelijke consensus over de IPF-stadiëring bij patiënten en de criteria en waarden die daarvoor het best kunnen worden gebruikt. Milde tot matige IPF wordt soms gedefinieerd als voldoende aan de volgende functionele criteria:


Het klinisch beloop van IPF kan onvoorspelbaar zijn. De progressie van IPF wordt in verband gebracht met een geschatte mediane overlevingsduur van twee tot vijf jaar na diagnose.
Bij IPF loopt de 5-jaarsoverleving uiteen van 20–40%. Daarmee ligt dit mortaliteitscijfer hoger dan dat van een aantal maligne aandoeningen, waaronder dikkedarmkanker, multipel myeloom en blaaskanker.

Onlangs is een multidimensionaal index- en stadiëringssysteem voorgesteld om de mortaliteit bij IPF te voorspellen. Deze index, GAP genaamd, is gebaseerd op geslacht [G], leeftijd [A] en twee longfysiologische variabelen [P] (FVC and DL) die in de klinische praktijk in de meeste gevallen worden gemeten om de mortaliteit bij IPF te voorspellen. Het hoogste GAP-stadium (stadium III) wordt in verband gebracht met een mortaliteitsrisico van 39% na 1.

De behandeling van IPF beoogt in essentie vermindering van de symptomen, het stilleggen van de progressie, preventie van acute exacerbaties en verlenging van de overlevingsduur. Preventieve zorg (bijv. griepvaccinaties) en behandeling op symptoombasis moeten bij elke patiënt in een vroeg stadium worden gestart.

In het verleden zijn diverse behandelingen voor IPF onderzocht, waaronder interferon gamma-1β, bosentan, ambrisentan, 
en anticoagulantia
, maar die werden ineffectief bevonden. Veel van deze eerdere onderzoeken waren gebaseerd op de hypothese dat IPF een ontstekingsziekte is.

Pirfenidon is een klein molecuul dat in experimentele modellen van fibrose een combinatie van ontstekingsremmende, antioxidatieve en antifibrotische effecten vertoont. Pirfenidon is in Europa, India, Japan en China goedgekeurd voor de behandeling van patiënten met lichte tot matige IPF. Het is op de markt onder de handelsnamen Esbriet (in Europa), Pirfenex (in India), Pirespa (in Japan) en Etuary (in China).

Pirfenidon is in de Europese Unie goedgekeurd op basis van de resultaten van drie gerandomiseerde, dubbelblinde, placebo-gecontroleerde fase III-studies, waarvan er één in Japan en de andere twee in Europa en de VS zijn uitgevoerd (CAPACITY-studies).

Een evaluatie van de Cochrane Library (van The Cochrane Collaboration, een internationale organisatie die zich inzet voor Evidence-Based Medicine (EBM)), gebaseerd op vier onderzoeken met 1155 patiënten waarin pirfenidon is vergeleken met een placebo, heeft een significant lager (30%) risico van ziekteprogressie aangetoond bij patiënten die met pirfenidon werden behandeld.

De resultaten van ASCEND zijn in mei 2014 in The New England Journal of Medicine gepubliceerd. Het primaire eindpunt van de studie was het verschil in verlies van FVC tussen de met pirfenidon behandelde groep en de met placebo behandelde groep. Het verlies in FVC was 45,1% minder in de met pirfenidon behandelde groep. Dit komt overeen met een verminderd absoluut verlies van 193 ml. Daarnaast is vergeleken hoeveel procent van de patiënten in beide groepen meer dan 10% FVC verloren of overleden. Dit is een belangrijke parameter, omdat een verlies van meer dan 10% FVC een sterk verhoogd risico geeft op overlijden. Het percentage patiënten dat meer dan 10% FVC verloor of overleed was in de pirfenidon groep 47,9% lager.
Ook de 6 minutenloopafstand (6MWD) en progressievrije overleving waren beide significant beter in de pirfenidon-groep. In de dyspneuscore (mate van benauwdheid) en de sterftecijfers was het verschil tussen beide groepen niet significant. In een vooraf vastgestelde analyse waarin de gegevens van de ASCEND en de CAPACITY-studies gezamenlijk werden geanalyseerd, werd aangetoond dat pirfenidon de mortaliteit significant deed afnemen: de afname van sterfte door welke oorzaak dan ook was 48%, de afname van sterfte aan idiopathische longfibrose was 68%.

"N"-acetylcysteïne (NAC) speelt een rol in de productie van glutathion, een antioxidant. Verondersteld wordt dat de oxidant-antioxicantbalans in het longweefsel van IPF-patiënten verstoord is en dat behandeling met hoge doses NAC kan zorgen voor herstel van de deze balans. In een klinische onderzoek met 180 patiënten (IFIGENIA) is gebleken dat toevoegen van NAC aan de combinatie prednison en azathioprine (drievoudige therapie), de afname van de VC en DL verminderde gedurende een controleperiode van 12 maanden in vergelijking met de groep patiënten die geen NAC toegevoegd kregen aan hun therapie met prednison en azathioprine.

In Amerika is vervolgens door de National Institutes of Health een gerandomiseerd onderzoek (PANTHER-IPF) uitgevoerd bij patiënten met IPF ter beoordeling van bovengenoemde drievoudige therapie in vergelijking met alleen NAC of helemaal geen therapie (placebo).. Uit dat onderzoek bleek dat de combinatie van prednison, azathioprine en NAC het risico van ziekenhuisopname en overlijden verhoogde. De NIH maakte in 2012 bekend dat de onderzoeksarm voor drievoudige therapie van het PANTHER-IPF-onderzoek voortijdig werd afgebroken. Het onderzoek in de patiëntengroepen die alleen NAC of alleen een placebo kregen is wel voortgezet en de resultaten zijn in 2014 gepubliceerd. De conclusie van het onderzoek was dat “vergeleken met een placebo, "N"-acetylcysteïne geen significante voordelen bood ten aanzien van het behoud van de FVC bij patiënten met idiopathische longfibrose met lichte tot matige verslechtering van de longfunctie”.
Gezien deze beperkingen wordt momenteel in de meest recente IPF-richtlijnen voor het merendeel van de patiënten met IPF noch drievoudige therapie noch NAC-monotherapie aanbevolen.

Voor een aantal beoogde therapieën zijn de eerste onderzoeksfasen gaande of wordt ontwikkeling overwogen. Deze moleculen zijn gericht tegen diverse groeifactoren en cytokinen waarvan bekend is dat ze een rol spelen bij de proliferatie, activering, differentiatie of ondoelmatige overleving van fibroblasten.

Behandelingen die momenteel worden geëvalueerd in verder gevorderde onderzoeken naar IPF zijn onder meer:


Meer informatie is te vinden op ClinicalTrials.gov, een register en resultatenbestand met gegevens over publiek en privaat ondersteunde klinische onderzoeken met menselijke deelnemers die wereldwijd worden/zijn uitgevoerd

Longtransplantatie kan geschikt zijn voor patiënten die fysiek in aanmerking komen om een zware transplantatieoperatie te ondergaan. Aangetoond is dat longtransplantatie bij IPF-patiënten het overlijdensrisico met 75% verlaagt ten opzichte van patiënten die op de wachtlijst blijven. 

Hoewel er geen consensus over bestaat, wijzen de meest recente gegevens er wel op dat bilaterale longtransplantatie superieur is aan enkelvoudige longtransplantatie bij patiënten met IPF. De 5-jaarsoverleving na longtransplantatie bij IPF wordt geschat op 50 tot 56%.

In de IPF-richtlijnen van 2011 werd zuurstoftherapie, of aanvullende zuurstof voor thuisgebruik, een sterke aanbeveling voor patiënten met klinisch significante hypoxemie in rusttoestand. Hoewel van zuurstoftherapie niet is gebleken dat de overleving van IPF-patiënten erdoor verbetert, wijzen bepaalde gegevens wel op een verbetering van de inspanningscapaciteit.

Vermoeidheid en verlies van spiermassa zijn veel voorkomende en invaliderende problemen waar IPF-patiënten mee kampen. Longrevalidatie kan de uiterlijke symptomen van IPF verlichten en het functioneren verbeteren door het stabiliseren en/of ongedaan maken van deze extrapulmonale ziekteverschijnselen.
Het aantal gepubliceerde onderzoeken naar de rol van longrevalidatie bij idiopathische longfibrose is gering, maar de meeste ervan hebben aangetoond dat er sprake is van significante kortetermijnverbeteringen van de functionele inspanningstolerantie, kwaliteit van leven en inspanningsdyspneu. Vaak toegepaste revalidatieprogramma's zijn onder meer fysieke training, voedingsaanpassingen, bezigheidstherapie, educatie en psychosociale hulp. In de late fase van de ziekte houden IPF patiënten vaak op met de fysieke activiteiten vanwege de toenemende dyspneu. Zo mogelijk dient dit te worden afgeraden.

Palliatieve zorg is gericht op verlichting van symptomen en verbetering van het comfort van patiënten, en niet op behandeling van de ziekte. Behandeling van verergerende symptomen met chronische toediening van morfinomimetica voor ernstige dyspneu en hoesten kan daar deel van uitmaken. Daarnaast kan zuurstoftherapie nuttig zijn voor de verlichting van dyspneu bij patiënten met hypoxemie.

Palliatieve zorg omvat tevens verlichting van fysiek en emotioneel lijden en psychosociale hulp voor patiënten en verzorgenden. Naarmate de ziekte vordert, kunnen patiënten angst, spanning en depressie ervaren, en in die gevallen moet psychologische ondersteuning worden overwogen. In een recent onderzoek onder poliklinisch behandelde patiënten met ILD's, waaronder IPF, droegen de depressiescore, functionele status (bepaald met wandeltest) en tevens de longfunctie allemaal bij aan de ernst van de dyspneu.

In bepaalde gevallen van uitgesproken ernstige dyspneu zou morfine kunnen worden overwogen. Dat kan dyspneu, angst en hoesten verlichten zonder significante afname van de zuurstofsaturatie.
Bij IPF wordt vaak een verkeerde diagnose gesteld, ten minste totdat fysiologische en/of beeldvormingsgegevens wijzen op de aanwezigheid van een ILD, waardoor gepaste zorg pas laat op gang komt. Aangezien IPF een ziekte is met een mediane overlevingsduur van drie jaar na diagnose, moet vroegtijdige doorverwijzing naar een instelling met specifieke expertise worden overwogen voor elke patiënt met een vermoedelijke of aangetoonde ILD. Gezien de complexe differentiële diagnostiek is het voor een juiste diagnose uitermate belangrijk dat er multidisciplinair overleg plaatsvindt tussen longartsen, radiologen en pathologen die ervaring hebben met ILD-diagnoses.

Nadat de diagnose IPF is gesteld en de juiste behandeling is gekozen op grond van symptomen en het stadium van de ziekte, dient een nauwkeurig vervolgtraject te worden ingesteld. Vanwege het sterk variabele beloop van de ziekte en de hogere incidentie van complicaties als longkanker (tot 25% van de patiënten, zo is voor IPF bekend) is standaard een drie- tot zesmaandelijks onderzoek verplicht, waar spirometrie (lichaamsplethysmografie), diffusiecapaciteitstest, thoraxfoto's, 6MWT, dyspneubeoordeling, kwaliteit van leven en zuurstofbehoefte deel van moeten uitmaken.

De toenemende kennis van complicaties en vaak voorkomende bijkomende aandoeningen bij IPF vergen daarnaast een standaard evaluatie van comorbiditeiten, waarvan de meeste de weerslag vormen van gelijktijdige ouderdomsaandoeningen en medicijngebruik in de vorm van interacties en bijwerkingen.

Onder acute exacerbaties van IPF (AE-IPF) wordt elke onverklaarde verergering of het ontstaan van dyspneu binnen 30 dagen verstaan, waarbij nieuwe radiologisch waarneembare (op HRCT beelden) infiltraten vaak te zien zijn tegen een achtergrond die overeenstemt met een UIP patroon. De jaarlijkse incidentie van AE-IPF ligt tussen de 10 en 15% van alle patiënten. De prognose van AE-IPF is slecht en de mortaliteit varieert tussen 78% en 96%. Andere oorzaken van AE-IPF, zoals longembolie, congestief hartfalen, pneumothorax of infectie, moeten worden uitgesloten. Longinfecties moeten worden uitgesloten aan de hand van endotracheaal aspiraat of BAL.

Veel patiënten bij wie een acute verergering optreedt, hebben een IC-behandeling nodig, met name wanneer respiratoire insufficiëntie verband houdt met hemodynamische instabiliteit, significante comorbiditeiten of ernstige hypoxemie. De mortaliteit tijdens ziekenhuisopnames is echter hoog. Mechanische beademing moet alleen worden toegepast als de langetermijnprognose en zo mogelijk de wensen van de patiënt zorgvuldig zijn afgewogen. De huidige richtlijnen raden het echter af om mechanische beademing toe te passen als de respiratoire insufficiëntie secundair is aan de IPF.

IPF is een erkende aandoening bij een aantal honden- en kattenrassen 
en is het beste beschreven bij de West Highland White Terrier.
Dieren met deze aandoening hebben veel klinische verschijnselen gemeen met hun menselijke equivalenten, waaronder progressieve inspanningsintolerantie, verhoogde ademfrequentie en uiteindelijk ademnood.
De prognose is over het algemeen slecht.



</doc>
<doc id="4050319" url="https://nl.wikipedia.org/wiki?curid=4050319" title="Manuele therapie">
Manuele therapie

Manuele therapie is in Nederland de benaming van een specialisatie van fysiotherapie die doorgaans tot de reguliere geneeskunde wordt gerekend, hoewel er ook tegengeluiden bestaan die haar als een alternatieve geneeswijze beschouwen. De titel manueeltherapeut is niet wettelijk beschermd.

Manuele therapie als specialisatie van fysiotherapie is een behandeling die tot doel heeft de gewrichten beter te laten functioneren en de lichaamshouding en -bewegingen te verbeteren. Men kan een manueeltherapeut onder andere consulteren vanwege nekklachten of lagerugpijn. De behandeling bestaat naast uit mobilisatie en manipulatie van gewrichten tevens uit het geven van instructies en adviezen.
In Nederland zijn er verscheidene instituten die een masteropleiding manuele therapie verzorgen, onder andere SOMT te Amersfoort, Hogeschool Utrecht, Avans Hogeschool, Saxion en Transfergroep Rotterdam.
Voor alle is het bezit van een door de Nederlandse overheid erkend bachelordiploma fysiotherapie een toelatingseis.

Fysiotherapeuten die een van bovengenoemde opleidingen hebben gevolgd, hebben zich verenigd in de Nederlandse Vereniging voor Manuele Therapie (NVMT), die is aangesloten bij het Koninklijk Nederlands Genootschap voor Fysiotherapie (KNGF). De NVMT houdt op haar website een lijst bij van wetenschappelijke onderzoeken die de effectiviteit en kosteneffectiviteit van manuele therapie ondersteunen.

De Vereniging tegen de Kwakzalverij verzet zich bij monde van Cees Renckens tegen de regulier-geneeskundige status die de manuele therapie in Nederland verworven heeft. In een opinieartikel in Medisch Contact schrijft hij in januari 2014 dat hij manuele therapie als kwakzalverij beschouwt. Hij baseert zich hierbij onder andere op Cochrane reviews waarin bij specifieke indicaties geen of onvoldoende werkzaamheid van manuele therapie werd aangetoond.


</doc>
<doc id="4051021" url="https://nl.wikipedia.org/wiki?curid=4051021" title="Carl Ludwig">
Carl Ludwig

Carl Friedrich Wilhelm Ludwig (Witzenhausen, 29 december 1816 — Leipzig, 23 april 1895) was een Duits arts en fysioloog.

Ludwig werd in 1816 geboren in Witzenhausen, nabij Kassel. Hij volgde een opleiding aan een humanistisch gymnasium en studeerde geneeskunde in Marburg, Erlangen en Bamberg. Hij promoveerde in 1839 en werkte als assistent aan de Universiteit van Marburg, gevolgd door een aanstelling als privaatdocent en als buitengewoon hoogleraar in 1846. In 1849 werd Ludwig benoemd tot hoogleraar in de anatomie en fysiologie aan de universiteit Zürich. Zes jaar later kreeg hij een professoraat aan een militair geneeskundig instituut in Wenen. In 1865 werd hem de zojuist gecreëerde leerstoel Fysiologie aan de universiteit van Leipzig aangeboden. Ludwig accepteerde en bekleedde die positie tot aan zijn pensioen. Carl Ludwig overleed in Leipzig in 1895.

Ludwig was van meet af aan een van de tegenstanders van de gangbare opvatting dat de levende natuur onderhavig was aan andere natuurwetten dan de niet-levende. Hij verzette zich in 1842 al tegen deze "vis vitalis" in het proefschrift "De viribus physicis secretionem urinae adjuvantibus (Bijdragen tot de kennis over de afscheiding van urine)". Het meest gevierde van zijn publicaties was het standaardwerk "Lehrbuch der Physiologie des Menschen" dat in twee delen tussen 1852 en 1856 verscheen.

Ludwig was van enorm belang voor de relatief jonge wetenschap van de fysiologie, niet alleen vanwege zijn publicaties maar ook door het introduceren van nieuwe methodes en het uitvinden van apparaten. Hij toonde het bestaan aan van een aparte klasse van zenuwen die klieren aansturen, onder meer door stimulatie van uitgenomen organen, een novum in die tijd. In 1847 vond hij de kymograaf uit: een apparaat waarmee observaties konden worden opgeslagen en gereproduceerd en in 1867 stond hij aan de wieg van de "Stromuhr" of rheometer, waarmee de snelheid van de bloedsomloop kan worden gemeten en later ontwierp hij een pomp voor onderzoek naar bloedgas. Daarmee verrichtte hij onder meer onderzoek naar de gassen van de lymfe en het belang van geoxideerd materiaal in het bloed.

In 1884 werd aan Ludwig de Copley Medal toegekend, een wetenschapsprijs van de Royal Academy, de Britse academie van wetenschappen.
In 1889 werd hij Ridder in de Orde "Pour le Mérite" en een jaar later ereburger van de stad Leipzig. Het Carl Ludwig Institute of Physiology aan de universiteit van die stad is naar hem vernoemd. 



</doc>
<doc id="4053374" url="https://nl.wikipedia.org/wiki?curid=4053374" title="Fomiet">
Fomiet

Een fomiet is een object of substantie die pathogenen kan dragen en overbrengen. Huidcellen, haar, kleding en beddengoed zijn vaak bronnen in een ziekenhuis die besmet zijn.

Fomieten worden vaak geassocieerd met infecties die in ziekenhuizen verkregen zijn. Stethoscopen zijn een voorbeeld van fomieten geassocieerd met gezondheidszorg. Sterilisatie van dergelijke objecten voorkomt de kans op infectie.

Non poreuze oppervlakten (zoals die bij deurklinken) zijn vaak beter voor het overbrengen van pathogenen dan poreuze oppervlakten (zoals bij papiergeld). De reden hiervoor is dat poreuze materialen de pathogeen absorberen en vast laten zitten, waardoor verspreiding via contact moeilijker wordt.


</doc>
<doc id="4054136" url="https://nl.wikipedia.org/wiki?curid=4054136" title="Peter Persyn">
Peter Persyn

Peter Persyn (Brasschaat, 2 december 1962) is een Belgisch Vlaamsgezind politicus van de Nieuw-Vlaamse Alliantie (N-VA) en Vlaams Parlementslid.

Persyn was de tweede zoon van een gezin met vijf kinderen en groeide op in Brasschaat. Als jongere nam hij deel aan politieke debatten en organiseerde hij sociale en culturele activiteiten.

Na zijn legerdienst in Duitsland studeerde hij geneeskunde en antropologie aan de Katholieke Universiteit Leuven en tropische ziekten aan de Universiteit van Antwerpen. Na zijn studies deed Persyn veldonderzoek in Congo, waarna hij zich als huisarts in Leuven vestigde. In 1999 verhuisde hij met zijn gezin opnieuw naar Congo om er in het kinderziekenhuis van Kinshasa te werken. Door de burgeroorlog in Congo moest Persyn na één jaar terug naar België keren.

Als wetenschappelijk medewerker aan de KU Leuven en in het ziekenhuis UCL Woluwe leverde hij beleidsvoorbereidend werk voor het kabinet-Volksgezondheid tijdens de paarsgroene regering Verhofstadt I, waarna hij van 2002 tot 2011 in de NGO-wereld aan de slag was als medisch verantwoordelijke voor verschillende projecten. 

In 2009 werd hij actief binnen de N-VA als lid van de N-VA-afdeling van Tervuren. Eén jaar later werd hij lid van de nieuw opgerichte
afdeling van de partij in Bertem en in 2011 voorzitter van de N-VA-afdeling van het arrondissement Leuven. Hiermee werd hij lid van de partijraad van N-VA.

Sinds 2011 is hij directielid bij "Mederi NV", een landelijke zorgorganisatie met projecten in ouderen- en thuiszorg. In 2012 was hij één van de oprichters van "Doctar", een digitale toepassing voor de sociale derdebetaler bij de huisarts in België.

In 2014 kwam Persyn als opvolger van Ben Weyts in het Vlaams Parlement.



</doc>
<doc id="4054244" url="https://nl.wikipedia.org/wiki?curid=4054244" title="Joseph Smets">
Joseph Smets

Joseph François Bernard Smets (Bree, 20 augustus 1866 - Neerpelt, 17 augustus 1949) was een Belgisch senator.

Na middelbaar onderwijs in Hoei en Turnhout, promoveerde Smets tot doctor in de geneeskunde (1892) en werd huisarts in Neerpelt. Hij was een vriend van Joris Helleputte en was met hem medestichter van de Belgische Boerenbond.

Op het politieke terrein werd hij:




</doc>
<doc id="4054516" url="https://nl.wikipedia.org/wiki?curid=4054516" title="Wim Distelmans">
Wim Distelmans

Wim Distelmans (1952) is een Belgisch oncoloog, hoogleraar aan de Vrije Universiteit Brussel, voorvechter in België voor de erkenning van palliatieve zorg en voor de mogelijkheid om euthanasie te kunnen laten uitvoeren. Hij is voorzitter van de Federale Commissie Euthanasie; voordien was hij voorzitter van de Federatie Palliatieve Zorg Vlaanderen. In 2003 werd hem de Arkprijs van het Vrije Woord toegekend voor zijn inzet voor de euthanasiewet, in 2008 met de Tenrei Ohta Award van de World Federation of Right to Die Societies, in 2010 met de Dwaallichtprijs en in 2012 respectievelijk met de Lucien Steinbergprijs, de prijs Maatschappelijke Valorisatie van de VUB en hij werd ook ambassadeur van het Davidsfonds. In 2015 werd hij laureaat van de Prijs Vrijzinnig Humanisme.

Prof. dr. Distelmans stond als oprichter mee aan de wieg van de oprichting van de verschillende organisaties die deel uitmaken van het expertisecentrum Waardig Levenseinde w.e.m.m.e.l. Hij is o.a. voorzitter van het Forum Palliatieve Zorg, Omega en het Cédric Hèle Instituut, richtte met het UZ Brussel het eerste supportief dagcentrum TOPAZ en het consultatieteam ULteam op en bekleedt de Leerstoel ‘Waardig Levenseinde’ van deMens.nu aan de VUB. Hij is oprichter van LEIF en covoorzitter van de Federale Commissie Euthanasie. Hij is auteur van diverse buitenlandse en binnenlandse wetenschappelijke artikels.

In 2014 organiseerde Distelmans een driedaagse studiereis over euthanasie in Auschwitz. Zowel in de Britse pers als bij de joodse gemeenschap werd hierop verontwaardigd gereageerd.

In 2014 diende een 20-jarige vrouw een klacht in tegen Distelmans nadat ze vernomen had dat er zonder haar medeweten euthanasie was uitgevoerd op haar moeder. Eerder dat jaar was ook een man met een gelijkaardige klacht naar de Orde van Geneesheren en de rechtbank van Brussel gestapt.

Op 11 juli 2016 ontving hij uit handen van minister-president Geert Bourgeois het Ereteken van de Vlaamse Gemeenschap voor zijn verdiensten voor Vlaanderen.



</doc>
<doc id="4055682" url="https://nl.wikipedia.org/wiki?curid=4055682" title="Floribert Soupart">
Floribert Soupart

Floribert Joseph Dominique Soupart (Feluy, 2 augustus 1810 - Gent, 1 december 1901) was een Belgisch senator.

Hij was de tweede van zeven kinderen van de landbouwer Eugène Soupart en van Marie-Josèphe Paridans. Hij trouwde met Anne-Marie Nélis.

Hij begon zijn universitaire studies in 1829 aan de Rijksuniversiteit Leuven en promoveerde tot doctor in de geneeskunde (1834) aan de Katholieke Universiteit Leuven. Hij vestigde zich in Gent en werd er hoogleraar vanaf 1835 tot in 1880 aan de Rijksuniversiteit Gent. Hij was specialist in anatomie en chirurgie. Hij bleef de chirurgie beoefenen in de kliniek, die hij tot in 1892 leidde.

In 1884 werd hij katholiek senator voor het arrondissement Gent en vervulde dit mandaat tot in 1894.

Hij werd:



</doc>
<doc id="4055811" url="https://nl.wikipedia.org/wiki?curid=4055811" title="André Soudant">
André Soudant

André Soudant (Leuze-en-Hainaut, 7 mei 1925 - Doornik, 2 september 2007) was een Belgisch volksvertegenwoordiger en burgemeester.

Soudant promoveerde tot doctor in de geneeskunde en vestigde zich als arts in Leuze. In 1967 werd hij directeur van de kliniek die er werd gebouwd.

Hij werd politiek actief binnen de Liberale Jongeren van Leuze, waarvan hij enkele jaren de voorzitter was. Hij werd verkozen tot gemeenteraadslid in 1959 en werd onmiddellijk schepen, tot hij in 1975 de overleden burgemeester van Leuze opvolgde. Bij de fusie tot Leuze-en-Hainaut werd hij er de eerste burgemeester van en oefende dit ambt uit tot in 1988. Daarna bleef hij nog een jaar actief als gemeenteraadslid.

In maart 1974 werd hij volksvertegenwoordiger, in opvolging van minister van Staat René Lefebvre. Hij vervulde dit mandaat tot in april 1977. 

Hij was ook stichter in 1963, voorzitter en erevoorzitter van de club van filatelisten van Leuze.



</doc>
<doc id="4056292" url="https://nl.wikipedia.org/wiki?curid=4056292" title="Digenetische cyclus">
Digenetische cyclus

Een digenetische cyclus is een levenscyclus, waarbij er een afwisseling is van twee verschillende generaties: een haploïde generatie (de gametofyt), ontstaan uit een (meio-)spore en een diploïde generatie (de sporofyt). Dergelijke organismen worden diplohaplonten genoemd. Dit staat onder andere tegenover een "haplofasisch" cyclus bij de haplonten, waar de meiose direct na de vorming van de zygote plaatsvindt ("zygotische meiose").

Bij de "digenetische cyclus" valt onderscheid te maken tussen een "gametische cyclus" en een "sporische cyclus" op grond van het moment van de reductiedeling (meiose):

Bij de "digenetische cyclus met sporische meiose" worden de haploïde (meio-)sporen gevormd door meiose. Er is een zowel een diploïde generatie als een haploïde generatie te onderscheiden. Bij de sporische cyclus zijn een- en tweehuizige soorten te onderscheiden.
Op grond van het verschil in grootte, morfologie en levensduur van de individuen onderscheidt men de "isomorfe" (van gelijke vorm) en de "heteromorfe" (=anisomorfe, van ongelijke vorm) generatiewisseling. Dominantie in de ruimte gaat meestal gepaard met dominantie in de tijd: de morfologisch meest ontwikkelde fase leeft meestal ook het langst. De dominante generatie kan de gametofyt zijn (zoals bij mossen, levermossen en hauwmossen), of de sporofyt (zoals bij varens en zaadplanten).

Bij een "isomorfe" diplohaplont zijn de haploïde generatie (gametofyt) en de diploïde generatie (sporofyt) morfologisch en in levensduur vrijwel gelijk; men spreek van "isomorfe" generatiewisseling. Een dergelijke cyclus wordt aangetroffen bij enkele bruinwieren (Phaeophyta), roodwieren (Rhodophyta) en groenwieren (Chlorophyta), evenals bij alle slijmzwammen van de stam Plasmodiophoromycota en enkele schimmels van de stammen Chytridiomycota en Ascomycota.

Bij de "heteromorfe cyclus" zijn de gametofyt en de sporofyt verschillend in grootte, morfologie en/of levensduur van de individuen, waarbij

Bij de "heteromorfe digenetische cyclus met dominante gametofyt" overheerst de gametofyt in grootte en levensduur. Als de gametofyt overheerst spreekt men van heteromorfe generatiewisseling met dominante gametofyt. 

Schema van de levenscyclus:
Een dergelijke cyclus wordt gevonden bij talrijke algen (Haptophyta, verscheidene bruinwieren (Phaeophyta), groenwieren (Chlorophyta) en roodwieren (Rhodophyta), levermossen (Marchantiophyta), hauwmossen (Anthocerotophyta) en mossen (Bryophyta).

De mossen zijn gewoonlijk een eenhuizige, isosporangiate, isospore diplohaplont, en zijn slechts zelden tweehuizig en heterospoor. De gametofyt is dominant en de sporofyt parasiteert op de gametofyt. "Buxbaumia" (kaboutermos) heeft echter een gametofyt die betrekkelijk snel afsterft, zodat de groene sporofyt een tijdje zelfstandig leeft tot aan de sporerijping.

Als de sporofyt overheerst spreekt men van heteromorfe generatiewisseling met dominante sporofyt. Dit type cyclus komt voor bij enkele algen (diverse Bruinwieren, Groenwieren), enkele slijmzwammen, bepaalde groepen schimmels (enkele Chytridiomycota) en bij varens, Naaktzadigen (gymnospermen) en Bloemplanten = Bedektzadigen).

In schema:
Voorbeelden:

Bij de "digenetische cyclus met gametische meiose" worden door mitose de diploïde sporen gevormd, de zgn. mitosporen. De gametofyt die hier uit ontstaat is dan diploïde. In de gametangia ontstaan door meiose de haploïde gameten. Een voorbeeld is hier het groenwier "Cladophora glomerata". In schema:


</doc>
<doc id="4056826" url="https://nl.wikipedia.org/wiki?curid=4056826" title="Leverinsufficiëntie">
Leverinsufficiëntie

Leverinsufficiëntie of leverfalen is een aandoening waarbij de leverfunctie ernstig aangetast is. De oorzaken van leverinsufficiëntie kunnen allerlei leveraandoeningen zijn, alcoholmisbruik, hepatitis en overmatig geneesmiddelengebruik (paracetamol). Wanneer leverfalen wordt opgemerkt zal reeds een groot deel van de lever zijn aangetast.

In geval van leverinsufficiëntie zal naast een zwakke algemene gezondheid (vermoeidheid, misselijkheid, gebrek aan eetlust) meestal sprake zijn van geelzucht, buikwaterzucht (ascites), leverencefalopathie en een verhoogde neiging tot bloeden. Leverfuncties zijn ernstig verstoord. 

Onbehandeld is leverinsufficiëntie dodelijk. Progressieve leveraandoeningen met leverinsufficiëntie zijn veelal onbehandelbaar.

Bij de behandeling van leverinsufficiëntie wordt met een streng dieet de natrium- en eiwitinname strak gereguleerd. Beperking van natrium is belangrijk in het beperken van buikwaterzucht. Door de sterk verminderde leverfunctie is de eiwitopname ontregeld; een te hoog eiwitgehalte kan hersenfunctie verstoren terwijl te weinig eiwit tot ernstig gewichtsverlies leidt.
In een klein aantal gevallen kan een levertransplantatie mogelijk blijken, waarmee de leverinsufficiëntie volledig verdwijnt.


</doc>
<doc id="4057529" url="https://nl.wikipedia.org/wiki?curid=4057529" title="Pyridostigmine">
Pyridostigmine

Pyridostigmine is een geneesmiddel dat tot de acetylcholinesteraseremmers behoort. Het wordt voorgeschreven om de spierziekte myasthenia gravis en het syndroom van Lambert-Eatonte behandelen.

Pyridostigmine wordt tevens preventief door militairen ingezet om zich tegen een aanval met gifgas te beschermen. Volgens sommige wetenschappers is dit de oorzaak van het omstreden golfsyndroom.


</doc>
<doc id="4057649" url="https://nl.wikipedia.org/wiki?curid=4057649" title="Frédéric Spyers">
Frédéric Spyers

Frédéric Speyers (Gent, 29 december 1866 - Antwerpen, 19 augustus 1941) was arts en politicus voor de BWP.

Spyers promoveerde tot doctor in de geneeskunde en de natuurwetenschappen en vestigde zich in Antwerpen. 

Hij werd gemeenteraadslid van Antwerpen van 1921 tot 1935. Tevens was hij aldaar schepen van 1925 tot 1926. Bij de wetgevende verkiezingen van 16 november 1919 werd hij verkozen tot socialistisch senator voor het arrondissement Antwerpen. Zijn verkiezing werd in februari 1920 ongeldig verklaard. Hij werd opnieuw verkozen op 16 mei 1920, maar nam in oktober van dat jaar ontslag.

In de vrijzinnige middens was hij actief als leider van de Internationale voor de Rationele Opvoeding van het Kind en als medeoprichter en medewerker (1912-1914) van De Nieuwe School.



</doc>
<doc id="4058014" url="https://nl.wikipedia.org/wiki?curid=4058014" title="Entomofobie">
Entomofobie

Entomofobie (ook wel insectenfobie) is een grote angst of fobie voor insecten.




</doc>
<doc id="4058053" url="https://nl.wikipedia.org/wiki?curid=4058053" title="Jean François Fernel">
Jean François Fernel

Jean François Fernel (soms gelatijniseerd tot Joannes Fernelius) (Montdidier, 1497 - Fontainebleau, 1558) was een Frans arts, wiskundige en astronoom.




</doc>
<doc id="4058314" url="https://nl.wikipedia.org/wiki?curid=4058314" title="Burkholderia">
Burkholderia

Burkholderia is een geslacht van proteobacteria, met een aantal pathogene soorten. "Burkholderia mallei" is verantwoordelijk voor malleus bij paarden en verwanten; "Burkholderia pseudomallei" is de veroorzaker van melioidose; en "Burkholderia cepacia" dat longinfecties veroorzaakt bij vooral patiënten met cystische fibrose (CF).

Het geslacht is genoemd naar Walter H. Burkholder een patholoog van Cornell University.


</doc>
<doc id="4058317" url="https://nl.wikipedia.org/wiki?curid=4058317" title="Burkholderia cepacia">
Burkholderia cepacia

Burkholderia cepacia is een catalase-producerende niet-lactosefermenterende, Gram-negatieve bacterie, die onder meer verantwoordelijk is voor longinfecties bij patiënten met cystische fibrose.


</doc>
<doc id="4058430" url="https://nl.wikipedia.org/wiki?curid=4058430" title="Metirosine">
Metirosine

Metirosine (of metyrosine, (-)-alfa-methyltyrosine) is een antihypertensivum, een middel dat bloeddrukverlagend werkt. Het is een inhibitor van het enzym tyrosinehydroxylase en remt daarmee de biosynthese van catecholamines. Het wordt in het bijzonder gebruikt om de hoge catecholamine-niveaus te onderdrukken die kunnen optreden bij patiënten met een feochromocytoom.

Merck & Co. bracht het onder de merknaam "Demser" op de markt als capsules voor orale toediening. Na de overname door Merck van Aton Pharma werden de rechten op "Demser" en een aantal andere geneesmiddelen voor zeldzame aandoeningen, overgedragen naar deze laatste. Aton Pharma werd later op haar beurt een onderdeel van Valeant Pharmaceuticals International, maar is "Demser" blijven verkopen.

Metyrosine is een chirale verbinding. De actieve isomeer is alfa-methyl-L-tyrosine. Het is een witte vaste stof die gedeeltelijk oplosbaar is in water.


</doc>
<doc id="4058457" url="https://nl.wikipedia.org/wiki?curid=4058457" title="Lacidipine">
Lacidipine

Lacidipine is een geneesmiddel uit de groep der dihydropyridine-calciumantagonisten. Het is een bloeddrukverlagende stof. Calcium houdt de wanden van de bloedvaten op spanning; door het transport van calciumionen te blokkeren kunnen de bloedvaten zich ontspannen en kan de bloeddruk verlagen.

Lacidipine werd ontwikkeld door Glaxo, dat het in 1991 op de markt bracht onder de merknaam "Lacipil". Het is ook verkrijgbaar onder de merknaam "Motens" van Boehringer Ingelheim (onder licentie van Glaxo) en als generiek geneesmiddel. Het wordt verkocht in de vorm van tabletten voor orale toediening, met 2 of 4 mg actieve stof per tablet.



</doc>
<doc id="4058869" url="https://nl.wikipedia.org/wiki?curid=4058869" title="Daratumumab">
Daratumumab

Daratumumab is een experimentele monoklonale antistof die wordt ingezet tegen multipel myeloom. Daratumumab bindt aan CD38.
Daratumumab werd oorspronkelijk ontwikkeld door Genmab, maar wordt nu doorontwikkeld in samenwerking met Janssen Biotech, een dochteronderneming van Johnson & Johnson. De wereldwijde rechten op het medicament van Genmab zijn door Janssen Biotech overgenomen.

In juni 2012 werden bemoedigende resultaten gemeld voor een fase I/II klinische trial met betrekking tot patiënten met terugkerend multiple myeloom. Nieuwere onderzoeken laten opnieuw veelbelovende resultaten zien.


</doc>
<doc id="4059504" url="https://nl.wikipedia.org/wiki?curid=4059504" title="Dress Red Day">
Dress Red Day

Dress Red Day is een speciale dag in Nederland het leven geroepen door de Nederlandse Hartstichting. 
Het oorspronkelijke idee van 'Dress Red' komt uit de VS van de NHLBI en dateert uit 2002.

Deze dag is bedoeld om aandacht te vragen dat niet alleen mannen maar juist ook vrouwen met hart- en vaatziekten te maken kunnen krijgen. Door deze extra aandacht hoopt men dat er meer onderzoek gedaan kan worden om de belangrijkste verschillen tussen mannen en vrouwen met mogelijke hartproblemen in kaart te kunnen brengen.

Een keer per jaar, op 29 september (Wereld Hart Dag), wordt men opgeroepen rode kleding te dragen en alle activiteiten een rood tintje te geven.Tevens worden men uitgenodigd om mee te doen door zelf activiteiten op te starten en hiermee de Hartstichting te helpen bij de bestrijding van hart- en vaatziekten.



</doc>
<doc id="4060963" url="https://nl.wikipedia.org/wiki?curid=4060963" title="Geerlof Wassink">
Geerlof Wassink

Geerlof Wassink (Utrecht, 30 mei 1811 - Batavia, 17 oktober 1864) was een Nederlandse arts, Generaal-Majoor en Chef van de Geneeskundige Dienst in Nederlands-Indië. Hij was werkzaam als arts in het Nederlandsch-Indisch Leger van 1830 tot 1864, en ontving de Militaire Willemsorde voor zijn moedig gedrag tijdens de derde militaire expeditie naar Bali in 1849.

Hij werd in Utrecht geboren als vierde zoon van meester broodbakker Egbert Wassink en Johanna Knoppers. Hij toonde al op jonge leeftijd zijn belangstelling voor geneeskunde, en trad op 24 januari 1829 in dienst als "onbezoldigd kwekeling" bij de Rijkskweekschool voor militair geneeskundigen in Utrecht. Dit in navolging van zijn 1 jaar oudere broer Hendricus (1810-1832). In de maand oktober van datzelfde jaar werd hij benoemd tot officier van gezondheid 3de klasse bij de marine, en werd in februari 1830 in diezelfde rang overgeplaatst bij de troepen en hospitalen in Nederlands Indië. Op 9 april 1830 vertrok hij met het schip Walcheren vanuit Vlissingen naar Batavia, waar hij op 15 augustus aan kwam.

Van 1830 tot 1839 is hij op de buitenposten, en meestal in oorlogsgebieden werkzaam geweest. Eind 1836 benoemd tot chirurgijn 2de klasse, werd hij in het jaar 1839 bevorderd tot Chirurgijn-Majoor. Na in de loop van 1843 bij het garnizoen te Willem I (Ambarawa) overgeplaatst te zijn, werd hij in 1844 verantwoordelijk voor de civiele en militaire geneeskundige dienst te Ambon. In februari 1845 werd hij naar Java opgeroepen, om vervolgens eind 1846 te worden benoemd tot dirigerend officier van gezondheid 2de klasse. In deze rang werd hij verantwoordelijk voor de geneeskundige dienst in de derde militaire afdeling op Java, te Soerabaja. In ditzelfde jaar ontving hij het onderscheidingsteken ingesteld voor langdurige dienst als officier. Kort na de introductie van de ethernarcose in Nederland (op 8 maart 1847) werd dit door Wassink reeds op 29 november van dat jaar in het hospitaal te Soerabaja voor het eerst in Nederlands Indië toegepast.

In oktober 1848 werd hij buitengewoon bevorderd tot dirigerend officier van gezondheid 1ste klasse, ter beloning van uitstekende diensten tijdens de 2de militaire expeditie naar Bali bewezen, zowel in de zorgvuldige voorbereiding van alles, als in de verpleging der gewonden. 
Voor zijn gedrag bij de derde militaire expeditie naar Bali in 1849, werd hij bij Koninklijk Besluit no. 44 van 11 december 1849 benoemd tot Ridder 4de klasse van de Militaire Willemsorde. De derde expeditie is beschreven in het gelijknamige boek van A.P.W. Weitzel.

Eind 1849 werd hij naar de 1ste militaire afdeling op Java overgeplaatst en met de geneeskundige directie van het militair hospitaal te Weltevreden (Batavia) belast.

Wassink nam samen met de toenmalige Chef van de Geneeskundige dienst van Nederlands-Indië (dr. Willem Bosch) het initiatief tot het oprichten van een vroedvrouwenschool. Hiertoe werd in 1850 een adviesaanvraag ingediend bij de Raad van Indië. Hierin liep Indië voor op de ontwikkelingen in Nederland, waar dergelijke opleidingen pas vanaf 1861 tot stand kwamen. Na toestemming van de Raad werd de school voor Indische verloskundigen, evenals de dokter Djawa-school voor Indische artsen, op het terrein van het Militair Hospitaal in Weltevreden gevestigd. Wassink was als dirigerend Officier van Gezondheid belast met het toezicht op de school.

Eind 1853 werd Wassink benoemd tot kolonel, chef geneeskundige dienst in Nederlands-Indië als opvolger van dr. Willem Bosch. Wassink gaf de aanzet tot hernieuwd onderzoek naar de werking van traditionele Indische kruiden. Hiertoe werd in 1850 de hortus botanicus te Weltevreden ingericht. Voorts werden onderzoekers op pad gestuurd om kennis op te doen over middelen en werkwijze van de lokale traditionele Indische genezers. Enerzijds om farmacologische kennis te verwerven en anderzijds kwakzalverij te kunnen ontzenuwen. Wassink publiceerde hierover een artikelenreeks getiteld ‘Onderzoekingen naar de geneeskrachten van inlandsche geneesmiddelen’ in het Geneeskundig Tijdschrift voor Nederlandsch-Indië (GTNI), het tijdschrift waarop bijna alle Europese geneesheren in Indië waren geabonneerd.

Na een onafgebroken verblijf van ruim 25 jaar in Indië zag hij zich - vanwege zijn gezondheid - in het begin van 1856 genoodzaakt, een tweejarig verlof naar Nederland aan te vragen. In april 1857 van verlof in Indië teruggekeerd nam hij vanaf 15 mei van dat jaar zijn taken als chef van de geneeskundige dienst in Nederlands Indië weer op. 5 jaar later, in mei 1862, werd hem de persoonlijke rang toegekend van Generaal-Majoor.

In 1863 diende Wassink hervormingsvoorstellen in om het curriculum van de dokter Djawa-school te versterken, het aantal leerlingen te verhogen en de uitrusting en positie van de dokters Djawa te verbeteren. De voorstellen werden door de Raad van Indië vrijwel alle afgewezen. Gouverneur-generaal L.A.J.W. baron Sloet van de Beele zond de hervormingsvoorstellen van Wassink inclusief de uitgebrachte adviezen echter met positief begeleidend schrijven naar minister van Koloniën, I.D. Fransen van de Putte. Na extra advies in Nederland te hebben ingewonnen nam de minister de voorstellen van Wassink vrijwel geheel over. Afgestudeerden kregen vanaf nu recht op een salaris; ze gingen hetzelfde salaris verdienen als onderwijzers in Indië al sinds 1858 kregen. Verder leek het alsof met de invoering van de hervormingsvoorstellen in 1864 duidelijkheid bestond over de positie van de afgestudeerden. Waar bij de oprichting van de school als doel was geformuleerd "het opleiden tot ‘het vak van Inlandschen geneeskundige en vaccinateur’", werd dit in 1864 veranderd in "het opleiden ‘tot practische genees- en heelkundigen’". Wassink overleed plotseling in oktober 1864. Hij werd begraven op zijn landgoed Penoembeng te Weltevreden.

Wassink werd geroemd vanwege zijn inspanningen de medische zorg, het geneeskundige onderwijs en de positie van Indische artsen en vroedvrouwen te verbeteren. Hij ontving hiervoor een eredoctoraat in de Geneeskunde van de Universiteit Utrecht, 27 februari 1857 (Rei medicae in studia Orientali praefectus primarius. Med. et Chir. Doctor). Promotor was Prof. G.J. Loncq. In mei 1857 werd hij benoemd tot Correspondent van de Koninklijke Nederlandse Academie van Wetenschappen. 

Nederlandse onderscheidingen:
Buitenlandse onderscheidingen:



</doc>
<doc id="4062237" url="https://nl.wikipedia.org/wiki?curid=4062237" title="Ruimen (vee)">
Ruimen (vee)

Onder ruimen verstaat men het op grote schaal afmaken, afvoeren en vernietigen van vee dat mogelijk besmet is met een -meestal- besmettelijke veeziekte. Het gaat hier meestal niet om het welzijn van de individuele dieren, maar om de economische gevolgen en soms ook de gezondheid van mensen. Meestal wordt er door de Europese Unie één eenduidig beleid gevoerd.

Om economische redenen ruimt men wanneer het van belang is dat de veestapel vrij is van de betreffende ziekte, omdat het vlees of ander product niet ingevoerd mag worden in de landen die het importeren. Voorbeelden zijn varkenspest en MKZ.
Omdat vaccinatie een kleine kans openlaat dat besmet vlees wordt uitgevoerd, wordt er niet gevaccineerd, maar worden bij deze ziekten afspraken gemaakt dat: "alle evenhoevigen in een straal van x kilometer worden geruimd". Dit betekende bij de MKZ-crisis (2001) dat er op elk besmet dier 8000 beesten werden gedood. Evenhoevig is al het vee behalve paarden (paarden zijn ongevoelig voor MKZ).
Bij de epidemie in 2001 werd het vee gevaccineerd, omdat er niet snel genoeg geruimd kon worden. Alle gevaccineerde dieren zijn in tweede instantie geruimd. Hier zijn op grond van de ervaringen nieuwe afspraken gemaakt, een ingeënt dier hoeft bij een nieuwe uitbraak niet altijd te worden gedood.

Wanneer een veeziekte gevaarlijk is of kan zijn voor de mens, zal ook vaak geruimd moeten worden. Te denken valt aan Q-koorts of de vogelgriep,

Een derde reden voor ruimen is als een kudde of eens stal in aanraking gekomen is met verkeerd voedsel of met medicijnen.
BSE en de schapenziekte Scrapie worden veroorzaakt doordat de dieren zenuwweefsel van dieren die aan de ziekte gestorven zijn in het voedsel hebben gekregen. De mens kan op dezelfde manier besmet worden met de ziekte van Creutzfeldt-Jakob. Ook als -op illegale wijze- antibiotica, bijvoorbeeld furazolidon, in het veevoer terecht is gekomen wordt, afhankelijk van de stof, al het vlees afgekeurd voor consumptie.

Bij sommige ziekten is de dierenarts aangifteplichtig, bij andere ziekten ook de houder van de dieren.
Gemeld wordt bij de NVWA, de Nederlandse Voedsel- en Waren Autoriteit.



</doc>
<doc id="4062571" url="https://nl.wikipedia.org/wiki?curid=4062571" title="Catherine de Jong">
Catherine de Jong

Catharina Jantina (Catherine) de Jong (Leiden, 1956) is een Nederlandse anesthesioloog, verslavingsarts, intensivist, sinds 2009 bestuurslid bij de Vereniging tegen de Kwakzalverij (VtdK), van 2011 tot 2015 als voorzitter, en bestuurslid bij de European Council of Skeptical Organisations (ECSO).

De Jong begon in 1975 met een studie rechten, maar voltooide deze niet. Van 1977 tot 1987 studeerde ze geneeskunde in Groningen, deed vervolgens een cursus anesthesiologie in Sheffield in 1988, waar ze zich van 1989 tot 1994 aan het Academisch Ziekenhuis Groningen verder in specialiseerde, om van 1994 tot 1996 haar opleiding af te ronden als intensivist aan het Amsterdamse OLVG. Van 1996 tot 1997 werkte De Jong als anesthesioloog en intensivist aan het Sint Lucas Andreas Ziekenhuis, van 1997 tot 1999 als anesthesioloog aan het Academisch Medisch Centrum. Vanaf 2000 was De Jong in diverse ziekenhuizen en klinieken freelance anesthesioloog, van 2002 tot 2012 was zij als anesthesioloog en verslavingsarts verbonden aan de kliniek voor verslavingszorg Miroya. Sinds 2007 werkt De Jong als anesthesioloog in een kindertandartspraktijk in Amsterdam.

Tijdens haar opleiding anesthesiologie waren er twee voorvallen die haar hebben overtuigd van het gevaar van alternatieve geneeswijzen: het eerste geval was een 48-jarige vrouw met borstkanker die haar vertrouwen had gesteld in een behandeling door een natuurgeneeskundige, maar wier toestand hopeloos was geworden toen zij eenmaal in het ziekenhuis belandde. Het tweede geval betrof een 13-jarige jongen die aanvankelijk slechts een bijholteontsteking had, maar die uitgegroeid was tot een hersenontsteking omdat zijn antroposofische ouders weigerden hem antibiotica te geven. 'Als mensen door hun keuzes zichzelf of hun kinderen onnodig schade berokkenen, dan geeft mij dat een knoop in de maag. Ik heb het er ontzettend moeilijk mee,' zei De Jong, die de nadruk legde op het maken van 'verstandige, rationele keuzes' met betrekking tot gezondheid. Zij meent dat alternatieve genezers patiënten slechts een 'medisch leeg behandelritueel' geven, hen van zich afhankelijk maken, hun tijd en geld verspillen en de kans missen om hen goed te informeren.

In 2004 werd De Jong lid bij de VtdK en in 2009 bestuurslid. Naar het voorbeeld van de Merseyside Skeptics Society in 2010 (die zich op haar beurt door SKEPP in 2004 had laten inspireren), organiseerden De Jong en Maarten Koller in het kader van de internationale op 5 februari 2011 samen met 30 leden van de VtdK en Stichting Skepsis te Amsterdam een homeopathische overdoseeractie om de onwerkzaamheid ervan publiekelijk aan te tonen. Gezondheidsredacteur Gerrie Riemersma van de "Leeuwarder Courant" bekritiseerde de 10:23-overdoseeractie omdat "een heel klein beetje werkzame stof bij herhaling gaat werken". In een reactie op het artikel stelde De Jong dat er überhaupt geen werkzame stof in die verdunningen zit en dat het eerlijke consumenteninformatie zou zijn als producenten op de verpakking van alle homeopathische producten zouden melden wat de inhoud is, net als bij geneesmiddelen verplicht is.

Op 10 oktober 2011 volgde zij Cees Renckens op als voorzitter. Als VtdK-voorzitter sprak ze zich uit tegen het gebruik van alternatieve geneeswijzen zoals acupunctuur en homeopathie, omdat nooit afdoende is bewezen dat deze een medische werking hebben; er is hooguit sprake van een placebo-effect. Een artikel in "NRC Handelsblad" dat ontgiften aanprees noemde zij een "kritiekloos advertorial" dat de krant "onwaardig" was. In november 2011 verweet De Jong in een brief aan rector magnificus Martin Kropff van de Wageningen Universiteit dat zij pseudowetenschap een podium gaf door enkele alternatieve therapeuten in een reeks lezingen te laten spreken over biofysische geneeskunde. De Raad van Bestuur van Wageningen Universiteit reageerde dat de bezoekers (studenten en medewerkers) zelf wel in staat zouden zijn om zin en onzin te onderscheiden, dat zij slechts discussie wilde voeren over wat er in de samenleving aan al dan niet idiote ideeën leeft zonder die te legitimeren en zij erkende dat biofysische geneeskunde een stroming is die ver buiten de reguliere wetenschapsopvatting staat.

In november 2014 veroordeelde de rechter een natuurgenezeres die patiënten met ibogaïne behandelde, hetgeen in een geval fataal afliep en bij een andere cliënt leidde tot blindheid, tot 141 dagen celstraf. Naar aanleiding van deze rechtszaak pleitte De Jong namens de VtdK samen met het Trimbos-instituut en Informatie Voorziening Verslavingszorg voor streng toezicht op particuliere verslavingsklinieken en natuurgenezers die drugsverslaafden behandelen. Terwijl de verslavingsgeneeskunde een specialisme in ontwikkeling is dat in december 2012 door de KNMG als profiel is erkend, waarschuwde De Jong ervoor dat van geen enkele alternatieve geneeswijze is aangetoond dat zij effectief is om verslaafden te helpen, terwijl er in sommige gevallen sprake is van regelrechte oplichting van patiënten.

Op 24 augustus 2013, tijdens het 15e European Skeptics Congress in Stockholm, hield De Jong een lezing over pseudowetenschappelijke verslavingsbehandelingen. Ze stelde dat het onwaar is dat het "medische establishment" onderzoek naar alternatieven als ibogaïne weigert: al in de jaren 1950 en 1960 bleek uit experimenten dat die niet werkten. De volgende dag werd zij door het Congress verkozen tot algemeen bestuurslid van de ECSO.

Toen in september 2014 Groningse homeopaten verdunde "granulen" slikken aanbevolen voor slachtoffers van de West-Afrikaanse ebola-uitbraak en tweemaal daags muziek luisteren tegen besmetting, noemde De Jong dat "misdadig" en zei: "Homeopaten moeten zich met hun waandenkbeelden verre houden van deze patiënten". Op 3 oktober werd de ironische Meester Kackadorisprijs gegeven aan voorzitter Pauline Meurs van ZonMw om een rapport dat adviseerde meer onderzoek te doen alternatieve geneeswijzen, hetgeen De Jong een verspilling van kostbare tijd, geld en mankracht noemde, aangezien er al 40 jaar onderzoeken naar zijn gedaan die nog nooit betere resultaten dan het placebo-effect hebben opgeleverd.

In oktober 2015 werd De Jong als voorzitter opgevolgd door Nico Terpstra; ze bleef algemeen bestuurslid van de VtdK.

Catherine de Jong is getrouwd en heeft twee kinderen.


</doc>
<doc id="4062868" url="https://nl.wikipedia.org/wiki?curid=4062868" title="Flumazenil">
Flumazenil

Flumazenil is een GABA receptor antagonist die gebruikt wordt als tegengif bij benzodiazepineoverdosering. Het is onder de merknaam Anexate ontwikkeld door Hoffmann-La Roche. Het kan alleen per injectie intraveneus worden toegediend.


</doc>
<doc id="4062920" url="https://nl.wikipedia.org/wiki?curid=4062920" title="Peretinoïne">
Peretinoïne

Peretinoïne (INN) is een retinoïde, verwant aan vitamine A, dat in de Europese Unie is toegelaten in de behandeling van hepatocellulair carcinoom. Dit is een ernstige, potentieel levensbedreigende vorm van kanker.

Peretinoïne is toegelaten als weesgeneesmiddel. Hepatocellulair carcinoom komt voor bij ongeveer 1 op 10.000 mensen (voor een weesgeneesmiddel wordt een drempel van 5 mensen op 10.000 gehanteerd). De toelating werd verleend op 5 augustus 2011.

Peretinoïne is de stof (2E,4E,6E,10E)-3,7-11,15-tetramethylhexadeca-2,4,6,10,14-pentaeenzuur, een bekende verbinding, die niet door een octrooi beschermd is. Er zijn wel octrooien verleend voor bepaalde synthesemethoden. Het gebruik van de stof als geneesmiddel werd ontwikkeld door het Japanse Kowa Co. uit Nagoya.

Uit recentere "In vitro" studies blijkt dat peretinoïne ook een gunstig effect kan hebben op infecties met het hepatitis C-virus, dat een belangrijke veroorzaker is van hepatocellulair carcinoom.


</doc>
<doc id="4063163" url="https://nl.wikipedia.org/wiki?curid=4063163" title="May-Britt Moser">
May-Britt Moser

May-Britt Moser (Fosnavåg, 4 januari 1963) is een Noors psycholoog, werkzaam aan de NTNU in Trondheim. In 2014 ontving zij samen met haar echtgenoot Edvard Moser en de Amerikaan John O'Keefe de Nobelprijs voor de Fysiologie of Geneeskunde.

Voortbouwend op het pionierswerk van O'Keefe ontdekte het echtpaar Moser in 2005 een tweede deel van ons intern plaatsbepalingssysteem. Tot dan toe werd aangenomen dat de plaatscellen vanuit de hippocampus zelf werden aangestuurd. Echter samen met haar echtgenoot Edvard ontdekte May-Britt in de entorinale hersenschors, een gebied aangrenzend aan de hippocampus, een nieuw celtype: de gridcellen. Deze gridcellen vormen een soort assenstelsel in de hersenen waardoor we niet alleen heel exact kunnen bepalen waar we ons in de omgeving bevinden maar ook dat we afstanden kunnen inschatten en kunnen navigeren.


</doc>
<doc id="4063169" url="https://nl.wikipedia.org/wiki?curid=4063169" title="Edvard Moser">
Edvard Moser

Edvard Ingjald Moser (Ålesund, 27 april 1962) is een Noors psycholoog, werkzaam aan de NTNU in Trondheim. In 2014 ontving hij samen met zijn echtgenote May-Britt Moser en de Amerikaan John O'Keefe de Nobelprijs voor de Fysiologie of Geneeskunde.

Voortbouwend op het pionierswerk van O'Keefe ontdekte het echtpaar Moser in 2005 een tweede deel van ons intern plaatsbepalingssysteem. Tot dan toe werd aangenomen dat de plaatscellen vanuit de hippocampus zelf werden aangestuurd. Echter samen met May-Britt ontdekte hij in de entorinale hersenschors, een gebied aangrenzend aan de hippocampus, een nieuw celtype: gridcellen. Deze gridcellen vormen een soort assenstelsel in de hersenen waardoor we niet alleen heel exact kunnen bepalen waar we ons in de omgeving bevinden maar ook dat we afstanden kunnen inschatten en kunnen navigeren.


</doc>
<doc id="4063303" url="https://nl.wikipedia.org/wiki?curid=4063303" title="Henri Tellier">
Henri Tellier

François "Henri" Désiré Joseph Tellier (Elouges, 20 februari 1812 – 14 mei 1871) was een Belgisch senator en burgemeester.

Hij was een zoon van de landbouwer Jean-François Tellier, burgemeester van Elouges, en van Virginie Abrassart. Hij trouwde met Adèle Lefebre.

Hij promoveerde tot doctor in de geneeskunde (1835) aan de ULB. Hij werd industrieel, suikerfabrikant, directeur van de raffinaderij "Tellier Frères" in Elouges.

Van 1861 tot aan zijn dood was hij burgemeester van Elouges. In 1863 werd hij verkozen tot liberaal senator voor het arrondissement Bergen en ook dit mandaat vervulde hij tot aan zijn dood.



</doc>
<doc id="4063333" url="https://nl.wikipedia.org/wiki?curid=4063333" title="Propionibacterium acnes">
Propionibacterium acnes

De Propionibacterium is een grampositieve staafvormige bacterie die commensaal is en die zich bij iedereen al vanaf de geboorte al op en diep in de huid bevindt. De bacterie valt onder de 'residente flora' van de huid. Hij komt ook bij veel andere diersoorten voor.

De bacterie leeft van vetzuren die voorkomen in talg. Hij is in staat enzymen te produceren die huidweefsel kunnen afbreken, en beschadigt daardoor cellen van talgklieren. Daardoor ontstaat een toegangsmogelijkheid voor andere bacteriën, zoals Staphylococcus epidermidis en Staphylococcus aureus. Dit is waarschijnlijk de reden dat deze bacterie in verband wordt gebracht met de huidaandoening acne.

Dit bacteriegeslacht is vernoemd naar een unieke eigenschap: Ze zijn in staat om propionzuur te synthetiseren door het enzym transcarboxylase te gebruiken.

Hoewel acne verreweg de meest bekende, en een relatief onschuldige uitingsvorm van deze bacterie is, is deze bacterie in zeldzame gevallen ook gerelateerd aan verschillende andere aandoeningen, waaronder postoperatieve infecties van kunstgewrichten of kunstmatige hartkleppen. De bacterie wordt ook aangetroffen in tussenwervelschijven bij rughernia's, en er is een vermoeden dat enzymen die de bacterie produceert, bij zouden kunnen dragen aan de hernia.

De Propionibacterium acnes licht oranje op als hij wordt blootgesteld aan Wood's licht (ultraviolet licht), met name met een golflengte van 405–420 nanometer. Dat komt doordat de bacterie porfyrinen bevat die op dit licht reageren. Hierop is lichttherapie gebaseerd.


</doc>
<doc id="4063426" url="https://nl.wikipedia.org/wiki?curid=4063426" title="John O'Keefe">
John O'Keefe

John O'Keefe (New York, 18 november 1939) is een Amerikaans neurowetenschapper. Hij is werkzaam aan het University College London. In 2014 ontving hij samen met het Noorse echtpaar May-Britt Moser en Edvard Moser de Nobelprijs voor de Fysiologie of Geneeskunde.

Toen het eind jaren vijftig mogelijk werd om de hersenactiviteit te meten begon O'Keefe onderzoek met ratten te doen naar de wijze waarop hun hersenen zich in een ruimtelijke omgeving oriënteren. Door een rat vrij in een afgesloten kamer te laten rondlopen ontdekte hij dat, afhankelijk van het gedeelte van de kamer waar de rat zich op dat moment bevond, bepaalde hersencellen in de hippocampus actief waren. Bevond de rat zich op een andere plaats dan waren er ook andere hersencellen actief. Op basis hiervan kwam O'Keefe in 1971 met de conclusie dat het deze hersencellen – die hij plaatscellen noemde – in de hippocampus zijn die een plattegrond van de ruimte maken en dus een interne 'GPS' vormen.

Het onderzoek van O'Keefe is met name belangrijk bij het ziekteproces van alzheimerpatiënten wier hippocampus door de ziekte is aangetast. Door de beschadigde hersencellen kunnen deze patiënten zich vaak minder goed oriënteren en herkennen ze hun omgeving niet meer. Zijn ontdekking van plaatscellen vormt de eerste stap in de diagnose ervan en biedt een toekomstige mogelijkheid tot het omkeren van dit proces.


</doc>
<doc id="4063723" url="https://nl.wikipedia.org/wiki?curid=4063723" title="Modeste Terwagne">
Modeste Terwagne

Nicolas "Modeste" Terwagne (Namen, 14 januari 1864 - Brussel, 30 januari 1945) was een Belgisch medicus en politicus voor de BWP.

Terwagne promoveerde tot doctor in de geneeskunde (1888) aan de ULB. 

Hij was politiek actief als progressief liberaal, maar in 1894 sloot hij zich aan bij de socialistische beweging. Hij werd een van de kopmannen van de Antwerpse afdeling van de BWP. Hij zette zich in voor het officieel onderwijs, voor de aanwerving en opleiding van lekenverpleegsters en voor meer en betere hygiëne.

Van 1897 tot 1920 was hij gemeenteraadslid van de stad Antwerpen. In 1900 werd hij verkozen tot socialistisch volksvertegenwoordiger. voor het arrondissement Antwerpen. Hij vervulde dit mandaat tot in 1919.

In 1898 werd Terwagne voorzitter van de Antwerpse provinciale afdeling van de Belgische Bond tegen de Tuberculose. Samen met de liberale schepen van onderwijs dokter Victor Desguin, nam hij het initiatief tot het oprichten van een villa aan zee voor zwakke kinderen. Het werd, vanaf 1903, de Villa Maritime in Wenduine waar een honderdtal pretuberculeuze kinderen konden logeren. Op de eerste verdieping hadden ze de mogelijkheid om in open lucht te rusten. Terwagne werd beheerder van de zeevilla en verbleef er ook tijdens de zomermaanden.

Tijdens de Eerste Wereldoorlog was hij in Den Haag directeur van het Belgisch propaganda- en documentatiecentrum. Hij was ook voorzitter van de Wereldunie van vrijdenkers.




</doc>
<doc id="4064134" url="https://nl.wikipedia.org/wiki?curid=4064134" title="Celpotentie">
Celpotentie

Celpotentie is de mate waarin een stamcel in staat is om te differentiëren. Over het algemeen worden er vier verschillende gradaties onderscheiden; soms wordt er een vijfde gradatie, die van de 'unipotente stamcellen', toegevoegd.



</doc>
<doc id="4064390" url="https://nl.wikipedia.org/wiki?curid=4064390" title="Heart">
Heart




</doc>
<doc id="4065149" url="https://nl.wikipedia.org/wiki?curid=4065149" title="Centraal Ziekenhuis">
Centraal Ziekenhuis

Het Centraal Ziekenhuis (officieel: Centraal Neutraal Ziekenhuis met Klassenverpleging) was een ziekenhuis in Alkmaar dat na de fusie met het Sint Elisabethziekenhuis is opgegaan in het Medisch Centrum Alkmaar.

De voorganger van het Centraal Ziekenhuis was het stadsziekenhuis dat in 1785 ontstond na de samenvoeging van het St. Elisabethgasthuis (ook wel het "Vrouwengasthuis" genoemd) met het "Mannengasthuis". Het Stadsziekenhuis was gevestigd in twee naast elkaar gelegen hofjes aan de Paternosterstraat vlak bij de Grote of St. Laurenskerk. Het Stadsziekenhuis bood jaarlijks zorg aan ongeveer 150 personen. In 1829 waren er slechts drie verpleegsters in dienst. Omdat het stadsziekenhuis sterk verouderd en vervallen was, werden de patiënten van het stadsziekenhuis in het katholieke Sint Elisabethgesticht behandeld.

Het Stadsziekenhuis had behoefte aan uitbreiding of verplaatsing. In 1924 richtte de bevolking van Alkmaar de commissie "Alkmaar Centraal Ziekenhuis Klasse Verpleging" op. Deze commissie zorgde ervoor dat er genoeg geld ingezameld werd om de uitbreiding van het ziekenhuis te bekostigen. De commissie dacht eerst om een nieuw gebouw te laten bouwen. De bouw ging niet door omdat het ziekenhuis in de leeggekomen gebouwen van de voormalige Cadettenschool aan de Wilhelminalaan zijn onderkomen vond. Na een grondige verbouwing van deze gebouwen, werd op 30 mei 1930 het nieuwe Stadsziekenhuis geopend. In het nieuwe ziekenhuis was plaats voor 150 bedden. Om de regionale functie én de neutraliteit te benadrukken, werd al in 1931 de naam veranderd van in Centraal Neutraal Ziekenhuis met Klassenverpleging, later kortweg Centraal Ziekenhuis genoemd. Vanaf 1930 beschikte Alkmaar dus over twee ziekenhuizen, samen goed voor ruim 500 bedden. 

In 1965 werd er een nieuw gebouw naar het ontwerp van prof. M.F. Duintjer van het Centraal Ziekenhuis in gebruik genomen. Enkele jaren later werd er een polikliniek bij gebouwd. In 1954 kozen de medisch specialisten van het Centraal Ziekenhuis ervoor om de eigen directie en die van het nabijgelegen Sint-Elisabethziekenhuis in het gebouw aan de Wilhelminalaan te vestigen.

In de jaren zestig wilden de twee ziekenhuizen, die op nog geen 500 meter afstand van elkaar stonden, nieuwe panden laten bouwen. Geen van beide ziekenhuizen kreeg hier toestemming voor. Hierdoor moesten de ziekenhuizen opnieuw kijken naar hoe zij verder wilden gaan. De ziekenhuizen besloten om een fusie aan te gaan. Die besprekingen verliepen stroef, omdat besloten werd dat de meeste behandelingen op de locatie Wilhelminalaan, oftewel het voormalige Centraal Ziekenhuis, uitgevoerd zouden worden. De medewerkers van het Sint-Elisabethziekenhuis gingen hiertegen in staking, maar zonder succes want de fusie ging gewoon door. Op 1 juli 1974 gingen beide ziekenhuizen op in het Medisch Centrum Alkmaar. 


</doc>
<doc id="4065764" url="https://nl.wikipedia.org/wiki?curid=4065764" title="Pashmina">
Pashmina

Pashmina is de benaming voor een soort fijne Kasjmier-wol en het textiel dat daaruit vervaardigd wordt. De wol is afkomstig van de Changthangi- of Pashmina-geit die leeft in het Himalaya-gebergte van India, Nepal en Pakistan.

Etymologisch betekent Pasjmina in het Perzisch "gemaakt van wol".


</doc>
<doc id="4066320" url="https://nl.wikipedia.org/wiki?curid=4066320" title="Philipp Jakob Cretzschmar">
Philipp Jakob Cretzschmar

Philipp Jakob Cretzschmar (Sulzbach in het Heilige Roomse Rijk, 11 juni 1786 - Frankfurt am Main in de Duitse Bond, 4 mei 1845) was een Duitse arts en natuuronderzoeker (vooral dierkundige en anatoom).

Cretzschmar was de zoon van de predikant Otto Cretzschmar en diens vrouw Anna Katharina geboren Eberhardt. Philipp Jakob Cretzschmar studeerde vanaf 1804 natuurlijke historie in Würzburg en later geneeskunde in Halle (Saale). Hij werd door Napoleon geschorst maar keerde in 1807 terug naar Würzburg, waar hij examens deed en kon promoveren. In 1808 werd hij legerarts in het Franse leger en hij nam als zodanig deel aan de slag bij Wagram. Tot 1813 bleef hij als een regimentsarts eerst bij een Frans legeronderdeel en daarna in dienst van het regiment van het Groothertogdom Würzburg dat streed in Spanje.
Daarna werkte hij als chirurg in Wenen en Parijs en weer later had hij een artsenpraktijk in Frankfurt am Main. Aan het "Senckenbergischen medizinischen Institut" specialiseerde hij zich in de anatomie en zoölogie. Hij trouwde met Katharina Josephina Müller.

Hij behoorde, samen met Eduard Rüppell, tot de oprichters van het "Senckenberg Gesellschaft für Naturforschung". In 1817 werd hij de directeur van dit instituut en gaf daaraan leiding tot zijn overlijden.

Hij publiceerde onder andere de resultaten van een Afrikaanse expeditie waaraan Rüppell had deelgenomen. Hij redigeerde het vogelkundige gedeelte in Rüppells "Atlas zu der Reise im nördlichen Afrika" dat in delen verscheen tussen 1826 tot 1828 in Frankfurt. Cretzschmar werd daardoor de soortauteur van 19 niet eerder beschreven vogelsoorten waaronder de Meyers papegaai ("Poicephalus meyeri"), bruinkeelortolaan ("Emberiza caesia"), Nubische trap ("Neotis nuba") en de maquiszanger ("Scotocerca inquieta"). Cretzschmars preparaten vormden de basis voor de collectie van het Naturmuseum Senckenberg in Frankfurt.


</doc>
<doc id="4066952" url="https://nl.wikipedia.org/wiki?curid=4066952" title="Endeldarmkanker">
Endeldarmkanker

Endeldarmkanker of rectumcarcinoom betreft een kwaadaardige tumor in de laatste 15 centimeter van de dikke darm. In veel opzichten lijkt endeldarmkanker op dikke darmkanker; de endeldarm is anatomisch gezien een onderdeel van de dikke darm. De behandeling van endeldarmkanker verschilt echter sterk van die van dikke darmkanker.

Endeldarmkanker ontstaat bijna altijd doordat een bestaande darmpoliep in de darmwand ontaardt (kwaadaardig wordt) en door de verschillende lagen van de darmwand heen groeit. Darmpoliepen komen veel voor; verreweg de meesten zijn en blijven echter goedaardig.

De diagnose endeldarmkanker wordt jaarlijks ca. 4000 patiënten in Nederland gesteld, waarvan het merendeel ouder dan 60 jaar is, iets vaker bij mannen dan bij vrouwen. Factoren die de kans op endeldarmkanker mogelijk verhogen:
Algemenere factoren als overgewicht en alcoholmisbruik lijken een rol te spelen. 
Door de locatie van de tumor wordt deze vaak eerder bemerkt dan de tumoren in de dikke darm; feces kan een aanwezige tumor moeilijker passeren waardoor eerder klachten ontstaan als bloed in de ontlasting, onterechte aandrang, veranderd ontlastingspatroon. Daarnaast zijn gewichtsverlies, buikpijn en vermoeidheid optredende symptomen. 

Rectaal onderzoek zal bij verdenking op endeldarmkanker veelal een van de eerste onderzoeken zijn.
Uitgebreider onderzoek zal vaak een vorm van endoscopie betreffen: rectoscopie (alleen het rectum), sigmoïdoscopie (endoscopie van het sigmoïd), coloscopie (volledige dikke darm), en MRI-scan. Daarnaast behoren CT-colografie en endo-echografie tot de diagnostische mogelijkheden.

Afhankelijk van het stadium van de tumor, precieze locatie, erfelijkheidsfactoren, kringspierfunctie en voorgeschiedenis en lichamelijke conditie kan de behandeling anders zijn: een operatie, radiotherapie of chemotherapie of een combinatie daarvan.
Behandeling kan zowel curatief (helend) als palliatief (pijnbestrijdend) worden ingezet.

Tijdens de ingreep die bij voorkeur als kijkoperatie wordt uitgevoerd - wordt de tumor met daaromheen een rand niet aangetast weefsel verwijderd. Naast de tumor worden de bijbehorende bloed- en lymfevaten alsook lymfeklieren weggenomen. Na de ingreep zal de patholoog het weefsel onderzoeken op maligniteiten Soms wordt een (al dan niet tijdelijk) stoma aangelegd. 

Bij radiotherapie wordt de tumor bestraald van buitenaf. Tumorgroei wordt ten gevolge van bestraling verminderd en de tumor kan soms helemaal verdwijnen. Hoewel de straling zo goed mogelijk alleen de tumor bereikt is het niet te voorkomen dat ook gezond weefsel straling krijgt en daar gevolgen van ondervindt.
Meestal zal radiotherapie meerdere keren per week, gedurende een aantal weken poliklinisch toegepast worden.

Een operatie en radiotherapie kan worden uitgebreid met chemotherapie (cytostatica) en specifiekere zogeheten “targeted” therapie met geneesmiddelen die groei van de betrokken kankercellen specifiek storen. 


</doc>
<doc id="4067046" url="https://nl.wikipedia.org/wiki?curid=4067046" title="Jules Thiriar">
Jules Thiriar

Jules Adrien Thiriar (Saint-Vaast, 24 maart 1846 - Ukkel, 25 juni 1913) was een Belgisch volksvertegenwoordiger.

Thiriar was een zoon van de rentenier Adrien Thiriar en van Léocadie Bricourt. Hij trouwde met Louise Thiriar.

Hij behaalde een graduaat in de letteren (1865) en promoveerde tot doctor in de geneeskunde (1871) aan de ULB. Hij debuteerde in de Weldadigheidsdienst van de gemeente Elsene. Na een studiereis naar Wenen, werd hij specialist in het bestrijden van epidemieën. Hij werd chirurg aan het Brusselse Sint-Janshospitaal (1886) en het Sint-Pietershospitaal (1890). Vanaf 1891 was hij hoogleraar chirurgische pathologie aan de ULB. Hij kreeg bekendheid door zijn publicaties over hernia, knieoperaties en nieroperaties. Op het einde van zijn carrière werd hij opgevolgd door Antoine Depage.

Van 1906 tot 1909 was hij lijfarts van koning Leopold II. Hij was ook de arts van koningin Maria Hendrika. Hij werd vriend en vertrouweling van de koning. 

Na een paar jaar provincieraadslid te zijn geweest voor Brabant, werd hij verkozen tot liberaal volksvertegenwoordiger voor het arrondissement Zinnik en vervulde dit mandaat van 1886 tot 1900.

Hij werd:

Hij was ook actief in de ondernemerswereld:

Hij werd vrijmetselaar in de loge "Les Vrais Amis de l'Union et du Progrès". In 1889 werd hij in de Opperaad van België opgenomen in de 33ste Graad.





</doc>
<doc id="4067056" url="https://nl.wikipedia.org/wiki?curid=4067056" title="Pinkhof Geneeskundig woordenboek">
Pinkhof Geneeskundig woordenboek

Pinkhof Geneeskundig woordenboek, vaak kortweg de Pinkhof genoemd, is een Nederlandstalig naslagwerk voor medische terminologie. Het werd in de jaren tot aan 1923 voor het eerst samengesteld door de Amsterdamse arts Herman Pinkhof en in dat jaar uitgegeven door de erven F. Bohn, een uitgeverij van onder meer medische publicaties. Enige hiertoe voorbereidende werken waren eerder uitgegeven onder de naam "Vertalend en verklarend woordenboek van uitheemse geneeskundige termen" met de rugtitel "Geneeskundig woordenboek".

Als grootste verklarende medische woordenboek in het taalgebied van het Nederlands biedt de Pinkhof de betekenis van in Nederland en België gangbare medische vaktermen met hun primaire schrijfwijze, spellingvarianten, woordaccenten en taalaanduiding. Het biedt voorts bij het leeuwendeel van de trefwoorden een of meer synoniemen, verwarbare vormen, vertalingen, gebruiksvoorbeelden, aanwijzingen voor correct idiomatisch gebruik, de uitspraak, de herkomst (etymologie), biografische informatie bij eponiemen en zie-ook-verwijzingen naar betekenisverwante begrippen.

In 2012 is de meest recente, twaalfde druk verschenen. Sinds 2006 staat het woordenboek onder redactie van J.J.E van Everdingen (arts) en A.M.M. van den Eerenbeemt (medisch terminoloog/taalkundige). Het bevat inmiddels ruim 55.000 trefwoordartikelen en beschrijft 68.000 begrippen. De gehanteerde spelling is in overeenstemming met ICD-10 (2012), het Groene Boekje (2005; in 2016 bijgewerkt voor Groene Boekje 2015), de Terminologia Anatomica (1998) en medisch-taalkundige richtlijnen zoals gehanteerd in het Nederlands Tijdschrift voor Geneeskunde (NTvG). Van deze editie bestaan ook versies voor iOS en Android, een PC-versie (zelfstandig draaiend onder Windows) en een browsereditie. De voorbereiding van een dertiende editie is per medio 2016 verregaand gevorderd.



</doc>
<doc id="4068799" url="https://nl.wikipedia.org/wiki?curid=4068799" title="Emtricitabine">
Emtricitabine

Emtricitabine, ook bekend als FTC, is een geneesmiddel dat gebruikt wordt voor de behandeling van hiv (als onderdeel van HAART). Binnen de antiretrovirale middelen behoort Emtricitabine tot de klasse van nucleoside-analoge reversetranscriptaseremmers.

Emtricitabine is beschikbaar in capsules (200 mg) en als oplossing voor oraal gebruik (10 mg/mL). Het wordt echter vooral toegepast als onderdeel van een de volgende combinatiepreparaten:
De patenthouder van Emtricitabine is Gilead Sciences, die het middel op de markt brengt als "Emtriva" en in de bovengenoemde combinatiepreparaten.

Emtricitabine werd ontdekt door de aan Emory University verbonden wetenschappers Dennis C. Liotta, Raymond F. Schinazi en Woo-Baeg Choi. Emory gaf het middel in 1996 in licentie aan Triangle Pharmaceuticals, een bedrijf dat in 2003 werd overgenomen door Gilead Sciences. Gilead zette de ontwikkeling van emtricitabine voort en bracht het in 2003 op de markt. Een jaar later werd emtricitabine in één tablet gecombineerd met het eveneens door Gilead geproduceerde tenofovir disoproxil. Dit combinatiepreparaat met de naam "Truvada" groeide uit tot een van de meest toegepaste middelen bij de behandeling van hiv.

De meest voorkomende bijwerkingen van emtricitabine zijn hoofdpijn, diarree, misselijkheid en spierpijn en -zwakheid. Als ernstige, zij het zeldzame bijwerking van het middel kan melkzuuracidose optreden.


</doc>
<doc id="4068847" url="https://nl.wikipedia.org/wiki?curid=4068847" title="Cardinal Santos Medical Center">
Cardinal Santos Medical Center

Het Cardinal Santos Medical Center is een privaat ziekenhuis in San Juan, Metro Manilla. Het ziekenhuis werd in 1974 opgericht en vernoemd naar kardinaal Rufino Santos.

Op de locatie van het ziekenhuis stond tot de Tweede Wereldoorlog het St. Paul’s Hospital. Dit ziekenhuis was voor de oorlog opgericht door de Maryknoll zusters Het ziekenhuis was een van de vele gebouwen die bij de herovering van Manilla door de Amerikanen in 1944 verwoest werden. Na de oorlog kreeg het ziekenhuis geld voor wederopbouw uit herstelfondsen toegekend. De wederopbouw kwam door economische problemen in de jaren erna echter niet van de grond. Uiteindelijk werd in de jaren zeventig met financiële hulp van het aartsbisdom van Manilla een nieuwe ziekenhuis met 235 bedden gebouwd. Op 15 augustus 1974 werd het Cardinal Santos Memorial Hospital, vernoemd naar de kort daarvoor overleden aartsbisschop van Manilla, geopend. In 1988 kreeg het ziekenhuis de huidige naam, Cardinal Santos Medical Center.


</doc>
<doc id="4069854" url="https://nl.wikipedia.org/wiki?curid=4069854" title="Rifabutine">
Rifabutine

Rifabutine (Rfb) is een bactericide antibioticum dat primair gebruikt wordt bij de behandeling van tuberculose. Het middel is een semi-synthetisch derivaat van rifamycine S. Het effect van rifabutine is gebaseerd op het blokkeren van de DNA-afhankelijke RNA-polymerase van de bacterie. Het is werkzaam tegen Gram-positieve en een aantal Gram-negatieve bacteriën, alsook tegen een aantal resistente "Mycobacteria", zoals "Mycobacterium tuberculosis", "M. leprae", en "M. avium intracellulare".


</doc>
<doc id="4071362" url="https://nl.wikipedia.org/wiki?curid=4071362" title="Tetra-amelie">
Tetra-amelie

Tetra-amelie is een weinig voorkomende autosomale recessieve aangeboren afwijking die gekenmerkt wordt door de afwezigheid van alle ledematen. Daarbij kunnen ook andere delen van het lichaam misvormd zijn. 

Het gen WTN3 gelegen op chromosoom 17 plaats q 21 is verantwoordelijk voor deze afwijking. Dit is de enige bekende mutatie die deze aandoening veroorzaakt.


</doc>
<doc id="4071690" url="https://nl.wikipedia.org/wiki?curid=4071690" title="Huidtherapeut">
Huidtherapeut

Een huidtherapeut is een paramedicus die patiënten met een zieke of beschadigde huid verzorgt, meestal na verwijzing door een huisarts of medisch specialist. Doel van de verzorging is het opheffen, verminderen of camoufleren van de stoornis of beperking die het gevolg is van een huidaandoening of beschadiging.
Huidtherapeut is een beroep dat alleen in Nederland en Australië bestaat. Het heeft raakvlakken met de werkzaamheden van de dermatoloog, huisarts en schoonheidsspecialist. 
Het merendeel van de huidtherapeuten werkt zelfstandig in een eigen praktijk. Anderen zijn werkzaam in een gezondheidscentrum, ziekenhuis of andere medische instelling.

Sinds 2003 is huidtherapeut in de Wet op de beroepen in de individuele gezondheidszorg (Wet BIG) wettelijk erkend als paramedisch beroep. De therapeut dient ingeschreven te zijn in het BIG-register om zijn werk te mogen doen. 

Om in Nederland huidtherapeut te worden kan aan de Hogeschool Utrecht of De Haagse Hogeschool een 4-jarige voltijd hbo-opleiding huidtherapie gevolgd worden. De studenten worden hier opgeleid tot 'bachelor of health' in de huidtherapie.
Huidtherapeuten kunnen zich vrijblijvend registreren bij de stichting "Kwaliteitsregister Paramedici" (KP). Wanneer een huidtherapeut voldoet aan de in artikel 34 van de Wet BIG gestelde opleidingseisen en binnen vijf jaar de kwaliteitseisen behaalt dan krijgt hij of zij een kwaliteitskeurmerk.



</doc>
<doc id="4072022" url="https://nl.wikipedia.org/wiki?curid=4072022" title="Medicine show">
Medicine show

Een medicine show was in met name het negentiende-eeuwse Amerika een gezelschap van handelslieden dat per paard en wagen langs dorpen trok met allerlei middeltjes, elixers, oliën, kruiden en tonica die de dorpelingen moesten genezen van ziektes en kwalen.
In deze tijd was de bevolking op het platteland verstoken van toegang tot opgeleide huisartsen, waardoor ze voor hun medicijnen grotendeels afhankelijk waren van dergelijke verkopers. De middeltjes waren onder meer van Europese en indiaanse herkomst en de verkopers voerden mensen op die getuigden baat te hebben gehad bij de middeltjes. Om publiek te trekken, gingen de verkopen gepaard met shows waarin musici, dansers, komieken, acrobaten, goochelaars en andere artiesten optraden.

In deze setting bleven de shows bestaan tot en met de eerste decennia van de twintigste eeuw. De teruggang werd veroorzaakt door de voortgaande ontwikkeling van de medische wetenschap en de toename van andere vormen van entertainment, totdat nagenoeg alle shows in het midden van de jaren waren verdwenen en Ramblin' Tommy Scott uiteindelijk in de jaren negentig als laatste stopte.

De "medicine shows" boden een inkomen aan countrymusici en Afro-Amerikaanse artiesten uit andere muziekstijlen. De seculiere en bandeloze shows beïnvloedden op hun beurt het repertoire en muziekstijl van de artiesten. Countryartiesten die geregeld optraden tijdens medicine shows, waren onder meer Hank Williams, Clarence "Tom" Ashley, Gene Autry, Jimmie Rodgers, Roy Acuff, Doc Childre, Uncle Dave Macon, Doc Hopkins, Dr. Hook en Milton Brown. Artiesten uit andere genres waren bijvoorbeeld Little Pink Anderson (blues) en Walter Fuller (jazz).



</doc>
<doc id="4072066" url="https://nl.wikipedia.org/wiki?curid=4072066" title="Eduard Enslin">
Eduard Enslin

Eduard Enslin (* 4 oktober 1879 in Neurenberg , † 26 december 1970 in Rummelsberg), was een Duitse oogarts en entomoloog. 

Enslin groeide op in Neurenberg en volgde het gymnasium. Hij studeerde van 1897 tot 1902 in Erlangen, Greifswald en München en haalde zijn artsendiploma in Erlangen. Na zijn specialisatie als oogarts, opende hij in 1906, in Fürth een oogkliniek. op gebied van de entomologie was hij vooral specialist in de bladwespen ("Symphyta").
De Friedrich-Alexander Universiteit in Erlangen gaf Enslin op 4 november 1943 een eredoctoraat voor zijn 
baanbrekende werk op het gebied van de bladwespen. Enslin ondernam reizen naar Zuid-Europa, de Middellandse Zee, Griekenland (Corfu en Rhodos), Palestina (1927), Egypte (1934) en zelfs India (1929), waar hij insecten verzamelde.

Op latere leeftijd ging zijn gezichtsvermogen sterk achteruit en mede door een hartafwijking leefde hij een zeer teruggetrokken leven in een bejaardentehuis in Rummelsberg, waar hij overleed in 1970.

Enslin gepubliceerde meer dan 120 wetenschappelijke (vaak medische) artikelen en vier boeken. Naast bladwespen studeerde hij ook steekwespen ("Aculeata"). Een waardevolle wetenschappelijke bijdrage was Enslins beschrijving van de ontwikkeling en groei van bijen en wespen. Enslin beschreef ook een aantal nieuwe soorten, hij verzamelde wespen en mieren, maar ook andere insecten. Zijn waardevolle verzameling van meer dan 8000 soorten kwam terecht in de Zoologische Staatssammlung München.


</doc>
<doc id="4072444" url="https://nl.wikipedia.org/wiki?curid=4072444" title="Hoofdhuid">
Hoofdhuid

De hoofdhuid is anatomisch het deel van de huid van het voorhoofd tot de nek, dat bij mensen gewoonlijk met haar bedekt is. 

In sommige kloosterordes hebben de monniken een kruinschering of tonsuur, waarbij het haar van de kruin wordt weggeschoren.

In westerns en indianenverhalen wordt vaak het engelse woord "scalp" gebruikt.


</doc>
<doc id="4072619" url="https://nl.wikipedia.org/wiki?curid=4072619" title="Ebola-uitbraak in Congo in 2014">
Ebola-uitbraak in Congo in 2014

In augustus 2014 werd in Democratische Republiek Congo ebola vastgesteld. Het is deze zevende uitbraak van ebola in dit land. Onderzoek wees uit dat deze uitbraak los staat van de epidemie in West Afrika in 2014. Intussen is Congo ebola-vrij verklaard.

De uitbraak begon bij een zwangere vrouw in het dorp Ikanamongo in de Evenaarsprovincie. Ze had bushmeat bereid wat door haar man tijdens de jacht gevangen was. Nadat ze ziek geworden was werd ze opgenomen in een privé kliniek in Isaka met verschijnselen van ebola. Ze stierf op 11 augustus. Op dat moment was bij haar de diagnose hemorragische koorts met onbekende oorzaak vastgesteld. Door lokale gebruiken en begrafenisrituelen raakten verschillende gezondheidswerkers besmet. Onderzoek in het laboratoria van Kinshasa en Gabon toonde aan dat deze uitbraak los staat van de epidemie in West-Afrika.

In de periode 28 juli en 18 augustus waren 24 ebola-patiënten bekend, waarvan er 13 overleden. Op 26 augustus werd de WHO door het Ministerie van Gezondheid van Congo ingelicht over de epidemie. Daarnaast werden diverse teams samengesteld om de epidemie in kaart te brengen en te bestrijden.

Begin september worden 13 slachtoffers gemeld uit Boende. Artsen zonder Grenzen is binnen het gebied actief om hulp te verlenen en een ebola-kliniek op te zetten. Op dat moment zijn binnen Congo 53 besmettingen bekend, waarvan 31 overleden.

Kort daarna wordt op 10 september het aantal gevallen door de WHO bijgesteld naar 62, waarvan 35 dodelijk. Negen gezondheidswerkers zijn besmet geraakt, waarvan zeven overleden. De epidemie is hierbij beperkt tot de provincie Jeera.

Op basis van analyse van het genoom afgenomen bij patiënt nul is vastgesteld dat het ebolavirus, van de soort Zaire ebolavirus, verantwoordelijk is voor deze epidemie.


</doc>
<doc id="4074240" url="https://nl.wikipedia.org/wiki?curid=4074240" title="Gustav von Bunge">
Gustav von Bunge

Gustav von Bunge (Tartu, destijds Dorpat, 19 januari 1844 – Bazel, 5 november 1920) was een Duits-Baltische fysioloog, bekend geworden door zijn werk op het gebied van voedingsfysiologie. Hij was de zoon van botanicus Alexander von Bunge.

In 1874 ontving hij zijn diploma in de chemie aan de Universiteit van Tartu. Na in Straatsburg en Leipzig medicijnen te hebben gestudeerd behaalde hij in 1882 een doctoraat in de geneeskunde aan de Universiteit van Leipzig. In Tartu behoorden Friedrich Bidder en Carl Schmidt tot zijn docenten. In 1885 werd hij adjunct-hoogleraar, en van 1886 tot aan zijn dood in 1920 was hij hoogleraar biochemie aan de Universiteit van Basel. Bij zijn aanstelling hield hij op 23 november 1886 een voordracht genaamd "Die Alkoholfrage" over de gevaren van alcohol, die veel opzien baarde en in zestien talen werd vertaald. Ook werd deze voordracht door Gerhart Hauptmann gebruikt bij het schrijven van zijn toneelstuk "Vor Sonnenaufgang".

Tot zijn meer belangrijke studies hoorden het samenspel van kalium en natrium in het lichaam; de vereniging van natriumchloride met de stofwisseling, en analytische studies van ijzer metabolisme.

Hij was de auteur van verhandelingen over alcoholische dranken, die hij zag als een "bedreiging voor de gezondheid en erfelijkheid". Zijn naam wordt geassocieerd met de 'wet van Bunge', een nutritionele wet op basis van zijn onderzoek naar humane en dierlijke melk - "de voedingsstoffen in melk zijn evenredig met de groei van de nakomelingen".


</doc>
<doc id="4074467" url="https://nl.wikipedia.org/wiki?curid=4074467" title="Fagron">
Fagron

Fagron, tot 31 december 2014 Arseus genaamd, is een Belgisch-Nederlands beursgenoteerde onderneming op het gebied van gezondheidszorg. Het hoofdkantoor is gevestigd in Rotterdam, maar het bedrijf is geregistreerd in het Vlaamse Waregem. Het was voorheen een divisie van het Belgische bedrijf Omega Pharma en is in 2007 afgescheiden van dit concern middels een aandelenemissie.

Het bedrijf is actief in 30 landen en heeft ongeveer 2000 werknemers.

Het aandeel Fagron/Arseus is sinds maart 2014 opgenomen in de AMX Index aan Euronext maar werd in maart 2016 verdrongen naar de AScX index.

Omega Pharma nam reeds lange tijd kleinere bedrijven over en richtte ook verschillende gespecialiseerde divisies op. Dit kaderde in de "buy-and-build"-strategie van het bedrijf. Een belangrijke overname was die van het Nederlandse bedrijf Fagron (van Ger van Jeveren) in 2000. Fagron werd in 1990 opgericht door Ger van Jeveren en verdeelde grondstoffen voor medicamenten. Arseus werd in 2006 opgericht als een koepel voor 35 bedrijfjes (het eerste beschikbare jaarverslag dateert dan ook van 2007). Arseus vormde de integratie van de "professional healthcare division" (B2B) van Omega Pharma. In 2007 ging Arseus naar de beurs na een managementbuy-out. Omega Pharma behield toen nog 24% van de aandelen van Arseus.

In november 2009 verkocht Omega Pharma haar belang in Arseus aan het financieel fonds Waterland. Via Couckinvest behield Marc Coucke nog 11% van de aandelen. In 2014 verkocht Coucke nog meer aandelen van Arseus, zodat zijn belang daalde tot 8 à 9%.

Fagron bleef de belangrijkste poot van het bedrijf.

Vanaf 2006 werd de omzet van Arseus verdeeld in vier grote divisies:

In 2012 werd de divisiestructuur van Arseus gewijzigd. Arseus Dental en Arseus Medical verdwenen als divisies en werden vervangen door Healthcare Solutions en Healthcare Specialities. Healthcare Solutions bundelt de dentale en medische distributieactiviteiten. Healthcare Specialities bundelt de bedrijven die nieuwe dentale en medische producten ontwikkelen en op de markt brengen. Verder bleef de vierdelige divisiestructuur behouden:

In februari 2014 werd beslist een grondige herschikking van de samenstelling van Arseus door te voeren. Het grootste deel van Healthcare Solutions en Healthcare Specialities werden verkocht. Deze rendeerden reeds geruime tijd minder, waardoor een oplossing werd gezocht. In de plaats kwam de divisie "HL Technology". Begin 2014 had Arseus dus een driedelige divisiestructuur:

Half 2014 werd bekendgemaakt dat Arseus ook Corilus zou verkopen. Er blijven dan slechts twee divisies over:

In november 2014 werd dan ook aangekondigd dat de naam vanaf 2015 terug wordt gewijzigd in Fagron. De strategie van overnames binnen de sector ("buy and build") blijft behouden.

Op 15 juli 2015 wees het Europese Hof vonnis in een zaak tegen de Zweedse producent Abcur. Hierin werd uitgesproken dat het doorleveren van eigen bereidingen is verboden. De koers van het aandeel Fagron daalde, toen dit vonnis gepubliceerd werd, fors. Op 30 november 2015 werd de koers op de AMX zelfs opgeschort na een koersdaling binnen 2 uur van meer dan 30%. Na hervatting van de handel sloot het aandeel die dag ruim 36% lager.



</doc>
<doc id="4074531" url="https://nl.wikipedia.org/wiki?curid=4074531" title="Syndroom van Loeys-Dietz">
Syndroom van Loeys-Dietz

Het syndroom van Loeys-Dietz is een aangeboren en erfelijk (autosomaal dominant) syndroom dat wordt gekenmerkt door een verwijding (aneurysma) van de aorta en de slagaders. Andere veelvoorkomende verschijnselen zijn wijd uiteenstaande ogen (hypertelorisme), een schisis of gespleten huig en kronkelende bloedvaten. Verder kent het sterke gelijkenissen met het syndroom van Marfan en het syndroom van Ehlers-Danlos. De genetische oorzaak is gevonden in mutaties van de volgende genen die een rol spelen bij het signaleringstraject van het eiwit "transforming growth factor beta" (TGFβ): TGFBR1, TGFBR2, SMAD3 and TGFB2. Het syndroom is vernoemd naar de Amerikaanse arts Harry C. Dietz en de Belgische arts Bart L. Loeys die het syndroom gezamenlijk ontdekten in 2005.

De tabel hieronder geeft de klinische kenmerken weer en de fractie waarmee deze gevonden is bij personen met Loeys-Dietz, zoals die momenteel bekend zijn in de wetenschappelijke literatuur. Dit betekent dus dat niet al deze kenmerken bij iedereen voorkomen. Zo zijn er sinds de ontdekking van Loeys-Dietz ook personen gevonden zonder duidelijke uiterlijke kenmerken.
Verder lijken personen met het syndroom van Loeys-Dietz ook een verhoogde kans te hebben op allergische verschijnselen, zoals astma, voedselallergie, eczeem en hooikoorts.

De behandeling van het syndroom van Loeys-Dietz is voornamelijk gebaseerd op de kennis omtrent het syndroom van Marfan. Voor de behandeling van aneurysma's heeft het medicijn Losartan momenteel de voorkeur. In onderzoek naar Marfanmuizen is gebleken dat Losartan de groei van de aorta sterk vermindert. Verschillende studies naar de positieve effecten van Losartan op aortaverwijdingen bij mensen zijn nu in gang gezet en uit voorlopige uitslagen lijkt deze medicatie goed aan te slaan.

Naast het verstrekken van medicatie blijft het in de gaten houden van de aorta en slagaders erg belangrijk bij mensen met het syndroom van Loeys-Dietz. Wanneer de afmetingen van deze bloedvaten buiten vastgestelde waardes vallen, zijn chirurgische ingrepen noodzakelijk.

Het syndroom van Loeys-Dietz is een erfelijke aandoening. Ongeveer een kwart van de bekende Loeys-Dietz patiënten heeft dit doorgekregen van één van de ouders, terwijl ongeveer drie kwart syndroom van Loeys-Dietz heeft naar aanleiding van een de novo mutatie in één van de betreffende genen. Mensen met het syndroom van Loeys-Dietz hebben 50% kans om dit door te geven aan hun kinderen. Hoeveel mensen precies lijden aan het syndroom van Loeys-Dietz is niet bekend, omdat het syndroom zelf nog relatief onbekend is bij artsen en er nog geen centrale databank bestaat.



</doc>
<doc id="4074899" url="https://nl.wikipedia.org/wiki?curid=4074899" title="Bravis Ziekenhuis">
Bravis Ziekenhuis

Het Bravis Ziekenhuis is een algemeen ziekenhuis met hoofdvestigingen in Roosendaal en Bergen op Zoom en drie buitenpoli's. Het ziekenhuis komt voort vanuit een fusie van het Franciscus Ziekenhuis en het Lievensberg Ziekenhuis.

In augustus 2012 werd bekend dat het Franciscus Ziekenhuis in Roosendaal en het Lievensberg Ziekenhuis in Bergen op Zoom op 1 januari 2015 gingen fuseren tot één organisatie. Hierdoor ontstond in West-Brabant een nieuw ziekenhuis met twee hoofdvestigingen in Roosendaal en Bergen op Zoom en drie buitenpoli's in Steenbergen, Oudenbosch en Etten-Leur. Volgens de fusieplannen hebben beide ziekenhuizen een eigen profiel, de acute complexe zorg in Bergen op Zoom en de oncologische zorg in Roosendaal. De verloskunde wordt geconcentreerd in een nieuw Moeder-kind centrum in Bergen op Zoom. Als reden voor de fusie werd aangedragen dat de nieuwe organisatie beter kan voldoen aan kwaliteitseisen en volumenormen zoals deze door de beroepsgroepen worden gesteld.

Eind december 2012 werd het voornemen tot fuseren gemeld bij de Nederlandse Mededingingsautoriteit.

In september 2013 keurde de ACM de fusie goed, waarna de beiden ziekenhuizen bestuurlijk fuseerden op 1 januari 2014.

Een motie van de SP om de fusie tegen te houden werd op 5 november 2013 in de Tweede Kamer verworpen. Bezwaren waren gericht op de concentratie van verloskundige zorg in Bergen op Zoom en de bereikbaarheid van spoedeisende hulp.

Op 31 oktober 2014 werd bekend dat de nieuwe organisatie het "Bravis Ziekenhuis" gaat heten. De naam is een verwijzing naar "Brabant", "brave" (Engels voor moed) en "vis" (Latijn voor kracht).




</doc>
<doc id="4075302" url="https://nl.wikipedia.org/wiki?curid=4075302" title="Facomatose">
Facomatose

De facomatosen (Grieks: φακός "phakós" = linze en "overdrachtelijk" (moeder)vlek), ook wel neurocutane ziekten genoemd, vormen een groep van medische aandoeningen die als gemeenschappelijke eigenschap hebben dat er afwijkingen zijn aan de huid en aan het zenuwstelsel. Daarnaast kan er sprake zijn van andere afwijkingen, bijvoorbeeld aan de ogen. De groep aandoeningen behoort niet tot een wetenschappelijk omschreven groep; de indeling is pragmatisch bepaald en is op grond van huidige wetenschappelijke inzichten achterhaald. Daardoor is ook niet eenduidig vastgelegd welke aandoeningen tot de facomatosen behoren.

Facomatosen worden gekenmerkt door hamartomen (goedaardige zwellingen) in meerdere organen of weefsels, waaronder de huid en het zenuwstelsel.

Doordat de definitie van de term 'facomatose' niet scherp omschreven is, kunnen soms ook andere aandoeningen hiertoe worden gerekend.

In de jaren 1914 en 1919 beschreef de Duitse neuropatholoog M. Bielschowsky overeenkomsten tussen de ziekte van Von Recklinghausen en tubereuze sclerose. In 1920 beschreef de Nederlandse oogarts prof. Jan van der Hoeve voor het eerst 'vlekkerige veranderingen' in het netvlies van patiënten met tubereuze sclerose en noemde die veranderingen 'phakomen', omdat het Griekse woord 'phakos' ook wordt gebruikt in de betekenis van 'huidvlek'. In 1923 beschreef hij dat dergelijke afwijkingen overeenkomsten vertoonden bij de ziekte van Von Recklinghausen en tubereuze sclerose, en stelde voor om voor deze groep van ziekten de term 'phakomatose' te gebruiken.
In 1932 respectievelijk 1933 stelde hij voor om ook de ziekte van Von Hippel-Lindau en het syndroom van Sturge-Weber hiertoe te rekenen.
In een publicatie uit 1941 beschreef de Belgische neuropathologe Denise Louis-Bar een ziektebeeld met capillaire teleangiëctasieën in de huid en bindweefsel, huidvlekken en cerebellaire ataxie. Zij stelde voor om ook deze aandoening tot de facomatosen te rekenen.

Later werden door sommigen nog enkele aandoeningen tot deze groep gerekend, maar inmiddels is de term 'facomatose' in onbruik geraakt.


</doc>
<doc id="4075350" url="https://nl.wikipedia.org/wiki?curid=4075350" title="Jan van der Hoeve">
Jan van der Hoeve

Jan van der Hoeve (Santpoort, 13 april 1878 – Leiden, 26 april 1952) was een Nederlandse oogarts, die onder andere bekend is geworden vanwege de introductie van het begrip 'facomatose'.

Van der Hoeve studeerde in 1901 af als arts aan de universiteit van Leiden en promoveerde een jaar later aan de universiteit van Bern met een dissertatie over behandelmethoden bij scheelzien. Hij werd in 1913 hoogleraar in de oogheelkunde aan de universiteit van Groningen en stapte in 1919 over naar de universiteit van Leiden. Op 18 mei 1923 werd hij lid van de Koninklijke Nederlandse Akademie van Wetenschappen (KNAW). In 1927 bewerkstelligde hij de heroprichting van het internationaal congres voor oogheelkunde, dat vanwege de Eerste Wereldoorlog had opgehouden te bestaan. Hij werd hiervan voorzitter. Hij richtte met enkele collega's de 'Algemeene Nederlandsche Vereeniging tot voorkoming van Blindheid' op en werd daarvan voorzitter.

In 1926 werd hij benoemd tot onder-voorzitter en in 1931 tot voorzitter van de KNAW; een functie die hij 16 jaar heeft bekleed. Eveneens in 1926 ontving hij een eredoctoraat aan de universiteit van Heidelberg en in 1928 aan de universiteit van Edinburgh.

In 1948 werd hij, bij zijn aftreden als hoogleraar, benoemd tot grootofficier in de Orde van Oranje-Nassau.


</doc>
<doc id="4075460" url="https://nl.wikipedia.org/wiki?curid=4075460" title="Tubulaire borsten">
Tubulaire borsten

Tubulaire borsten of tubereuze borsten zijn borsten die qua vorm en grootte sterk afwijken van wat als een normaal gangbare borst wordt beschouwd. De afwijking is aangeboren en bestaat in vele variaties. Men spreekt van tubulaire borsten als:



</doc>
<doc id="4075481" url="https://nl.wikipedia.org/wiki?curid=4075481" title="Cuevavirus">
Cuevavirus

Het Cuevavirus is een geslacht van virussen. Het werd vastgesteld na de ontdekking van het Lloviu cuevavirus in 2010 in Spanje. Omdat het geslacht verwant is aan het Marburgvirus en Ebolavirus heeft Het International Committee on Taxonomy of Viruses in 2012 voorgesteld het geslacht onder te brengen in de familie van filovirussen ("Filoviridae"). De naam is afgeleid van Cueva (Spaans voor "Grot"), verwijzend naar de ontdekking van dit geslacht bij vleermuizen in een Spaanse grot.

De virussen van dit geslacht komen voor in Spanje en mogelijk andere zuidelijke Europese landen. Onderzoek heeft aangetoond dat het Cuevavirus vanaf het Mioceen afwijkt van het Marburgvirus.

Het geslacht kent één soort Lloviu cuevavirus, waaronder het Lloviu virus (LLOV) valt.


</doc>
<doc id="4075802" url="https://nl.wikipedia.org/wiki?curid=4075802" title="Groote Schuur-Hospitaal">
Groote Schuur-Hospitaal

Het Groote Schuur-hospitaal (afgekort: GSH, in de volksmond bekend als "Grooties") is een groot door de overheid gefinancieerd academisch ziekenhuis in Kaapstad, Zuid-Afrika. Het ziekenhuis werd begin 1938 opgericht. In 1967 voerde de chirurg Christiaan Barnard er de eerste harttransplantatie op een mens uit. De 55-jarige Louis Washkansky kreeg het hart van de bij een auto-ongeluk om het leven gekomen Denise Darvall. Barnard en het ziekenhuis raakten door deze ingreep wereldbekend.

Groote Schuur is verbonden met de Medische faculteit van de Universiteit van Kaapstad. Het ziekenhuis beschikt over 867 bedden. In november 2007 werkten er meer dan 500 dokters, 1300 verpleegkundigen en 250 andere medische specialisten.


</doc>
<doc id="4076394" url="https://nl.wikipedia.org/wiki?curid=4076394" title="Batrachochytrium salamandrivorans">
Batrachochytrium salamandrivorans

Batrachochytrium salamandrivorans is een kleine gistachtige schimmel die amfibieën aantast. De schimmel is nauw verwant aan "Batrachochytrium dendrobatidis". Net als "B. dendrobatidis" veroorzaakt "Batrachochytrium salamandrivorans" de dodelijke schimmelinfectie chytridiomycose bij amfibieën, meer bepaald bij vuursalamanders. Ze is verantwoordelijk voor de snelle, sterke achteruitgang in de populaties van deze salamanders in noord-west-Europa en vormt een ernstige bedreiging voor de biodiversiteit. De schimmel tast de huid van de salamanders aan en geïnfecteerde dieren sterven na 12 tot 18 dagen. De vroedmeesterpad, die erg gevoelig is voor "B. dendrobatidis", blijkt resistent te zijn voor "B. salamandrivorans".

"B. salamandrivorans" werd in 2013 beschreven door medewerkers van de Universiteit Gent en de Vrije Universiteit Brussel. Het holotype, afkomstig van een vuursalamander ("Salamandra salamandra"), wordt bewaard in vloeibare stikstof aan de Universiteit Gent. De gemiddelde diameter van de sporendoosjes is ongeveer 28 micrometer. De zoösporen zijn motiel en hebben een gemiddelde diameter van 4,6 micrometer.


</doc>
<doc id="4076588" url="https://nl.wikipedia.org/wiki?curid=4076588" title="Beck Weathers">
Beck Weathers

Beck Weathers (1946) is een Amerikaanse arts en amateur bergklimmer.

Hij werd bekend toen hij in 1996 in een comateuze toestand raakte op de Mount Everest en voor dood werd achtergelaten. Hij ontwaakte zelf uit deze coma en daalde zelfstandig de berg af. Hij schreef het boek, "Left for Dead: My Journey Home from Everest", over dit gebeuren en later kwamen er de films Into Thin Air en Everest waarin bij de laatste Weathers zichzelf speelt.


</doc>
<doc id="4077158" url="https://nl.wikipedia.org/wiki?curid=4077158" title="Virale hemorragische koorts">
Virale hemorragische koorts

Virale hemorragische koorts is koorts veroorzaakt door een virus. Afhankelijk van het virus kan het ziekteverloop mild tot ernstig zijn. De virussen die hemorragische koorts veroorzaken kunnen zowel DNA- (bijvoorbeeld Herpesviridae) als RNA-virussen zijn. Ze komen van nature niet voor bij mensen en worden voornamelijk verspreid door dieren zoals steekmuggen, teken en knaagdieren. Hemorragische koorts is vaak moeilijk te herkennen. De mortaliteit varieert tussen de 25% en 90%. Behoudens een paar uitzonderingen bestaat er geen behandeling tegen hemorragische koorts. Behandeling is gericht op symptoombestrijding.

De volgende families van virussen kunnen hemorragische koorts veroorzaken:


Behalve koorts zijn er klachten van vermoeidheid, duizeligheid, zwakte en spierpijn. Omdat deze verschijnselen ook kunnen voorkomen bij andere ziekten is vaak een differentiaaldiagnose noodzakelijk. Bij een ernstige ziektebeloop kan er sprake zijn van bloedingen. Dit kan zijn inwendig, onder de huid en in organen, of bloedingen via de neus, mond, ogen en oren. Daarnaast bestaat er kans op shock, nierfalen en neurologische verschijnselen als coma en delier. Ook kan er sprake zijn van multiple organ failure (MOF) waarbij het functioneren van meerdere organen tegelijk ernstig verstoord is.

De incubatieperiode bedraagt maximaal 21 dagen.

Omdat de virussen worden verspreid door dieren komt hemorragische koorts voor op de plaatsen waar mensen direct contact hebben met deze dieren (via slacht en voeding, insectenbeet of met uitwerpselen besmet voedsel), zoals Afrika, Zuid-Amerika en Azië. Ook zijn besmettingen bekend in het Midden-Oosten en Oost Europa. Bij een aantal virussen kan besmetting van mens op mens plaatsvinden door middel van direct contact van beschadigde huid of slijmvlies met bloed en lichaamsvloeistoffen (zoals zweet, braaksel, traanvocht en speeksel) en indirect contact met oppervlakken besmet met bloed en lichaamsvloeistoffen. Besmetting via aerosolen is nooit aangetoond.

Hemorragische koorts komt sporadisch en onregelmatig voor. Uitbraken zijn moeilijk te voorspellen.

Diagnose wordt gesteld door bloedonderzoek naar het voorkomen van antigenen, antistof en genoomdetectie.



</doc>
<doc id="4078021" url="https://nl.wikipedia.org/wiki?curid=4078021" title="Peies">
Peies

De peies (Nederlands-Jiddisch/Asjkenazisch, afgeleid van het Hebreeuws: פֵּאוֹת, "slaaplok" of "haarlok") pejot of pe'ot zijn haarlokken die orthodox joodse mannen, vóór de oren ter hoogte van de slaap, laten groeien. 

Het gebruik om de peies te laten groeien is gebaseerd op een interpretatie van het Bijbelse verbod om de "hoeken" van het gezicht te scheren, zoals in Wajikra/Leviticus 19:27 is omschreven. 



</doc>
<doc id="4079321" url="https://nl.wikipedia.org/wiki?curid=4079321" title="Balantidium">
Balantidium

Balantidium is een geslacht van eencellige trilhaardiertjes uit de klasse Litostomatea.

Deze trilhaardiertjes komen voor in het spijsverteringskanaal van gewervelde dieren. Typerend voor de trilhaardiertjes is een sterk met cilia (trilhaartjes) behaarde mond. De meeste trilhaardiertjes zijn voor de voortbeweging afhankelijk van één voortbewegingsmechanisme.

Ze komen meestal parasitair voor bij kakkerlakken, amfibieën en zoogdieren.


</doc>
<doc id="4079597" url="https://nl.wikipedia.org/wiki?curid=4079597" title="Jul Van Boxelaer">
Jul Van Boxelaer

Jul Van Boxelaer (Schellebelle, 9 februari 1923 - 26 september 2011) was een Belgisch volksvertegenwoordiger.

Na de humaniora aan het Sint-Lievensollege in Gent en een activiteit als gewestleider van de KSA promoveerde hij tot doctor in de geneeskunde (1949) aan de Katholieke Universiteit Leuven. Tijdens zijn studentenjaren was hij lid van "De Kegelaar" binnen het Katholiek Vlaams Hoogstudentenverbond.

Hij sloot zich aan bij de Volksunie in 1956 en werd voorzitter van het arrondissementeel bestuur voor Dendermonde. In 1957 was hij de eerste nationale voorzitter van de Volksuniejongeren.

In 1965 werd hij provincieraadslid tot in 1968. In 1976 werd hij gemeenteraadslid in Wichelen en zetelde tot in 1988.

In 1981 werd hij verkozen tot Volksunie-volksvertegenwoordiger voor het arrondissement Dendermonde. Hij vervulde dit mandaat tot juni 1983, toen hij ontslag nam ten voordele van Johan De Mol. In de periode december 1981-juni 1983 had hij als gevolg van het toen bestaande dubbelmandaat ook zitting in de Vlaamse Raad. De Vlaamse Raad was vanaf 21 oktober 1980 de opvolger van de Cultuurraad voor de Nederlandse Cultuurgemeenschap, die op 7 december 1971 werd geïnstalleerd, en was de voorloper van het huidige Vlaams Parlement. 

Na de discussies over het Egmontpact doorliep hij een eerder rusteloos curriculum, los van de Volksunie.




</doc>
<doc id="4081309" url="https://nl.wikipedia.org/wiki?curid=4081309" title="Postnasale drip">
Postnasale drip

Postnasale drip of rhinorrhoe posterior is een aandoening waarbij er te veel neusslijm wordt geproduceerd, dat via de nasofarynx naar de keelholte loopt. De patiënt moet daardoor vaak overtollig slijm doorslikken of uitspugen. Vaak levert postnasale drip een gevoel op alsof de keel dichtzit (globusgevoel). In ernstigere gevallen kan sprake zijn van heftige benauwdheid, waarbij de patiënt soms het gevoel heeft te stikken.

Postnasale drip kan soms halitose veroorzaken. Ook andere luchtwegaandoeningen zoals astma kunnen erdoor verergeren. 

De oorzaak van postnasale drip is vaak een bijholteontsteking. Ook allergie van de bovenste luchtwegen en de aanwezigheid van neuspoliepen werken postnasaal druppelen in de hand.

Om postnasale drip vast te stellen volstaat meestal een eenvoudige inspectie van de keelholte. Om de precieze bron van de overmatige slijmproductie te achterhalen kan door middel van endoscopie in de neus- en bijholtes worden gekeken.

Behandeling is niet altijd noodzakelijk. Een mogelijke behandeling om de klachten te remmen bestaat uit het via de neus toedienen van ontstekingsremmende middelen zoals corticosteroïden. 



</doc>
<doc id="4081381" url="https://nl.wikipedia.org/wiki?curid=4081381" title="Rhône-Poulenc">
Rhône-Poulenc

Rhône-Poulenc was een chemisch en farmaceutisch concern dat als zodanig bestaan heeft van 1928-1999. Het bedrijf beleefde zijn hoogtepunt in de jaren 60 van de 20e eeuw, toen het alleen in Frankrijk al 60 fabrieken bezat en wereldwijd meer dan 100.000 werknemers had.

"Établissements Poulenc frères" was in 1900 opgericht, maar de geschiedenis gaat terug tot 1845, terwijl de geschiedenis van de "Société chimique des usines du Rhône" teruggaat tot 1869.

Het concern ontstond in 1928 door een fusie van de "Société chimique des usines du Rhône" en de "établissements Poulenc frères" en heette oorspronkelijk "Société des usines chimiques Rhône-Poulenc". Rhône was veel groter dan Poulenc, maar de laatste was meer winstgevend. Fabricage van kunstzijde was een belangrijke activiteit.

In 1929 werd een filiaal in Brazilië opgericht, en in 1948 kwam een vestiging in de Verenigde Staten tot stand.

Een reeks overnames kwam tot stand: Théraplix (1956), Celtex (1961), Laboratoire Roger Bellon (1963), Institut Mérieux (1967), Pasteur production (1979), Pharmuka (1983), Natterman (1986), Bottu (1988), Connaught (1989), Rorer (1991), Applied Immune Science (1993), Cooper (1994), Fisons (1995).

Ondertussen brak een textielcrisis uit, en diverse kunstvezelfabrieken sloten hun deuren. Ook Rhône-Poulenc kwam in moeilijkheden en het werd in 1982 genationaliseerd, opdat een herstructurering kon plaatsvinden. Er volgde een heroriëntatie op farmaceutische producten. In 1993 werd Rhône-Poulenc opnieuw geprivatiseerd, waarna men het aantal productcategorieën terugbracht van 160 tot 35.

In 1998 werd het concern opgesplitst. De chemische activiteiten werden geconcentreerd in de groep Rhodia, die in 2011 opgenomen werd in Solvay. De farmaceutische divisie fuseerde op 20 december 1999 met de groep Hoechst Marion Roussel tot Aventis, die in 2004 opging in Sanofi.

De belangrijkste farmaceutische fabrieken bevonden zich te Vitry-sur-Seine en Saint-Fons.

Bij dit artikel is gebruikgemaakt van de Franstalige Wikipedia.


</doc>
<doc id="4081698" url="https://nl.wikipedia.org/wiki?curid=4081698" title="Birsen Basar">
Birsen Basar

Birsen Basar (Breda, 4 januari 1986) is een Turkse-Nederlandse vrouw met autisme die zich inzet voor autisme.

Na jarenlange gesprekken met verschillende hulpverleners krijgt zij, op haar 21e, de diagnose autisme. Sindsdien probeert zij autisme, en dan met name autisme in een andere cultuur, onder de aandacht te brengen. Ze geeft lezingen in België, Nederland en Turkije. Treedt op in praatprogramma’s en heeft drie boeken geschreven ‘Ik wil niet meer onzichtbaar zijn’, ‘De jungle van autisme’ en 'Mijn wereld van autisme'. 

In 2013 is over haar leven met autisme de documentaire 'Birsen' gemaakt. Deze is verschenen op de Nederlandse en Turkse televisie. In april 2015 is de nieuwe documentaire 'Iemand zoals ik' gemaakt over Birsen die gaat naar Turkije. De documentaire is een reportage over hoe tegen autisme in Turkije wordt aangekeken. 

Sinds augustus 2014 is zij de ambassadeur van de Nederlandse Vereniging voor Autisme.
In haar dagelijkse leven werkt zij als controleur subsidies bij de gemeente Breda.




</doc>
<doc id="4081909" url="https://nl.wikipedia.org/wiki?curid=4081909" title="Eugène Apert">
Eugène Apert

Eugène Charles Apert (Parijs, 27 Juli 1868 – 2 February 1940) was een Franse kinderarts.

Hij deed zijn doctoraalexamen in 1897 en werkte daarna in het Hôtel-Dieu en het Hôpital Saint-Louis. Van 1919 tot 1934, werkte hij in het Hôpital des Enfants-Malades in Parijs. De kinderarts Jacques-Joseph Grancher (1843–1907) en de chirurg Paul Georges Dieulafoy (1839–1911) hebben een grote invloed uitgeoefend op zijn carrière. Hij was ook student bij kinderarts Antoine Marfan (1858–1942) en hij werkte samen met de dermatoloog François Henri Hallopeau (1842–1919).

Aperts onderzoek was voor het grootste deel gericht op genetische aandoeningen en aangeboren afwijkingen. In 1906 publiceerde hij een artikel getiteld "De l'acrocéphalosyndactylie", waarin hij enkele individuen beschreef met aangeboren afwijkingen van de schedel samen met aan elkaar gegroeide vingers en tenen. Deze aandoening werd later aangeduid met de term "syndroom van Apert" met de trias craniosynostose, syndactylie en onderontwikkeling van de bovenkaak

Daarnaast heeft Apert vele werken gepubliceerd in het veld van de kindergeneeskunde, inclusief een invloedrijk handboek over opvoeding. Hij was een van de medeoprichters van de Franse Sociëteit van eugenetica.



</doc>
<doc id="4081931" url="https://nl.wikipedia.org/wiki?curid=4081931" title="Hyperammoniëmie">
Hyperammoniëmie

Hyperammoniëmie is een metabole verstoring gekenmerkt door te veel ammoniak of ammonium in het bloed, wat meestal wordt veroorzaakt door een verminderde ureumsynthese, hetgeen uiteindelijk kan leiden tot een hepatische encefalopathie.

Te veel ammoniak in het bloed leidt tot hepatische encefalopathie. In de hersenen veroorzaakt ammoniak zwelling van astrocyten en stimulatie van NMDA-receptoren. Dit laatste kan leiden tot excitotoxiciteit. Stimulatie van de NMDA-receptoren zorgt ervoor dat er calciumionen (Ca) het neuron worden ingevoerd. Deze calciumionen zorgen ervoor dat de zenuwcel kan 'vuren'. Overstimulatie van de NMDA-receptoren door in dit geval ammoniak leidt tot te veel calciumionen in de zenuwcel. ATP wordt gebruikt om calcium uit de zenuwcel te verwijderen, maar doordat de calciumionen de productie van ATP in de mitochondria verminderen, kan er minder calcium worden gebufferd. Uiteindelijk komt er zoveel calcium in de zenuwcel dat de cel beschadigd raakt en kan afsterven. 
NMDA-receptoren komen in de hersenen vooral voor in gebieden die betrokken zijn bij cognitieve taken (zie Hersenschors). Hyperammoniëmie leidt dus tot sufheid en moeite met het uitvoeren van cognitieve taken. De zwelling van de astrocyten leidt ertoe dat ook zenuwbanen betrokken bij het gezichtsvermogen gezwollen raken. Hierdoor ontstaat er een wazig beeld (zie ook Hersenoedeem).

Omdat het lichaam kampt met te veel stikstof, dient een dieet met weinig eiwit aangehouden te worden. Het toedienen van lactulose zorgt voor een daling van de pH in het colon, waardoor ammoniak wordt omgezet in het niet-absorbeerbare ammonium-ion. Deze toepassing is een niet-geregistreerd gebruik.

Wel is geregistreerd het gebruik van het antibioticum neomycine, met het doel de darmflora te veranderen.

Bij de specifieke oorzaak N-acetylglutamaatsynthetase-deficiëntie is carglumaatzuur een geregistreerd geneesmiddel.


</doc>
<doc id="4081956" url="https://nl.wikipedia.org/wiki?curid=4081956" title="Pandemrix">
Pandemrix

Pandemrix is een griepvaccin dat speciaal is ontwikkeld voor grieppandemieën, zoals de H1N1-grieppandemie van 2009. Het vaccin werd ontwikkeld door GlaxoSmithKline en gepatenteerd in september 2006. 

Het vaccin is een van de H1N1-vaccins die door de Europese Commissie in september 2009 op aanbevelingen van het Europees Geneesmiddelenbureau zijn goedgekeurd voor gebruik. Volgens de Europese productinformatie bevatte het vaccin het omstreden thiomersal en het adjucans AS03.

Dit vaccin werd aanvankelijk ontwikkeld als een pandemie-mock-up-vaccin voor gebruik bij een H5N1-stam. Dat is een virusstam die mogelijk een pandemie kan gaan veroorzaken, zoals bijvoorbeeld de vogelpest. Het vaccin is alleen geregistreerd voor toepassing bij een pandemie.

In augustus 2010 starten het Zweedse "Medical Products Agency" ("Läkemedelsverket") en het Finse "Nationaal Instituut voor Gezondheid en Welzijn" (THL) een onderzoek met betrekking tot het verwerven van narcolepsie als een mogelijke bijwerking van Pandemrixvaccinatie bij kinderen. Hierbij vonden ze een minimaal 6,6-voudig verhoogd risico bij kinderen en jongeren, resulterend in een minimum van 3,6 extra gevallen van narcolepsie per 100.000 gevaccineerde patiënten. Het Nederlandse bijwerkingbureau Lareb ontving 20 meldingen van narcolepsie na inenten met pandemrix in 2009 bij kinderen, en beval nader onderzoek aan over het eventuele verband. Het RIVM heeft altijd een verband met vaccins ontkend.

In Nederland werden kinderen ingeënt met Pandemrix.

Naast het actieve antigeen afgeleid van A / California / 7/2009 (H1N1), bevat het vaccin een immunologische adjuvans AS03 dat bestaat uit tocoferol (vitamine E), squaleen en polysorbaat 8. ASO3 is toegevoegd om een snellere immuniteit op te wekken.

Thiomersal wordt toegevoegd als conserveringsmiddel. Omdat het is vervaardigd in kippeneieren, bevat het sporen van eiwit. Bijkomende belangrijke niet-medicinale bestanddelen zijn formaldehyde, natriumdeoxycholaat en sucrose. 


</doc>
<doc id="4082206" url="https://nl.wikipedia.org/wiki?curid=4082206" title="Ordonnantie (schilderkunst)">
Ordonnantie (schilderkunst)

Het begrip Ordonnantie (Latijn "ordinare" = schikken) werd al in 1604 gebruikt door Carel van Mander in zijn Schilder-boeck waarin hij er over schrijft als ""geschickte gheregheltheyt"". Het heeft betrekking op de ordening en organisatie van de verschillende onderdelen in een schilderij.

Een (figuratief) schilderij is een optische illusie van de werkelijke (driedimensionale) ruimte in het platte vlak. Hierbij wordt vaak gebruikgemaakt van ordonnantie, de onderlinge schikking van de diverse elementen (zoals bomen, huizen of meubels in bijvoorbeeld een landschap of interieur) met als doel om op het platte vlak de illusoire (denkbeeldige) ruimte tot uitdrukking te brengen. Deze schikking kan "gradueel" zijn (een trapsgewijze geleidelijke ordening van verschillende elementen), "contrapuntisch" (het rechtstreeks naast elkaar plaatsen van onderdelen dichtbij en onderdelen ver weg), of een mengvorm daarvan. 

Een veelgebruikte methode is het gedeeltelijk voor of achter elkaar plaatsen (overlappen) van de verschillende onderdelen dat soms doet denken aan de bij het toneel gebruikte coulissen. Een andere schildertechniek is het repoussoir, waarbij een voorwerp bewust op de voorgrond wordt geplaatst. Door het zo accentueren van wat "voor" en wat "achter" is wordt de suggestie van ruimte en diepte gecreëerd.

Behalve van ordonnantie kan de kunstenaar ook gebruikmaken van lijnperspectief (perspectivische verkorting), atmosferisch perspectief (voorgrond: warme en heldere kleuren, achtergrond: koelere kleuren), textuurperspectief (de voorgrond gedetailleerd, de achtergrond vager) en scherpteperspectief (contouren die verder weg zijn worden minder scherp afgebeeld) teneinde de gewenste dieptewerking in het schilderij te bereiken.

Zowel ordonnantie als compositie (Latijn "componere" = samenstellen) zijn een ordeningssysteem dat gebruikt wordt in de schilderkunst. Ordonnantie heeft daarbij vooral betrekking op figuur - achtergrond terwijl compositie meer betrekking heeft op de ordening van lijnen, vlakken, kleuren en licht-donker in het platte vlak. Soms wordt de term ordonnantie ten onrechte als synoniem gebruikt voor compositie.


</doc>
<doc id="4083981" url="https://nl.wikipedia.org/wiki?curid=4083981" title="Beenmanchet">
Beenmanchet

Een beenmanchet is een opblaasbare manchet die om een been kan worden aangebracht om daarop druk uit te oefenen. Dit kan verschillende doelen hebben:

Een andere, zelden gebruikte betekenis van 'beenmanchet' is die als benaming voor de harde buitenkant (cortex) van compact been van botten. Deze omsluit het binnenste, spongieuze gedeelte van botweefsel. Dit omsluit op zijn beurt het beenmerg.


</doc>
<doc id="4084253" url="https://nl.wikipedia.org/wiki?curid=4084253" title="Théodore Van der Donckt">
Théodore Van der Donckt

François Joseph "Théodore" Van der Donckt (Oudenaarde, 15 augustus 1795 - Kruishoutem, 16 september 1878) was een Belgisch volksvertegenwoordiger en burgemeester.

Hij was een zoon van Josse Van der Donckt en Amélie Cnudde. Hij trouwde met Blondine Vyvens.

Hij promoveerde tot doctor in de geneeskunde (1819) aan de universiteit van Gent. Hij vestigde zich als arts in Kruishoutem.

In die gemeente werd hij in 1825 gemeenteraadslid, van 1836 tot 1847 was hij schepen en van 1848 tot aan zijn dood was hij burgemeester.

Van 1836 tot 1852 was hij provincieraadslid voor Oost-Vlaanderen. In 1852 werd hij verkozen tot katholiek volksvertegenwoordiger voor het arrondissement Oudenaarde en vervulde dit mandaat eveneens tot aan zijn dood.




</doc>
<doc id="4088615" url="https://nl.wikipedia.org/wiki?curid=4088615" title="Hemp Museum Gallery">
Hemp Museum Gallery

Het Hash Marihuana & Hemp Museum is een aan de cultuur van cannabis gewijd museum in Barcelona. Het museum opende op 9 mei 2012 haar deuren. 

Het museum is gevestigd in het Palau Mornau, een paleis gebouwd door de aristocratische familie Santcliment in de zestiende eeuw in de Barri Gòtic van Barcelona. De Santcliment-familie was de eigenaar van het stadspaleis tot in de late achttiende eeuw, toen Josep Francesc Mornau, ere-commissaris van de Spaanse Koninklijke Legers, het gebouw aankocht. In het begin van de twintigste eeuw kocht Joan Nadal de Vilardaga, broer van de toenmalige burgemeester van Barcelona, het paleis en gaf de Catalaanse architect Manuel Raspall de opdracht om het gebouw volledig te verbouwen en uit te breiden. Zijn verbouwing in 1908 in modernistische stijl kenmerkt zich door een gevel van faux stenen, smeedijzeren balkons versierd met florale motieven en een glas-in-lood-erker. Binnen zijn alle vertrekken (vloeren, plafonds, ramen en wanden) ingericht naar de eclectische smaak van de vroege twintigste eeuw.

In 1985 opende ondernemer Ben Dronkers het Hash Marihuana & Hemp Museum in Amsterdam, het eerste museum ter wereld volledig gewijd aan cannabis. 27 jaar later opende hij een tweede locatie in Barcelona. Beide musea tonen het verleden, heden en toekomst van de cannabisplant.

De permanente collectie bestaat uit meer dan 8.000 cannabis gerelateerde objecten. Van hennepteelt tot de consumptie van cannabis, van oude rituelen tot de moderne geneeskunde, alle aspecten van cannabis in de cultuur zijn op de een of andere manier vertegenwoordigd.



</doc>
<doc id="4088633" url="https://nl.wikipedia.org/wiki?curid=4088633" title="Informatiestress">
Informatiestress

Informatiestress (Engels: information overload) is een vorm van spanning die veroorzaakt wordt door een te grote stroom informatie. Doordat de hersenen een beperkte capaciteit hebben om informatie te verwerken, raakt een persoon bij het binnenkrijgen van te veel informatie verward en krijgt hij moeite om zich langer op een onderwerp te concentreren.

De hoeveelheid informatie neemt steeds meer toe en door de ontwikkelingen in de informatietechnologieën kan men steeds makkelijker en sneller toegang tot deze informatie krijgen. Informatiestress treedt daarom steeds vaker op. In de loop der tijd zijn meerdere termen voor deze vorm van stress in gebruik geraakt, zoals infobesitas en datasmog. Wanneer een persoon zoveel informatie voorgeschoteld krijgt dat hij geen keuzes kan maken, spreekt men van keuzestress.

Al in de vroege geschiedenis spraken schrijvers hun zorgen uit over een teveel aan informatie. De schrijver van het Bijbelboek Prediker schreef al in hoofdstuk 12 vers 12 dat "aan het maken van boeken geen einde komt". In de eerste eeuw van de moderne jaartelling waarschuwde Seneca de Oudere dat "een overvloed van boeken afleiding betekent".

Rond 1440 introduceerde Johannes Gutenberg de boekdrukkunst, waardoor de beschikbare stroom informatie in een hoog tempo toenam. Al snel klaagden scholieren dat de hoeveelheid informatie die zij moesten leren vrijwel niet te onthouden was. In 1755 voorspelde de filosoof Denis Diderot dat er een tijd zal komen waarin er zoveel boeken zijn, dat origineel onderzoek nog minder tijd zou vergen dan het raadplegen van de beschikbare bronnen.

De eerste onderzoeker in sociale wetenschappen die de negatieve effecten van te veel infomatie beschreef was de socioloog Georg Simmel (1858–1918). Volgens hem raakten stedelingen afgemat door een te grote hoeveelheid van sensaties in de moderne stedelijke wereld. De psycholoog Stanley Milgram (1933–1984) gebruikte de term "information overload" toen hij een mogelijke verklaring gaf waarom ten minste 38 toeschouwers gedurende dertig minuten niet reageerden toen een vrouw werd neergestoken in New York. Volgens hem zou deze passiviteit te wijten zijn aan hun aangeleerd gedrag om met een teveel aan informatie om te gaan. Sinds de publicatie van Milgrams theorie werd er steeds meer onderzoek gedaan naar de oorzaken van informatiestress.

Wetenschappers hebben ontdekt dat er grenzen bestaan aan de hoeveelheid informatie die een mens tegelijk kan opslaan. Volgens de psycholoog George Armitage Miller, die veel onderzoek pleegde naar het fenomeen, kunnen mensen slechts zeven onderwerpen tegelijk bevatten. Zodra dit getal wordt overschreden, ontstaat er een "overload", waardoor de persoon verward raakt en niet meer in staat zal zijn om juiste beslissingen te nemen. Dit werd onder andere geïllustreerd door een experiment met 192 huisvrouwen. Zij moesten kiezen uit een steeds grotere hoeveelheid merken van bepaalde artikelen. De vrouwen raakten echter zodanig verward dat zij steeds slechtere keuzes maakten. David Shenk concludeerde in zijn boek "Data Smog — Surviving the Information Glut": 
Informatiestress wordt veroorzaakt door een te grote hoeveelheid informatie, of het nu actualiteiten betreft, wetenschappelijk onderzoek of andere zaken. Door de toename van beschikbare informatie en het gemak waarin informatie gereproduceerd kan worden, neemt het aantal informatiekanalen ook toe, zoals internet, boeken, tijdschriften en televisie. Met de toename van informatieverstrekkers stijgt echter de hoeveelheid onbetrouwbare informatie, zodat veel mensen op het internet gaan 'surfen' om verschillende bronnen met elkaar te vergelijken. Richard Saul Wurman beschreef de oorzaak van informatiestress als volgt uit in zijn boek "Information Anxiety":

In de tweede helft van de 20e eeuw zorgde de uitvinding van het internet voor een enorme toename in de hoeveelheid makkelijk toegankelijke informatie en hoeft men niet langer naar een kiosk voor een krant of naar een boekwinkel. Dankzij smartphones en tablets kan deze informatie zelfs geraadpleegd worden zonder een computer met internetaansluiting.

Bij het raadplegen van het internet wordt een grote hoeveelheid ongevraagde informatie verstrekt, zoals door het raadplegen van RSS-feeds en sociaalnetwerksites en door reclame.

Een andere belangrijke oorzaak van informatiestress zijn e-mails. In 2010 werden elke dag 294 miljoen e-mails verstuurd, ruim 50 miljoen meer dan in 2009. Een groot aantal personen voelt de drang om al deze binnenkomende mails te lezen en er eventueel op te reageren. Een blog op de site van The New York Times beschreef e-mail als ""a $650 billion drag on the economy"", aangezien veel werknemers dit onder werktijd doen. Door het verwerken van al deze informatie raken veel werknemers verward en slagen ze er vaak niet in om hun aandacht bij hun werk te houden.



</doc>
<doc id="4088699" url="https://nl.wikipedia.org/wiki?curid=4088699" title="Broedknop">
Broedknop

Broedknoppen zijn een vorm van ongeslachtelijke voortplanting bij planten. Deze vegetatieve vermeerdering komt vooral voor bij bepaalde soorten varens, vetplanten een mossen. Deze is sterk gelijkend op de broedbol ("bulbil") waarbij sprake is van bovengrondse bollen. 

De broedknoppen zijn miniplantjes die zich vormen aan de rand van bladeren. Deze krijgen eigen wortels en als ze vallen groeien deze verder als zelfstandige planten. 




</doc>
<doc id="4088995" url="https://nl.wikipedia.org/wiki?curid=4088995" title="Narcodontie">
Narcodontie

Narcodontie is een specifiek aandachtsgebied binnen de tandheelkunde, die inhoudt dat tandheelkundige zorgen onder algehele narcose wordt verzorgd.

Narcodontie kan gebeuren wanneer er medische of andere omstandigheden zijn, die het op de gebruikelijk wijze behandelen van de tanden onmogelijk of niet wenselijk maakt.


</doc>
<doc id="4090406" url="https://nl.wikipedia.org/wiki?curid=4090406" title="Gian Domenico Borasio">
Gian Domenico Borasio

Gian Domenico Borasio (Novara, 9 juli 1962) doceert palliatieve geneeskunde aan de Universiteit van Lausanne.
2012: Prijs "Wissensbuch des Jahres" in de categorie "Zündstoff" voor zijn boek "Über das Sterben".


</doc>
<doc id="4090795" url="https://nl.wikipedia.org/wiki?curid=4090795" title="Jean Charles Van Rotterdam">
Jean Charles Van Rotterdam

Jean Charles Van Rotterdam (Antwerpen, 15 december 1759 - Gent, 5 juli 1834), was arts, hoogleraar en de eerste rector van de Gentse Universiteit.

Van Rotterdam studeerde geneeskunde aan de universiteit in Leuven. Hij studeerde af in 1784 met grootste onderscheiding en kreeg toestemming om in Leuven privélessen te geven aan de faculteit Geneeskunde. In 1793 vestigde hij zich in Deinze en begon er een eigen praktijk. Van Rotterdam viel op door zijn succes bij het bestrijden van dysenterie in deze streek. Op vraag van enkele Gentenaars verhuisde hij in 1794 naar Gent. In 1804 werd hij benoemd tot hoofdarts van het Gentse hospitaal, een functie die hij bleef vervullen tot zijn overlijden in 1834. In 1806 werd Van Rotterdam aangesteld als docent in het Gentse Medisch College. Hier gaf hij "Physiologie" en "Clinique interne".

Van Rotterdam geloofde dat artsen wel degelijk iets konden leren van hun voorgangers uit de klassieke oudheid, zoals Hippocrates en Galenus. Een geneesheer moest volgens hem een grondige kennis hebben van zowel de klassieke als de moderne wetenschap. Hiermee ging hij in tegen een aantal tijdgenoten, die voorstander waren van een volledige tabula rasa in de geneeskunde.

In 1817 richtte Willem I in Gent een Rijksuniversiteit op. Van Rotterdam maakte deel uit van de eerste kern hoogleraren. Een koninklijk decreet uitgevaardigd op 23 september 1817 benoemde hem bovendien tot eerste rector van de universiteit voor het academiejaar 1817-1818.

Van Rotterdam was gespecialiseerd in ziekteleer en inwendige geneeskunde. In het eerste academiejaar gaf hij volgende vakken:
Van Rotterdam ging met emeritaat in februari 1834. Hij overleed enkele maanden later.


</doc>
<doc id="4090986" url="https://nl.wikipedia.org/wiki?curid=4090986" title="Piet Admiraal">
Piet Admiraal

Dr. Pieter Vuijk Admiraal (16 juni 1929, Papendrecht - 30 november 2013) was een anesthesist en een van de grondleggers van de palliatieve zorg in Nederland.

Admiraal studeerde in 1956 af als arts aan de Universiteit Utrecht. Aanvankelijk wilde hij huisarts of psychiater worden, maar doordat hij tijdens zijn militaire dienst in het Groot Ziekengasthuis te 's-Hertogenbosch opgeleid kon worden tot militair hulp-anesthesist, kon hij in 1958 in het Antoniusziekenhuis in Utrecht de opleiding tot anesthesist volgen, die hij in 1961 afrondde. Na drie jaar in de Dr. Noletstichting te Schiedam gewerkt te hebben, werd hij in maart 1964 benoemd tot staflid van het Hippolytusziekenhuis te Delft (het tegenwoordige Reinier de Graaf Gasthuis), waaraan hij gedurende 30 jaar, tot aan zijn pensioen, verbonden zou blijven. In 1972 promoveerde hij aan de Erasmus Universiteit Rotterdam. In 1975 was hij een van de initiatiefnemers tot de oprichting van de Nederlandse Vereniging tot Bestudering van Pijn, die onderdeel werd van de “International Association for the Study of Pain”. Zijn eigen belangstelling ging vooral uit naar de verbetering van de behandeling van pijn bij kanker, waarvoor tot op dat moment nog maar weinig kennis en belangstelling aanwezig was.

Van 1968 tot 1974 was hij bestuurslid van de Nederlandse vereniging voor anesthesiologie en van 1970 tot 1973 was hij voorzitter van die Vereniging. Aansluitend werd hij benoemd tot erelid van deze vereniging. Van 1977 tot 1985 had hij zitting in het Concilium Anaesthesiologicum. In 1994 werd hij bij zijn pensionering benoemd tot Officier in de Orde van Oranje-Nassau.

Van de hand van Admiraal verschenen ruim 300 publicaties, waaronder een aantal boeken die grote invloed zouden hebben op de praktijkvoering van vele artsen, zoals het handboek 'Pijn en pijnbestrijding' (1979) en diverse boeken over euthanasie.

Admiraal heeft een grote bijdrage geleverd aan het tot stand komen van de Nederlandse Euthanasiewet. Eind jaren 60 was hij als anesthesioloog al betrokken bij euthanasie. Op 4 november 1983 beëindigde hij het leven van een MS-patiënte die grotendeels verlamd was, slikproblemen had en uitzichtloos en ondraaglijk leed aan haar ziekte. Op 25 juni 1985 werd hij door de rechtbank in Den Haag ontslagen van rechtsvervolging omdat vastgesteld werd dat Admiraal zich terecht had beroepen op noodtoestand als rechtvaardigingsgrond.

In 1980 schreef Admiraal een boekje waarin werd beschreven hoe men medisch verantwoord euthanasie kan verrichten, en dat naar alle huisartsen en apothekers in Nederland werd opgestuurd. Ook droeg hij bij aan de richtlijn 'euthanasie' van de KNMG. Hij is lange tijd voorzitter geweest van de Stichting Wetenschappelijk Onderzoek Zorgvuldige Zelfdoding.
In verband met deze activiteiten werd hij benoemd tot erelid van de Nederlandse Vereniging voor een Vrijwillig Levenseinde (NVVE). In 1992 ontving hij de 'International Humanist Award' voor het opkomen voor het recht op zelfbeschikking op het gebied van vrijwillige euthanasie.

Mede door zijn ijveren voor een wettelijke regeling voor euthanasie is in 2000 in Nederland de wetgeving aangenomen die euthanasie onder strikte voorwaarden legaliseerde.


</doc>
<doc id="4091887" url="https://nl.wikipedia.org/wiki?curid=4091887" title="H5N8">
H5N8

H5N8 is een variant van het vogelgriepvirus. Het virus is besmettelijk en dodelijk voor vogels maar kan ook mensen besmetten, voor wie het vooralsnog niet erg gevaarlijk is.

De symptomen van de H5N8-variant van de vogelgriep bij een mens lijken op een milde vorm van griep. De meest voorkomende symptomen zijn: koorts, hoofdpijn, koude rillingen, hoesten en zwakte.

Na eerdere uitbraken in Zuid-Korea en Hongkong brak de H5N8-variant van de vogelgriep ook in de Europese landen Nederland, Duitsland en Verenigd Koninkrijk uit. Begin november 2014 werd dezelfde variant van het virus ook waargenomen bij kalkoenen op een kalkoen-mesterij in Heinrichswalde in Mecklenburg-Voor-Pommeren in het noordoosten van Duitsland. In Nederland brak de H5N8-variant van de vogelgriep voor eerst uit op 18 november 2014 in de plaats Hekendorp. Drie dagen later dook de H5N8-variant van de vogelgriep ook in het oosten van het Engelse graafschap Yorkshire op. Daarna volgden in Nederland nieuwe uitbraken van het vogelgriepvirus H5N8 in respectievelijk de plaatsen Ter Aar en Kamperveen en de gemeente Zoeterwoude. Er zijn echter (nog) geen besmettingen tussen Korea (dat in het Verre Oosten van Oost-Azië ligt) en Centraal-Europa (een afstand van 8000 km, zelfs in vogelvlucht) waargenomen. Hoe het virus deze afstand heeft kunnen overbruggen is nog niet duidelijk, dit kan zijn door vliegende vogels (levende dieren) of via vlees-transport (dode dieren).

Ook is het virus in Duitsland en Nederland waargenomen bij wilde vogels. 
Begin november 2016 is deze variant opnieuw opgedoken in Nederland en wel in Monnickendam. Uit voorzorg is er een landelijke ophokplicht ingesteld.

Er bestaat geen vaccin tegen de hoogpathogene H5N8-variant van de vogelgriep.


</doc>
<doc id="4097544" url="https://nl.wikipedia.org/wiki?curid=4097544" title="Fluvoxamine">
Fluvoxamine

Fluvoxamine is een antidepressivum. Het wordt op de markt gebracht onder de merknamen "Faverin", "Fevarin", "Floxyfral", "Luvox" en andere.

Het is een specifieke selectieve serotonine-heropnameremmer (SSRI); het zorgt ervoor dat vrijgekomen serotonine, een neurotransmitter, minder snel kan worden heropgenomen door de zenuwcel waaruit het komt. Het effect is pas na 2 tot 4 weken waarneembaar.

Het is in Nederland sinds 1985 in de handel als antidepressivum en later tevens geregistreerd voor een obsessieve-compulsieve stoornis. Volgens de GIPdatabank zijn er jaarlijks ongeveer 21.000 gebruikers met een jaarlijks kostenplaatje van 2 miljoen euro. Het middel wordt inmiddels grotendeels generiek als fluvoxamine afgeleverd.

Fluvoxamine is een sterke remmer van het enzym CYP1A2 en in geringe mate van CYP2C en CYP3A4. Het gelijktijdig gebruik van lithium-zouten en tryptofaan is zeer gevaarlijk. De remming van CYP1A2 geeft veel gevaarlijke wisselwerkingen met onder andere tricyclische antidepressiva.

Het gebruik bij kinderen onder de 18 jaar wordt sterk ontraden, mede vanwege de hogere kans op zelfmoord.


</doc>
<doc id="4097927" url="https://nl.wikipedia.org/wiki?curid=4097927" title="Jean-François Vleminckx">
Jean-François Vleminckx

Jean-François Vleminckx (Brussel, 3 november 1800 - Elsene, 17 maart 1876) was een Belgisch volksvertegenwoordiger.

Hij was een zoon van de kleermaker Gilles Vleminckx en van Elisabeth Vandermoesen. Hij trouwde met Catherine Pauwels.

Hij begon studies in Mechelen om priester te worden maar in 1817 trok hij naar de Rijksuniversiteit Leuven voor studies geneeskunde en promoveerde in 1822 tot doctor in de geneeskunde. Hij studeerde nog verder in Parijs en vestigde zich als arts en chirurg in Brussel. In 1830 werd hij, naar aanleiding van de revolutie, hoofd van de Gezondheidsdienst bij de Burgerwacht in Brussel en vervolgens inspecteur-generaal van de Gezondheidsdiensten van het Leger (1830-1864), aangesteld door het Voorlopig Bewind, een verantwoordelijkheid die hij meer dan dertig jaar droeg.

Hij was in die hoedanigheid vooral actief in de strijd tegen epidemieën, zoals tyfus, dysenterie, cholera, oogontstekingen en schurft, waaraan de kazernes een kwetsbare voedingsbodem verleenden. 

Van 1848 tot 1864 was hij provincieraadslid voor Brabant. In 1864 werd hij verkozen tot liberaal volksvertegenwoordiger voor het arrondissement Brussel en vervulde dit mandaat tot in 1876. In de Kamer bekommerde hij zich voornamelijk om de hygiëne bij de arbeidersbevolking en zette zich in voor de restrictieve reglementering van vrouwen- en kinderarbeid in de koolmijnen.

Hij was in de loop van zijn carrière betrokken bij talrijke instellingen en initiatieven, zodat hij terecht kon worden beschouwd als een van de meest invloedrijke Belgische medici van zijn tijd. Hij was vooral actief in de bevordering van de openbare en algemene hygiëne en meer in het bijzonder ook actief wat betreft oogziekten. Zo was hij onder meer:

Vleminckx was lid van een Brusselse vrijmetselaarsloge.




</doc>
<doc id="4098278" url="https://nl.wikipedia.org/wiki?curid=4098278" title="Ernst Jentsch">
Ernst Jentsch

Ernst Anton Jentsch (1867-1919) was een Duitse psychiater. Hij schreef boeken over psychologie en pathologie en is het meest bekend geworden door zijn essay "Zur Psychologie des Umheimlichen" (1906). Hij heeft echter ook artikelen geschreven over stemming en de psychologie van muziek. Hij wordt ook herinnerd vanwege zijn invloed op de psychoanalist Sigmund Freud welke de werken van Jentsch in zijn artikel "Das Unheimliche" aanhaalt. Jentsch zijn werk was ook in belangrijke mate van invloed op de theorie van de griezelvallei ("Uncanny Valley").

Jentsch stierf in 1919.




</doc>
<doc id="4098333" url="https://nl.wikipedia.org/wiki?curid=4098333" title="Cannabis social club">
Cannabis social club

Een cannabis social club is een vereniging zonder winstoogmerk die zorgdraagt voor de productie van cannabis voor haar leden. De kaders hiervoor werden in 2005 vastgesteld door ENCOD. 

In 1993 begon de Spaanse "Asociación Ramón Santos de Estudios Sobre el Cannabis" (ARSEC) een experiment met een dergelijk concept. Twintig jaar later zijn er tientallen cannabisclubs in Spanje, met name in Catalonië. In 2006 werd in België "Trekt Uw Plant" opgericht in Antwerpen. In 2013 zijn er vijf Belgische cannabis social clubs. In 2014 werd in Amsterdam "Tree of Life" opgericht als eerste Nederlandse cannabis social club. De besturen van de gemeentes Eindhoven en Utrecht keuren de oprichting van cannabis social clubs goed. Minister Ivo Opstelten is tegenstander van iedere vorm van wietteelt. Ook in andere Europese landen zijn of worden dergelijke verenigingen opgezet.

De exacte werkwijze kan worden aangepast aan de wettelijke mogelijkheden van het betreffende land, zoals het maximaal toegestane aantal planten dat een individu mag bezitten. Deze wordt vermenigvuldigd met het aantal leden.

Uitgangspunten, zoals opgesteld door ENCOD, zijn:

Er wordt niet meer geproduceerd dan de te verwachten vraag van de leden.

Cannabis social clubs zijn non-profitorganisaties. Eventueel behaalde winst wordt niet teruggegeven aan de leden maar wordt gebruikt voor de promotie van de doelen van de club. Het doel is het creëren van legale werkgelegenheid en het betalen van belasting over geleverde goederen en diensten. 

De vereniging is democratisch georganiseerd en is gericht op participatie. Ze legt de registratie van productie, consumptie en financiën voor op de jaarlijkse algemene vergadering.


De wiet wordt geteeld volgens de pricipes van de biologische landbouw. De vereniging geeft voorlichting over het veilig gebruik van cannabis en bestrijdt het problematisch gebruik.


De vereniging staat open voor dialoog met autoriteiten en neemt hier initiatieven toe.



</doc>
<doc id="4099537" url="https://nl.wikipedia.org/wiki?curid=4099537" title="Geboortemelder">
Geboortemelder

Een geboortemelder wordt in de paardenhouderij gebruikt om de geboorte van een veulen tijdig op te merken.

In de meeste gevallen verloopt de worp van een veulen zonder problemen. Wanneer er wel complicaties optreden kan de verzorger of dierenarts die vaak verhelpen. Het is dan wel nodig dat de geboorte opgemerkt wordt, ze gebeurt vaak 's nachts en er is een periode van ongeveer drie weken aan het eind van de dracht waarin het plaats kan vinden. Om het toch tijdig op te kunnen merken is een meldsysteem noodzakelijk. 
Een geboortemelder werkt volgens een van de volgende methoden:
"Positie:" 

"Temperatuur:"

"Geboortechip:" 

"Lichtsluis:"
Een camera wordt vaak gebruikt in combinatie met een van de bovenstaande methoden. Op deze manier kunnen onterechte meldingen snel worden waargenomen.


</doc>
<doc id="4100530" url="https://nl.wikipedia.org/wiki?curid=4100530" title="Gliose">
Gliose

Gliose is een nonspecificieke verandering van gliacellen als reactie op schade van het centraal zenuwstelsel. In de meeste gevallen heeft gliose te maken met de proliferatie of hypertrofie van verschillende gliacellen, waaronder astrocyten, microglia en oligodendrocyten. In gevallen van extreme beschadiging kan de proliferatie door gliose leiden tot de vorming van een gliaal litteken.

Het proces van gliose omvat een aantal cellulaire en moleculaire reacties die enkele dagen kunnen duren. De eerste reactie bij beschadiging is de migratie van macrofagen en lokaal gelegen microglia naar de locatie van de beschadiging. Dit proces dat een variant van gliose teweegbrengt; microgliose, begint uren na de initiële beschadiging van het centraal zenuwstelsel. Na 3 tot 5 dagen worden ook de oligodendrocyte precursor cellen aangeworven naar de locatie van beschadiging, waarbij deze de myelineschede herstellen. De laatste stap van de gliose is astroglise, waarbij astrocyten gevormd worden, deze maken het grootste deel uit van het gliale litteken.


</doc>
<doc id="4102455" url="https://nl.wikipedia.org/wiki?curid=4102455" title="Veldbed">
Veldbed

Een veldbed (ook: kampeerbed, brits of stretcher) is een lichtgewicht bed met demontabele of opklapbare poten en een opvouwbaar skelet. Het grote voordeel van dit type bedden is dat ze zeer compact op te bergen zijn en eenvoudig getransporteerd kunnen worden.

Deze vouwbedden worden gebruikt tijdens een kampeervakantie, tijdens een bivak, in een veldhospitaal en in noodopvangvoorzieningen. Ze kunnen ook thuis opgesteld worden als provisorisch gastenbed. Door hun bouw zijn ze niet erg comfortabel en daardoor niet bedoeld voor langdurig gebruik.

Een ouderwets veldbed bestaat uit een opvouwbaar houten geraamte met zes of acht poten dat bespannen is met een canvasmat.

Met een stretcher bedoelt men in Nederland meestal een lichtgewicht klapbed met een opvouwbaar aluminium buizenskelet dat is overtrokken met een lichtgewicht matrasdeel van versterkt linnen of nylon.

Een brits was oorspronkelijk een laag houten vlonder dat dienstdeed als slaapbank, waarop soldaten konden uitrusten van het wachthouden.



</doc>
<doc id="4102867" url="https://nl.wikipedia.org/wiki?curid=4102867" title="Trimsalon">
Trimsalon

Een trimsalon is een praktijk waarin men honden, en soms ook katten, konijnen en cavia's, een cosmetische behandeling geeft.

De behandeling betreft vooral het verzorgen van de vacht. Het trimmen had oorspronkelijk betrekking op poedels, waarvan de vacht in de meest exotische vormen werd geknipt.

Naast knippen behoort ook het kammen en borstelen van de vacht tot de activiteit, en ook het wassen en föhnen daarvan.Daarnaast zijn er ook specifiekere behandelingen zoals het plukken en ontwollen van bepaalde rassen met een hiervoor bestemde vacht. Voorts kan worden gecontroleerd op huidparasieten (vlooien, teken) en kunnen deze worden verwijderd.

Verdere behandelingen kunnen omvatten: het reinigen van oren en ogen, gebitscontrole, nagelverzorging en (bij honden) het nakijken en eventueel legen van de anaalklieren.

Soms is bij de trimsalon ook een winkel waar men accessoires voor de huisdierbezitter kan kopen.

In Nederland zijn eigenaren van trimsalons verenigd in de branchevereniging: "Algemene Belangenvereniging Hondentoiletteer Bedrijf" (ABHB). Ook bestaan er een aantal erkende opleidingen tot "hondentrimmer".


</doc>
<doc id="4103575" url="https://nl.wikipedia.org/wiki?curid=4103575" title="Hyperemesis gravidarum">
Hyperemesis gravidarum

Hyperemesis gravidarum (Grieks: "hyper-emesis" (ὑπέρ-έμεσις); "extreem braken" en Latijn: "gravidarum"; "van zwangeren") is een ernstige aandoening die kan optreden bij zwangerschap, en die gepaard gaat met hevige misselijkheid en braken.

Hyperemesis gravidarum (HG) is, in tegenstelling tot de 'gewone' zwangerschapsmisselijkheid die 60%-70% van de zwangeren ervaart, een ernstige zwangerschapsaandoening die gekenmerkt wordt door snel gewichtsverlies, ondervoeding en uitdroging als gevolg van niet aflatende misselijkheid en/of braken, met potentiële negatieve gevolgen voor de aankomende moeder en de pasgeborene(n). Indien niet tijdig en adequaat wordt ingegrepen, kan dit in het ergste geval sterfte van moeder en ongeboren kind tot gevolg hebben. Sinds 1955 is overlijden aan HG in de westerse wereld, dankzij verbeterde medische zorg een grote zeldzaamheid geworden.

Er is sprake van een geleidelijke overgang van de gewone, 'goedaardige' zwangerschapsmisselijkheid naar hyperemesis gravidarum. Doorgaans wordt de scheidslijn gelegd bij het punt waarop medisch ingrijpen zoals ziekenhuisopname nodig is. In deze vorm, die bij 0,3-2% van alle zwangere vrouwen met zwangerschapsmisselijkheid voorkomt, duurt de aandoening de gehele zwangerschap tot aan de bevalling; in een lichtere vorm verdwijnen de klachten meestal in de loop van het eerste trimester.

De diagnose wordt meestal gesteld door het klachtenpatroon, het meten van het gewichtsverlies, het controleren van urine op ketonen en het beoordelen van de algehele conditie van de aanstaande moeder. De diagnose wordt gesteld "per exclusionem", dat wil zeggen door andere mogelijke diagnosen uit te sluiten, zoals infecties, aandoeningen van het maag-darmstelsel, en metabole aandoeningen.


De aandoening kan ook psychologische gevolgen hebben. De patiënt kan last hebben van stemmingswisselingen, prikkelbaarheid en concentratieverlies. Ook kan het gebeuren dat de partner of anderen uit de naaste omgeving de klachten van de vrouw niet serieus nemen. Mogelijk wil de vrouw niet meer opnieuw zwanger worden omdat de aandoening in 95% tot 98% van de gevallen in dezelfde vorm terugkomt bij een volgende zwangerschap.

Agressieve behandeling vroeg in de zwangerschap is belangrijk om ernstige complicaties te voorkomen.
Doordat de oorzaak van de aandoening niet bekend is, is de behandeling symptomatisch.

Als de patiënt door het vele overgeven moeite heeft met het uitvoeren van haar dagelijkse activiteiten, wordt braakremmende medicatie voorgeschreven, zoals metoclopramide, ondansetron of Emesafene. Gewoonlijk wordt het vochttekort gecompenseerd met een infuus. Daarnaast wordt vaak ook sondevoeding of medische drinkvoeding voorgeschreven. Tevens worden zo nodig tekorten aan vitamines en mineralen aangevuld. In uitzonderlijke gevallen wordt totale parenterale voeding gegeven.

Er is geen oorzaak bekend van hyperemesis gravidarum. Wel is de ziekte gekoppeld aan een verhoogd niveau van humaan choriongonadotrofine (hCG). Er zijn meerdere theorieën, maar geen daarvan geeft een duidelijke verklaring van de klachten. Wel is uit onderzoek gebleken dat de aandoening wat vaker voorkomt bij vrouwen die voor de eerste keer zwanger zijn, die overgewicht hebben, die veel last van migraine hebben en ook bij condities die gepaard gaan met een hogere hCG concentratie in het bloed, zoals: meerlingzwangerschappen, mola-zwangerschappen of zwangerschappen met een vrucht met een chromosomale afwijking zoals een triploïdie. Opmerkelijk is dat de aandoening ook wat meer voor schijnt te komen als de vrucht vrouwelijk is. De aandoening komt ook wat vaker in bepaalde families voor.

Er wordt vaak aangenomen dat auteur Charlotte Brontë leed aan hyperemesis gravidarum. Zij overleed in 1855 terwijl ze vier maanden zwanger was, ze leed aan niet ophoudende misselijkheid en overgeven en kon eten en water niet tolereren.

Catherine, hertogin van Cambridge is tijdens haar eerste zwangerschap in het ziekenhuis opgenomen geweest vanwege hyperemesis gravidarum.



</doc>
<doc id="4103923" url="https://nl.wikipedia.org/wiki?curid=4103923" title="Edouard Van den Corput">
Edouard Van den Corput

Edouard Bernard Henri Joseph Van den Corput (Brussel, 20 april 1821 - Elsene, 22 februari 1908) was een Belgisch senator.

Van den Corput behaalde het diploma van doctor in de genees-, heel- en vroedkunde voor de middenjury. Aan de ULB promoveerde hij tot apotheker en tot doctor in de wetenschappen. Hij studeerde ook nog aan de universiteiten van Bonn en Würzbourg.

In 1853 ondernam hij een lange reis, samen met de chirurg Sontin, doorheen Frankrijk, Spanje, Portugal, Marokko en Algerije. In 1854 werd hij als scheikundige benoemd aan het Koninklijk Museum van de Industrie en werd hij aangesteld als docent hygiëne voor de publieke cursussen die door de stad Brussel werden georganiseerd.

Hij was hoogleraar aan de ULB van 1869 tot 1891 en doceerde er therapie en farmacodynamiek. Van 1860 tot 1880 was hij hoofdgeneesheer in de Brusselse ziekenhuizen Sint-Pieter en Sint-Jan.

In 1894 werd hij verkozen tot katholiek senator voor het arrondissement Brussel en vervulde dit mandaat tot in 1900.





</doc>
<doc id="4104203" url="https://nl.wikipedia.org/wiki?curid=4104203" title="Theriak">
Theriak

Theriak (ook theriaca) was in de westerse wereld gedurende bijna tweeduizend jaar een van de belangrijkste geneesmiddelen. Theriak is een samengesteld geneesmiddel, dat wil zeggen dat het uit een groot aantal ingrediënten bestaat. 

De oorsprong van theriak was "mithridatium", een antidotum dat in de eerste eeuw voor Christus was ontstaan aan het hof van 
Mithridates VI van Pontus, koning van Pontus in Klein-Azië. Deze heerser probeerde immuun te worden voor vergiftiging door de substanties, waardoor hij vreesde vergiftigd te worden, regelmatig in kleine dosis tot zich te nemen. Belangrijke ingrediënten waren monnikskap en verschillende giftige planten uit de nachtschade-familie als bilzekruid, alruin en wolfskers.

Zo'n honderd jaar later construeerde de Griekse arts Andromachus, de lijfarts van Nero, zijn "theriaca andromachus". Hij voerde een drietal belangrijke vernieuwingen door. Ten eerste verhoogde hij het aantal ingrediënten tot 64; ten tweede voegde hij addervlees als belangrijk ingrediënt toe; ten derde verhoogde hij de hoeveelheid opium in het geneesmiddel met een factor vijf.

Weer zo'n honderd jaar later wijdde de Griekse arts Galenus een heel boek, de "Theriaké" aan het geneesmiddel. Een van zijn patiënten, de Romeinse keizer Marcus Aurelius, nam het middel op regelmatige basis, onder andere ter bestrijding van zijn slapeloosheid. Hij nam het middel vers. Er is een langlopende discussie of Marcus Aurelius door zijn regelmatige gebruik van theriak al of niet verslaafd raakte aan opium. Mogelijk omdat hij uit de eerste hand de negatieve effecten van overmatig gebruik van theriak had gezien, weigerde zijn zoon Caracalla het middel te nemen. 

De productie van theriak was in de late middeleeuwen en in de vroegmoderne tijd geconcentreerd in Venetië. De producenten legden in Venetië zelfs speciale addertuinen aan om zo in de grote vraag naar addervlees (toen nog steeds of weer een essentieel ingrediënt van theriak) te kunnen voorzien. Ter verhoging van de betrouwbaarheid gebeurde de productie in officiële bijeenkomsten in het openbaar. Ook werkte men met certificaten van echtheid.

Tot in de 19e eeuw bleef theriak het een belangrijk geneesmiddel. Hoewel het gebruik door de opkomst van de moderne geneeskunde sterk is afgenomen, wordt het middel in de volksgeneeskunde nog steeds gebruikt. Theriak wordt zelfs tot op de huidige dag op het internet aanbevolen. 



</doc>
<doc id="4104333" url="https://nl.wikipedia.org/wiki?curid=4104333" title="Andromachus (arts)">
Andromachus (arts)

Andromachus (Oudgrieks: ) was de naam van twee Oud-Griekse artsen uit de 1e eeuw N!Chr., vader en zoon, die in de tijd van keizer Nero leefden.




</doc>
<doc id="4104694" url="https://nl.wikipedia.org/wiki?curid=4104694" title="Sofosbuvir">
Sofosbuvir

Sofosbuvir, merknaam Sovaldi van de firma Gilead, is een bewust gesynthetiseerde prodrug. Pas binnen in de cel wordt de stof omgezet in een trifosfaat van de actieve uridine-verbinding, het 2'-deoxy-2'-α-fluoro-β-C-methyluridine-5'-trifosfaat. Vervolgens wordt deze stof door NS5B-polymerase ingebouwd in het vijandige hepatitis-RNA, hetgeen aldaar leidt tot ketenbeëindiging. Deze actieve metaboliet heeft geen effect op menselijk erfelijk materiaal. Het middel is in de handel gebracht als een bittere filmomhulde tablet van 400 mg, die eenmaal per dag moet worden ingenomen met voedsel gedurende 12 tot 24 weken.

Bij de behandeling van chronische hepatitis C is het eerste keus in combinatie met ribavirine, waaraan soms PEG-interferon wordt toegevoegd, afhankelijk van het genotype. De behandeltijd is 12 tot 24 weken.

Als een van de eerste middelen werkt sofosbuvir echt virusvernietigend en is dus geen virostaticum. In de cel wordt het ziekmakende hepatitis-C virus gedwongen tot de opbouw van een foutieve keten van het eigen virus-RNA. Het erfelijk materiaal van de gastheer wordt ontzien.

Sofosbuvir zelf is in tegenstelling tot de werkzame metaboliet een substraat van het p-glycoproteïne en het BRCP-eiwit. Rifampicine,carbamazepine, fenobarbital, fenytoïne, Sint Janskruid en andere krachtige inductoren in de darm verlagen zo ook de beschikbaarheid van de werkzame stof in de cel, en dergelijke krachtige inductoren moeten absoluut worden vermeden.

Op 24 maart 2015 gaf de FDA een waarschuwing uit voor de potentieel dodelijke combinatie met amiodaron. De hartfrequentie kan door de wisselwerking gevoelig afnemen.

Hoewel sofosbuvir een eerste keus geneesmiddel is, zijn er over de hele wereld debatten over de kosten. In Nederland gelden voor 2015 strikte voorwaarden voor de bekostiging.
Het Zorginstituut Nederland spreekt van een superieure werking, gepaard gaande met hoge kosten: circa 75 miljoen euro per jaar. Voorlopig in Nederland toegelaten voor de ernstige gevallen.
Wereldwijd zijn er discussies over de kuurprijs.

In weerwil van Europese pogingen om het middel gezamenlijk in te kopen, koos Portugal voor een eigen weg. Het land betaalt de fabrikant per genezen patiënt.


</doc>
<doc id="4104846" url="https://nl.wikipedia.org/wiki?curid=4104846" title="Da's toch dope man">
Da's toch dope man

Da's toch dope man is een lied van de punkband Heideroosjes met een rappende Gerd Leers, de toenmalige burgemeester van Maastricht. Het werd in 2006 uitbracht op een cd, mp3 en videoclip. Samen met de rap waarmee Piet Hein Donner, de toenmalige minister van Justitie, reageerde, was dit de eerste politieke rapbattle van Nederland.

Het lied is een protest tegen het drugsbeleid in Nederland ("zo'n beleid noem ik pas stoned"), waarin het telen van wiet verboden is terwijl het gebruik gedoogd wordt. In het refrein komt bijvoorbeeld terug: "Da's toch dope man! Dat een blowtje zomaar kan. Als je de teler maar niet ziet."

In een bijbehorende videoclip stapten de Heideroosjes vanuit een punkoptreden van het toneel om burgemeester Gerd Leers in het stadhuis van Maastricht te bezoeken. Met zijn ambtsketen om gaf Leers in een rap zijn betoog voor legalisering van de wietteelt, met onder meer "Ik zeg reguleer dan kun je wetten maken."

Leers' doel van deze samenwerking was om zoveel mogelijk mensen over het drugsbeleid te laten nadenken. In het lied geeft hij ook nog aan: "Minder kiddo's aan de hasj, voel ik als mijn dure plicht." De timing was op enkele dagen voor aanvang van de hoorzitting in de Tweede Kamer over de "achterdeurproblematiek", ofwel de noodgedwongen illegale aankoop van wiet door coffeeshops

Een week eerder had Leers ook al een carnavalslied uitgebracht, waarin hij in het Limburgs de verplaatsing van de coffeeshops naar de rand van Maastricht verdedigde. Minister van Justitie, Piet Hein Donner, reageerde enkele weken later met een "rapbattle", waarin hij zijn beleid verdedigde en aankondigde strenger op te zullen treden: "Ja, de drugs gaan van de straat, Er komt actie na gepraat." Volgens het popplatform "3VOOR12" was dit de eerste politieke rapbattle in Nederland.


</doc>
<doc id="4105798" url="https://nl.wikipedia.org/wiki?curid=4105798" title="Groeforgaan">
Groeforgaan

Het groeforgaan is een zintuiglijk orgaan aan de kop van bepaalde soorten adders, meer bepaald de soorten uit de onderfamilie groefkopadders (Crotalinae). 

Het orgaan bestaat uit een opening tussen de schubben aan iedere zijde van de kop, de opening is gepositioneerd iets onder het midden tussen het oog en het neusgat. Aan de binnenzijde is weefsel aanwezig met warmtegevoelige receptoren, die infraroodstraling kunnen waarnemen. Hierdoor kan een slang met zijn groeforganen in het totale duister prooien waarnemen, met name warmbloedige prooien. 

Bekende groepen van slangen met een groeforgaan zijn de ratelslangen ("Crotalus"), moccasinslangen ("Agkistrodon"), dwergratelslangen ("Sistrurus") en de lanspuntslangen ("Bothrops").


</doc>
<doc id="4106079" url="https://nl.wikipedia.org/wiki?curid=4106079" title="Jan Van den Eynde">
Jan Van den Eynde

Jan Eduard Van den Eynde (Meise, 28 augustus 1888 - 17 februari 1984) was een Belgisch volksvertegenwoordiger en burgemeester.

Jan was een zoon van het landbouwersechtpaar Van den Eynde - Huysmans. Hij trouwde in 1914 met Sarah De Wee en het gezin telde zes kinderen.

Na de humaniora te hebben doorlopen aan het kleinseminarie van Mechelen, promoveerde hij tot veearts aan de veeartsenijschool van Kuregem en vestigde zich in 1914 als veerarts in Meise.

Hij sloot zich aan bij de Belgische Boerenbond en werd lid van de Provinciale Landbouwkamer voor Brabant. Hij werd verder:

Op het politieke vlak werd hij gemeenteraadslid (1921), schepen (1921) en burgemeester (1933-1953) van Meise.

In 1925 werd hij verkozen tot katholiek volksvertegenwoordiger voor het arrondissement Brussel en vervulde dit mandaat tot in 1965.





</doc>
<doc id="4106776" url="https://nl.wikipedia.org/wiki?curid=4106776" title="Hubert Vandenhende">
Hubert Vandenhende

Hubert Joseph Vandenhende (Ronse, 3 november 1920 - Wenen, 5 augustus 1982) was een Belgisch volksvertegenwoordiger en burgemeester.

Hij was een zoon van het echtpaar Vandenhende-Dewitte, trouwde in 1950 met Maria Demedts en kreeg vijf kinderen.
Na middelbare studies aan het Sint-Antoniuscollege in Ronse en lidmaatschap van de Katholieke Studenten Actie, promoveerde hij in 1949 tot doctor in de genees-, heel- en verloskunde aan de Katholieke Universiteit Leuven. Hij vestigde zich als arts in Sint-Katherina-Lombeek.

Hij was verder:

Vandenhende werd gemeenteraadslid van Sint-Katharina-Lombeek en was burgemeester van de gemeente van 1958 tot 1964.
In 1958 werd hij verkozen tot CVP-volksvertegenwoordiger voor het arrondissement Brussel en vervulde dit mandaat tot in 1961.




</doc>
<doc id="4108016" url="https://nl.wikipedia.org/wiki?curid=4108016" title="Zahoor Manzoor">
Zahoor Manzoor

Zahoor Manzoor (Chauntra (Pakistan), 4 januari 1969) is een Belgische politicus die lid is van het Brussels Hoofdstedelijk Parlement.

Op jonge leeftijd immigreerde Zahoor Manzoor samen met zijn familie naar België en de familie vestigde zich in Sint-Jans-Molenbeek. Hij studeerde geneeskunde aan de Université Catholique de Louvain en behaalde er in 1998 zijn licentiaat. Hierna werd Manzoor medicus.

Hij werd politiek actief voor de MR en werd voor deze partij in 2012 verkozen tot gemeenteraadslid van Schaarbeek. In mei 2014 werd hij voor de MR ook verkozen in het Brussels Hoofdstedelijk Parlement.

In december 2014 besloot Manzoor uit de MR te stappen wegens de uitspraken van staatssecretaris van Asiel en Migratie Theo Francken van de N-VA en wegens de maatregelen van de indexsprong en het verhogen van de pensioenleeftijd waarbij de MR als enige Franstalige partij bij betrokken was. Manzoor vond deze maatregelen "antisocialistisch" en stapte daarom over naar de PS.


</doc>
<doc id="4108131" url="https://nl.wikipedia.org/wiki?curid=4108131" title="Karel van Gorkom">
Karel van Gorkom

Karel Wessel Van Gorkom (Zutphen, 22 augustus 1835 – Baarn, 10 maart 1910) was een Nederlands apotheker, kinakenner, hoofdinspecteur van Indische cultures en auteur. 

Hij was de zoon van Gerrit van Gorkom en Anna Margaretha van der Veen. Karel Wessel huwde in Bandung op 6 oktober 1864 met Anna Francisca Keijzer. Ze kregen vijf kinderen die allen in Bandung werden geboren. 

Karel studeerde farmacie aan de Utrechtsche Universiteit. Hij werd opgeleid door hoogleraar scheikunde Gerrit Jan Mulder (1802-1880). Minister van koloniën Jean Chrétien baron Baud besloot in 1845 om jongelieden te laten opleiden tot militair apotheker voor Indië. Naast Mulders praktijklessen werden colleges natuurkunde, scheikunde, artsenijbereidkunde, plantkunde, dierkunde en aardkunde gegeven.

Op 7 juli 1855 werd hij als 19-jarige bevorderd tot militair apotheker in het Nederlands-Indische leger. Tot de zomer van 1857 werkte Van Gorkom als apotheker in het grote militaire hospitaal. Hierna werd hij assistent van Fromberg op het landbouw-scheikundig laboratorium van Buitenzorg. In 1864 volgde hij Franz Junghuhn (1809-1864) op als hoofd van de gouvernements-kinaonderneming in Buitenzorg op Java. De eerdere zending kinaplanten die in 1854 door Hasskarl in Zuid-Amerika waren verzameld en opgestuurd, stond er op dat moment niet goed bij. Eerdere pogingen om de bedreigde kinabomen door cultuur in Zuid-Amerika en Algerië voort te planten waren mislukt. Van Gorkom kreeg nieuwe zaden van een andere kinasoort ("Cinchona Ledgeriana") uit Zuid-Amerika geleverd. Door de planting aan te passen wist hij de zaden tot ontkieming te brengen en te oogsten. Hij zorgde er mede voor dat de gedwongen arbeid op de kinaplantages werd afgeschaft. Karel van Gorkom begon met systematisch wetenschappelijk onderzoeken naar de effecten van de kinabast. Ook publiceerde hij over de kinacultuur. Van 1875 tot 1878 werkte Van Gorkom als hoofdinspecteur van de suiker- en rijstcultuur.

In 1880 nam hij ontslag en keerde terug naar Nederland. Hij gaf les over Indische cultures aan de landbouwschool van Wageningen en werd schoolopziener in het arrondissement Amersfoort (1885-1901). Hiernaast schreef hij veel praktische en wetenschappelijke geschriften. Voor het Nieuws van den Dag schreef hij hoofdartikelen over Indische onderwerpen. Voor zijn verdiensten werd hij benoemd tot Ridder in de Orde van de Nederlandse Leeuw. Door vakgenoten werd hij gekozen in tal van wetenschappelijke genootschappen. Door de Universiteit van Utrecht werd hij benoemd tot "Doctor honoris causa in de Pharmacie".

Toen zijn poging om met steun van de kiesvereniging een zetel in de 2e kamer te bemachtigen mislukte, werd hij gemeenteraadslid te Baarn. Hij woonde in Maria Oord aan de Kerkstraat. Van Gorkom stierf toen hij 74 jaar was en werd begraven op de oude begraafplaats aan de Berkenweg in Baarn.



</doc>
<doc id="4108295" url="https://nl.wikipedia.org/wiki?curid=4108295" title="Alphonse Vandergraesen">
Alphonse Vandergraesen

Alphonse Polycarpe Vandergraesen (Paal, 6 augustus 1886 - 11 december 1979) was een Belgisch senator en burgemeester.

Na middelbaar onderwijs aan het college in Beringen en in het kleinseminarie van Sint-Truiden, studeerde Vandergraesen aan de Katholieke Universiteit Leuven en promoveerde tot doctor in de geneeskunde (1911). Tijdens zijn studies was hij voorzitter van het Limburgs Hoogstudentenverbond en ondervoorzitter van het Katholiek Vlaams Hoogstudentenverbond. Hij vestigde zich als huisarts in Beringen.

Hij werd in 1926 gemeenteraadslid en in 1932 schepen van Beringen. Van 1933 tot 1947 was hij er burgemeester.
Hij werd ook provincieraadslid in 1932.

In 1936 werd hij verkozen tot katholiek senator voor het arrondissement Hasselt en vervulde dit mandaat tot in 1939.




</doc>
<doc id="4108871" url="https://nl.wikipedia.org/wiki?curid=4108871" title="Huidschilfer">
Huidschilfer

Een huidschilfer is een klein deeltje van de menselijke of dierlijke huid. Zoogdieren raken dagelijks dode huidcellen kwijt, die als huisstof in de lucht terechtkomen. De meeste huidschilfers zijn niet zichtbaar door hun kleine afmetingen. Huidschilfers bestaan uit keratine.

Huismijten eten huidschilfers, die bijvoorbeeld in het beddengoed terechtkomen. Een mens produceert per dag voldoende huidschilfers om een miljoen mijten te voeden.

De menselijke huid kan na verbranding door de zon een sterke vervelling vertonen, waarbij veel huidschilfers vrijkomen.
Een bijzondere vorm van huidschilfers is roos, afkomstig van de behaarde hoofdhuid. 

Dermatologische afwijkingen die met huidschilfering gepaard gaan zijn:


</doc>
<doc id="4109195" url="https://nl.wikipedia.org/wiki?curid=4109195" title="Paul Vandermeulen">
Paul Vandermeulen

Paul Joseph Edouard Vandermeulen (Tienen, 23 juli 1931 - Leuven, 2 mei 2003) was een Belgisch volksvertegenwoordiger en senator.

Vandermeulen was arts. Hij werd voorzitter van de Landsbond van Liberale Mutualiteiten.

Hij werd gemeenteraadslid van Tienen.

Van 1981 tot 1985 was hij voor de PVV provinciaal senator voor Brabant. Van 1985 tot 1991 was hij volksvertegenwoordiger voor het arrondissement Leuven. Van 1991 tot 1995 was hij opnieuw provinciaal senator.

In de periode december 1985-november 1991 had hij als gevolg van het toen bestaande dubbelmandaat ook zitting in de Vlaamse Raad. De Vlaamse Raad was vanaf 21 oktober 1980 de opvolger van de Cultuurraad voor de Nederlandse Cultuurgemeenschap, die op 7 december 1971 werd geïnstalleerd, en was de voorloper van het huidige Vlaams Parlement. 




</doc>
<doc id="4109614" url="https://nl.wikipedia.org/wiki?curid=4109614" title="Hypoderma">
Hypoderma

Hypoderma is een geslacht van vliegen uit de familie van de horzels (Oestridae).



</doc>
<doc id="4109877" url="https://nl.wikipedia.org/wiki?curid=4109877" title="Jeanne Vandervelde-Beeckman">
Jeanne Vandervelde-Beeckman

Jeanne Augusta Félicienne Vandervelde - Beeckman (Buenos Aires, 8 december 1891 - Lausanne, 20 april 1963) was een Belgisch senator.

Beeckman was een dochter van de jurist Théophile Beeckman en van de feministische journaliste Lily Pousset. Ze promoveerde aan de ULB tot doctor in de geneeskunde (1914) en in de hygiëne (1921). Ze werd arts aan het Sint-Pietersziekenhuis in Brussel (1914-1923), voor de gevangenis van Vorst (1921-1949) en voor de warenhuizen Au Bon Marché.

Ze trouwde met dokter J. Thysebaert, van wie ze scheidde. Ze werd in 1927 de tweede echtgenote van Emile Vandervelde en werd actief binnen de Belgische Werkliedenpartij. Vijfentwintig jaar jonger dan haar man, was ze zijn trouwe assistente, vooral in zijn laatste levensjaren, toen hij doof werd. In 1936 werd ze kabinetschef van Vandervelde, toen hij Minister van Openbare Gezondheid was in de regering-Paul Van Zeeland.

In 1944 werd ze gemeenteraadslid van Brussel en in 1948 werd ze BSP-senator voor het arrondissement Brussel en vervulde dit mandaat tot aan haar dood.

Ze was een actieve feministe en daarnaast actief in de Belgische Liga voor Mensenrechten. Ze was betrokken bij de hulpverlening aan slachtoffers van de Spaanse Burgeroorlog en van de nazi's.



</doc>
<doc id="4109949" url="https://nl.wikipedia.org/wiki?curid=4109949" title="Levomepromazine">
Levomepromazine

Levomepromazine stamt uit de klasse van de fenothiazines en is in 1957 geregistreerd als antipsychoticum met de merknaam: Nozinan.
Anno 2015 heeft het vooral nog een plaats als niet-geregistreerd gebruik bij palliatieve sedatie middels een subcutane of intraveneuze injectie. Het bestrijdt dan onrust, misselijkheid en pijn bij terminale patiënten.

Verder heeft het een registratie behouden als hulpgeneesmiddel bij matige tot ernstige pijn.

Het gebruik als antipsychoticum is verlaten maar de stof heeft een sterke sedatieve en hypotensieve werking. Het heeft een matige anticholinerge (bij)werking.

Zoals andere fenothiazines is levomepromazine een niet specifiek geneesmiddel dat zijn werking uitoefent door het blokkeren van verschillende receptoren, waaronder adrenerge receptoren, dopaminereceptoren, histaminereceptoren, muscarinereceptoren en serotoninereceptoren. Hierdoor is er in de praktijk een groot scala aan bijwerkingen te verwachten.


</doc>
<doc id="4110212" url="https://nl.wikipedia.org/wiki?curid=4110212" title="Duimbasisartrose">
Duimbasisartrose

Duimbasisartrose of duimbasisslijtage is een aandoening waarbij er sprake is van artrose (slijtage) van het eerste carpometacarpale (CMC-1) gewricht. Om die reden wordt het ook wel CMC-1-artrose genoemd. Dit gewricht bevindt zich aan de basis van de duim, ter hoogte van de duimmuis. Duimbasisartrose is een veel voorkomende oorzaak van pijn en functieverlies van de hand en kan een sterke vermindering van de kwaliteit van leven kan hebben door beperkingen in dagelijkse activiteiten. Met name vrouwen na de menopauze hebben last van duimbasisartrose. Onderzoekers van het Erasmus Medisch Centrum hebben aangetoond dat bij 35,8% van de mensen boven de 55 jaar op een röntgenfoto artrose van de duimbasis te zien is, maar niet alle mensen hebben daar ook klachten van. De oorzaak is hoogstwaarschijnlijk een toenemende slapte van de ligamenten (gewrichtsbandjes) rondom het duimbasisgewricht, waardoor het gewricht langzaam uit de kom gaat staan. Dit leidt op den duur tot kraakbeenschade.

De belangrijkste symptomen zijn pijn aan de basis van de duim of in de duimmuis, vooral bij dagelijkse bezigheden zoals een sleutel omdraaien in het slot of een doekje uitwringen. Ook is er vaak sprake van stijfheid en verminderde beweeglijkheid van de duim. 

Op basis van de klachten die iemand beschrijft en het lichamelijk onderzoek is de diagnose vaak al duidelijk. Bij een verdenking op duimbasisartrose zal de behandelend arts een röntgenfoto van de pols maken om de diagnose te bevestigen en om te bepalen hoe uitgebreid de slijtage is. 

Artrose is een langzaam proces van kraakbeenslijtage. Het is tot op heden nog niet mogelijk om versleten kraakbeen terug te laten groeien. Daarom is de behandeling gericht op symptoombestrijding of het wegnemen of vervangen van een versleten gewricht. De behandeling van duimbasisartrose kan worden ingedeeld in niet-operatief en operatief.

Meestal kan bij beginnende duimbasisartrose worden volstaan met een niet-operatieve behandeling. Deze behandeling is erop gericht om de klachten te verminderen. Hierdoor kunnen mensen vaak tijdelijk beter functioneren. Voorbeelden zijn:

De operatieve behandeling van duimbasisartrose wordt in Nederland door plastisch chirurgen of orthopedisch chirurgen uitgevoerd. Er zijn veel verschillende technieken beschreven, van het vastzetten van het gewricht tot het verwijderen van het versleten botje, maar er is weinig goed onderzoek gedaan waarin de verschillende behandelingen met elkaar zijn vergeleken. Uit recent onderzoek van het Diakonessenhuis in Utrecht blijkt dat het vastzetten van het gewricht veel complicaties met zich meebrengt.

De meest uitgevoerde operatie is het verwijderen van het versleten duimbotje (trapeziectomie), met of zonder versteviging met behulp van een pees. Een relatief nieuwe behandeling is een operatie waarbij het gewricht wordt vervangen door een kunstgewricht. Ook is tegenwoordig soms een kijkoperatie van het gewricht mogelijk, waarbij een deel van het versleten botje wordt verwijderd. 

In het Isala Hand-polscentrum in Zwolle wordt op dit moment onderzoek gedaan naar verschillende behandelingen bij vrouwen met duimbasisartrose. Bij vrouwen met matig tot ernstige artrose wordt een nieuwe gewrichtsprothese vergeleken met het verwijderen van het versleten duimbotje. Bij vrouwen met vergevorderde artrose die niet in aanmerking komen voor een prothese, wordt onderzocht of de peesversteviging van toegevoegde waarde is bij de operatie waarbij het duimbotje wordt verwijderd. 

De revalidatie van een operatieve behandeling is ongeveer 3 maanden. De eerste weken zit de hand vaak in een gipsspalk of afneembare spalk en daarna is gedurende een aantal weken handfysiotherapie nodig om de functie van de hand te verbeteren. 


</doc>
<doc id="4110402" url="https://nl.wikipedia.org/wiki?curid=4110402" title="Alphonse Vandevelde">
Alphonse Vandevelde

Alphonse Marie Vandevelde (Lessen, 28 april 1834 - 29 april 1911) was een Belgisch senator en burgemeester.

Vande Velde promoveerde tot doctor in de genees-, heel- en verloskunde (1862) aan de Katholieke Universiteit Leuven.

Hij werd provincieraadslid voor Henegouwen (1890-1900).

Van 1878 was hij gemeenteraadslid in Lessen en in 1896 werd hij er burgemeester.

In 1900 werd hij verkozen tot katholiek senator voor het arrondissement Bergen en vervulde dit mandaat tot aan zijn dood.



</doc>
<doc id="4111175" url="https://nl.wikipedia.org/wiki?curid=4111175" title="Biosimilar">
Biosimilar

Een biosimilar is een biologisch geneesmiddel dat soortgelijk is aan het origineel, waarvan het patent is verlopen. Een biological is een polypeptide waarvan de werkzame stof vervaardigd is door of afkomstig is van een levend organisme. Insuline is een van de eerste voorbeelden.

Een biosimilar is dus een nabootsing van het biologisch geneesmiddel waarvoor eerder een handelsvergunning is afgegeven, het innovator product, ofwel het 'biologisch referentiegeneesmiddel'. Biosimilar geneesmiddelen en innovator producten worden doorgaans in gelijke dosering toegepast bij de behandeling van dezelfde aandoening.
Omdat biosimilar producten soortgelijk zijn aan het innovator product, maar niet identiek, wordt elk biosimilar geneesmiddel apart beoordeeld. Net als voor alle andere geneesmiddelen moet ook voor een biosimilar geneesmiddel een vergunning verkregen worden voordat het in de handel gebracht kan worden. De veiligheid van biosimilar geneesmiddelen wordt na de toelating – net als alle geneesmiddelen - voortdurend gecontroleerd.

Als een patiënt overstapt van het ene naar een ander biologisch geneesmiddel moet dit zorgvuldig gemonitord worden door de behandelend arts. Dit geldt zowel voor uitwisseling met het innovator product als voor de uitwisseling van biosimilar geneesmiddelen onderling. In sommige landen zoals Duitsland en Spanje is substitutie van een biological door een biosimilar verboden.

De Nederlandse registratieautoriteit versoepelde op 31 maart 2015 haar standpunt ten opzichte van biosimilars. Het CBG constateerde dat er geen relevante verschillen zijn ten opzichte van een innovator biologisch geneesmiddel wat betreft kwaliteit, veiligheid en effectiviteit.

In Nederland is de discussie gaande, of het preferentiebeleid van de zorgverzekeraars uitgebreid kan worden naar de biologicals. De rechtbank in Den Haag sprak op 1 juni 2011 reeds uit dat wat betreft de WGP (Wet Geneesmiddelen Prijzen) mag worden uitgegaan van farmaceutische uitwisselbaarheid en niet van therapeutische uitwisselbaarheid. Het CVZ bracht op 29 september 2011 een bevestigend rapport uit. Dit gebeurde na consultatie van het CBG. Minister Schippers stelde op 7 december 2010 in antwoord op Kamervragen: ""Voor biologische geneesmiddelen kan preferentiebeleid worden gevoerd."" 

De rechtbank Midden-Nederland oordeelde op 5 december 2014 dat het verzekeraar Achmea was toegestaan om artsen financieel te stimuleren om over te gaan op biosimilars.

Van therapeutisch preferentiebeleid is sprake als een zorgverzekeraar binnen een groep van analoog werkzame stoffen, één stof voor vergoeding aanwijst.

Minister Klink van VWS schreef daarover in zijn begroting voor 2010:
“"Ik sta overigens wel positief tegenover het principe van therapeutisch preferentiebeleid. Hier zal ik in de komende periode nader onderzoek naar laten verrichten, zodat dit mogelijkerwijs met ingang van 2012 gestalte kan worden gegeven. Om therapeutisch preferentiebeleid mogelijk te maken, is overigens een wijziging nodig van het Besluit zorgverzekering".” 

Het hof te Arnhem wees op 24 mei 2011 vonnis in hoger beroep, dat de autonomie van de voorschrijvend arts in een onderhavig geval bevestigde. Het betrof hier de uitwisselbaarheid van adalimumab en infliximab.

Biosimilars geregistreerd in Nederland 

Omdat er in Nederland 187 insulines en 94 follitropines (verschillende sterktes/hulpstoffen) van verschillende aanbieders zijn geregistreerd, zijn ze voor bovenstaand overzicht buiten beschouwing gelaten. 
Bijgewerkt tot en met 18-10-2016


</doc>
<doc id="4111206" url="https://nl.wikipedia.org/wiki?curid=4111206" title="Nalmefeen">
Nalmefeen

Nalmefeen, merknaam Selincro, is een geneesmiddel dat kan worden ingezet bij verslaving. Het moduleert het opioïdsysteem via de mu-, delta- en kappa-opiaatreceptoren. Het antagoneert de mu- en deltareceptoren en werkt als een gedeeltelijkeagonist op de kappa-receptor. De vermindering van alcoholconsumptie vindt mogelijk plaats door modulatie van de cortico-mesolimbische functies. Het is geregistreerd via een centrale Europese procedure in 2013 als hulpmiddel bij alcoholverslaving. Het wordt ook onderzocht voor de behandeling van andere verslavingen zoals gokken. De werkzaamheid is vergelijkbaar met die van naltrexon. In Nederland is het middel receptplichtig.

Nalmefeen lijkt qua structuur en werkingsmechanisme op naltrexon. De halfwaardetijd is echter langer en de biologische beschikbaarheid groter.

Bij de behandeling van alcoholafhankelijkheid neemt de patiënt 1x per dag 1 tablet van 18 mg in, indien men verwacht te willen gaan drinken. Na alcoholconsumptie dient de tablet zo snel mogelijk te worden ingenomen. Dit alles dient te geschieden onder strenge psychosociale ondersteuning.

Er treden geregeld bijwerkingen op:

Krachtige UGT2B7-remmers zoals diclofenac, fluconazol en medroxyprogesteron verhogen de blootstelling aan nalmefeen met name bij een langdurige behandeling met een UGT2B7-remmer. Het enzym UGT2B7 zorgt voor koppeling van nalmefeen aan glucuronzuur en daaropvolgende eliminatie uit het lichaam. Omgekeerd kan een UGT-inductor zoals dexamethason, fenobarbital, rifampicine en omeprazol leiden tot een subtherapeutische nalmefeenconcentratie.

Reeds in 1995 werd het middel in de Verenigde Staten al geregistreerd voor de intraveneuze behandeling van een overdosering opiaten. Het middel vermindert de werkzaamheid van opiaten en daarom kan het niet samen met deze geneesmiddelen worden gebruikt.

In Nederland is het middel geclusterd met naltrexon en wordt volledig vergoed.


</doc>
<doc id="4111687" url="https://nl.wikipedia.org/wiki?curid=4111687" title="Elektronisch cliëntendossier">
Elektronisch cliëntendossier

Een elektronisch cliëntendossier (ECD) is een middel waarmee bedrijven in de gehandicaptenzorg, verpleging en thuiszorg gegevens bijhouden over hun cliënten. Dit omvat doorgaans het zorg- en begeleidingsplan, adresgegevens en resultaten van gedane onderzoeken. Deze gegevens worden in een ECD in digitale vorm bewaard en beschikbaar gemaakt. Ze zijn door middel van een computer te raadplegen.



</doc>
<doc id="4111964" url="https://nl.wikipedia.org/wiki?curid=4111964" title="Musculus iliococcygeus">
Musculus iliococcygeus

De musculus iliococcygeus is een spier die een onderdeel vormt van de bekkenbodem en daarbij de bekkeningewanden ondersteunt. Hij vormt samen met de musculus pubococcygeus, de musculus puborectalis en de musculus levator prostatae (bij de man) of de musculus pubovaginalis (bij de vrouw) de musculus levator ani. De oorsprong ("origo") van de musculus iliococcygeus is de arcus tendineus musculi levatoris ani. Het aanhechtingspunt ("insertio") ligt bij het ligamentum anococcygeum en het onderste deel van het stuitbeen ("os coccygis"). De spier wordt geïnnerveerd door de nervus pudendus.


</doc>
<doc id="4112694" url="https://nl.wikipedia.org/wiki?curid=4112694" title="Musculus levator ani">
Musculus levator ani

De musculus levator ani of anusopheffer is een spier die onderdeel uitmaakt van de bekkenbodem. Deze spier heeft een belangrijke ondersteunende functie voor de blaas, de vagina, de baarmoeder en de endeldarm. Samen met de musculus coccygeus vormt hij het diaphragma pelvis (de bekkenbodem).

De musculus levator ani bestaat uit meerdere onderdelen: 

De musculus levator ani heeft zijn oorsprong bij de fascia obturatoria bij het schaambeen ("os pubis") en zijn aanhechting ("insertio") bij het ligamentum anococcygeum bij de anus.. Hij wordt geïnnerveerd door de plexus sacralis.


</doc>
<doc id="4112745" url="https://nl.wikipedia.org/wiki?curid=4112745" title="Musculus coccygeus">
Musculus coccygeus

De musculus coccygeus is een spier van de bekkenbodem. Hij vormt samen met de musculus levator ani het diaphragma pelvis. De musculus coccygeus heeft als functie het stuitbeen te steunen en op te trekken. Deze spier heeft als oorsprong ("origo") de spina ischiadica en als aanhechting ("insertio") het stuitbeen en het naburige deel van het heiligbeen. De spier wordt geïnnerveerd door de nervi sacrales 3-4.


</doc>
<doc id="4112779" url="https://nl.wikipedia.org/wiki?curid=4112779" title="Musculus puborectalis">
Musculus puborectalis

De musculus puborectalis is een lusvormige spier van het bekken, die gevormd is uit de vezels van beide musculi levatores ani. De musculus puborectalis gaat over in de musculus sphincter ani externus ("uitwendige kringspier"). Deze lus loopt om de flexura perinaeaca heen, de convexe bocht van de endeldarm boven de anus. 

Tijdens de ontlasting ontspant de musculus puborectalis zich, met als gevolg een rechte doorgang van de anus en de endeldarm ter vergemakkelijking van de stoelgang. De musculus puborectalis is naast de musculi sphincteres ani externus et internus de belangrijkste ‘afsluiter’ van het anus- en endeldarmkanaal. Een verwonding van de musculus puborectalis leidt tot ernstiger incontinentie dan het geval is bij beschadiging van de overige sluitspieren.


</doc>
<doc id="4113055" url="https://nl.wikipedia.org/wiki?curid=4113055" title="Musculus semispinalis">
Musculus semispinalis

De musculus semispinalis of spier van de halve ruggengraat is een spier die de wervels van de wervelkolom met elkaar verbindt. Daarbij overbruggen de spiervezels altijd meer dan vier wervels. Bij eenzijdig samentrekken van de musculus semispinalis, draait het hoofd en de hals naar de andere zijde, terwijl bij dubbelzijdig samentrekken, het hoofd en de wervelkolom naar achteren buigen. De musculus semispinalis vormt samen met de musculi multifidi en de musculi rotatores de musculus transversospinalis. 

Deze spier bestaat uit drie delen:

De musculus semispinalis thoracis loopt van de onderste zes borstwervels naar de bovenste borstwervels en onderste halswervel. De musculus semispinalis cervicis loopt van de bovenste zes borstwervels naar de halswervels. De musculus semispinalis capitis zijn oorsprong ("origo") is bij de bovenste borstwervels en de onderste halswervel en hecht aan het achterhoofdsbeen tussen de lineae nuchae superior et inferior. De musculus semispinalis wordt geïnnerveerd door de rami dorsales van de ruggenmergszenuwen.


</doc>
<doc id="4113201" url="https://nl.wikipedia.org/wiki?curid=4113201" title="Antaioserpens warro">
Antaioserpens warro

Antaioserpens warro is een slang uit de familie koraalslangachtigen (Elapidae) en de onderfamilie zeeslangen (Hydrophiinae). Het is de enige soort uit het monotypische geslacht "Antaioserpens". 

"Antaioserpens warro" werd voor het eerst wetenschappelijk beschreven door Charles Walter De Vis in 1884. 

De soort komt endemisch voor in delen van oostelijk Australië.


</doc>
<doc id="4113206" url="https://nl.wikipedia.org/wiki?curid=4113206" title="Paroplocephalus atriceps">
Paroplocephalus atriceps

Paroplocephalus atriceps is een slang uit de familie koraalslangachtigen (Elapidae) en de onderfamilie zeeslangen (Hydrophiinae). Het is de enige soort uit het monotypische geslacht "Paroplocephalus". 

"Paroplocephalus atriceps" werd voor het eerst wetenschappelijk beschreven door Glen Milton Storr in 1980. Oorspronkelijk werd de wetenschappelijke naam "Brachyaspis atriceps" gebruikt. 

De soort komt endemisch voor in delen van westelijk Australië.


</doc>
<doc id="4113208" url="https://nl.wikipedia.org/wiki?curid=4113208" title="Brachyurophis">
Brachyurophis

Brachyurophis is een geslacht van slangen uit de familie koraalslangachtigen (Elapidae) en de onderfamilie zeeslangen (Hydrophiinae). 

"Brachyurophis" werd voor het eerst wetenschappelijk beschreven door Günther in 1863. 

De soorten komen endemisch voor in delen van Australië.


</doc>
<doc id="4113232" url="https://nl.wikipedia.org/wiki?curid=4113232" title="Musculi interspinales">
Musculi interspinales

De musculi interspinales of tussendoornsspieren zijn korte spieren tussen de naburige doornuitsteeksels ("processus spinosi") van de wervels van de wervelkolom. Deze spieren hebben als functie het strekken van de wervelkolom.

Zij worden vaak onderverdeeld in drie groepen (lenden-, borst- en halsdeel):


</doc>
<doc id="4113262" url="https://nl.wikipedia.org/wiki?curid=4113262" title="Musculi intertransversarii">
Musculi intertransversarii

De musculi intertransversarii of tussendwarsuitsteekselspieren zijn spieren die de dwarsuitsteeksels ("processus transversi") van opeenvolgende wervels van de wervelkolom met elkaar verbinden. De musculi intertransversarii buigen de wervelkolom zijwaarts. Deze spieren worden geïnnerveerd door de rami ventrales et dorsales van de ruggenmergzenuwen.


</doc>
<doc id="4113335" url="https://nl.wikipedia.org/wiki?curid=4113335" title="Musculus rectus capitis posterior major">
Musculus rectus capitis posterior major

De musculus rectus capitis posterior major of grote achterste rechte hoofdspier is een nekspier die loopt van het doornuitsteeksel van de tweede halswervel ("processus spinosus axis") naar de linea nuchae inferior van het achterhoofdsbeen. De spier heeft als functie om het hoofd achterover te trekken en het hoofd te draaien naar de zijde van de spier. De spier wordt geïnnerveerd door de nervus suboccipitalis.


</doc>
<doc id="4113357" url="https://nl.wikipedia.org/wiki?curid=4113357" title="Musculus rectus capitis posterior minor">
Musculus rectus capitis posterior minor

De musculus rectus capitis posterior minor of kleinste achterste rechte hoofdspier is een nekspier die loopt van het tuberculum posterius van de eerste halswervel ("tuberculum posterius atlantis") naar de onderste helft van de linea nuchae inferior van het achterhoofdsbeen. De spier heeft als functie om het hoofd achterover te trekken De spier wordt geïnnerveerd door de nervus suboccipitalis.


</doc>
<doc id="4113384" url="https://nl.wikipedia.org/wiki?curid=4113384" title="Ziekte van Freiberg">
Ziekte van Freiberg

De ziekte van Freiberg, ook wel "ziekte van Köhler 2" genoemd, is een vorm van osteochondrose die voorkomt bij jongeren in de puberteit, bij meisjes vaker dan bij jongens. Bij de aandoening verdwijnt botweefsel van een middenvoetsbeentje door versterf. 

De directe oorzaak van de ziekte van Freiberg is vaak niet duidelijk. Onvoldoende doorbloeding van het botweefsel is de reden van het ten onder gaan van botcellen. Overbelasting, door bijvoorbeeld sporten, maakt dat de aandoening behalve bij jongeren ook wel bij wat oudere personen voorkomt. 

De aandoening is pijnlijk en leidt soms tot mank lopen. Een direct genezende behandeling is niet voorhanden. Orthopedische steunzolen of aangepaste schoenen kunnen ontlasting bieden waardoor de pijn vermindert. Ook wordt wel loopgips aangelegd. In ernstige en hardnekkige gevallen kan een operatie noodzakelijk zijn.



</doc>
<doc id="4113539" url="https://nl.wikipedia.org/wiki?curid=4113539" title="Musculus obliquus capitis inferior">
Musculus obliquus capitis inferior

De musculus obliquus capitis inferior of onderste schuine hoofdspier is een nekspier die loopt van het doornuitsteeksel van de tweede halswervel naar de dwarsuitsteeksel of massa lateralis van de eerste halswervel. Deze spier draait de eerste halswervel en het hoofd naar de zijde van de spier. Hij wordt geïnnerveerd door de nervus suboccipitalis.


</doc>
<doc id="4113550" url="https://nl.wikipedia.org/wiki?curid=4113550" title="Musculus obliquus capitis superior">
Musculus obliquus capitis superior

De musculus obliquus capitis superior of bovenste schuine hoofdspier is een nekspier die loopt van het dwarsuitsteeksel of de massa lateralis van de eerste halswervel naar het achterhoofdsbeen tussen de lineae nuchae inferior et superior. Bij eenzijdig samentrekken, draait het hoofd de tegengestelde richting op. Bij dubbelzijdig samentrekken buigt het hoofd achterover. Hij wordt geïnnerveerd door de nervus suboccipitalis.


</doc>
<doc id="4113580" url="https://nl.wikipedia.org/wiki?curid=4113580" title="Musculi subcostales">
Musculi subcostales

De musculi subcostales zijn spieren die aan de binnenkant van de ribben verlopen naar de bovengelegen ribben (met overbrugging van 1-2 ribben). Deze spieren zijn betrokken bij uitadembewegingen. Zij worden geïnnerveerd door de nervi intercostales.


</doc>
<doc id="4113788" url="https://nl.wikipedia.org/wiki?curid=4113788" title="Bladvuur">
Bladvuur

Bladvuur ("Pseudomonas marginalis", synoniem: "Bacterium marginale") is een bodembacterie die onder andere bij witlof bladrot kan veroorzaken. De aantatsting treed vooral op onder warme en natte omstandigheden en wordt bevorderd door een hoog stikstofgehalte in de grond.

Door opspattend water komen de bacteriën op het blad terecht en dringen via de huidmondjes het blad binnen. De aantasting begint aan de randen van het blad en is te zien aan de zwarte verkleuring van de bladranden. Later kan het hele blad en het groeipunt aangetast worden. 

Op basis van 16S rRNA analyse is "P. marginalis" ingedeeld in de groep "Pseudomonas fluorescens".



</doc>
<doc id="4114061" url="https://nl.wikipedia.org/wiki?curid=4114061" title="Musculi levatores costarum">
Musculi levatores costarum

De musculi levatores costarum of ribbenheffers zijn spieren die betrokken zijn bij inademen. Ze strekken en bewegen de wervelkolom zijwaarts. 

Er wordt onderscheid gemaakt tussen twee typen ribbenheffers, namelijk de korte ("musculi levatores costarum breves" ) en de lange ("musculi levatores costarum longi" ) ribbenheffers. De korte ribbenheffers verlopen van de dwarsuitsteeksels van de wervels van de wervelkolom naar de eerstvolgende rib, terwijl de lange ribbenheffers verlopen van de dwarsuitsteeksels van de wervels naar twee ribben omlaag. De ribbenheffers worden geïnnerveerd door de nervi intercostales.


</doc>
<doc id="4114067" url="https://nl.wikipedia.org/wiki?curid=4114067" title="Musculus transversus thoracis">
Musculus transversus thoracis

De musculus transversus thoracis of dwarse borstkasspier is spier die ontspringt achter het borstbeen en verloopt naar de kraakbeenderen van de 2-6e rib. Deze spier heeft als functie om de borstkas te vernauwen bij uitademen. De spier wordt geïnnerveerd door de nervi intercostales.


</doc>
<doc id="4114487" url="https://nl.wikipedia.org/wiki?curid=4114487" title="Waterlong">
Waterlong

Waterlongen zijn twee boomvormig vertakte uitstulpingen van de endeldarm bij zeekomkommers, die zuurstof uit het zeewater opnemen in het watervaatstelsel. Ze zorgen ook voor de stofwisseling van mineralen en de uitscheiding van afvalstoffen.

De darm bezit zowel een dorsaal als een ventraal bloedvat. Het dorsale bloedvat vertakt naar vele bloedvaten die kunnen samentrekken en zo pompen als een hart. Ze vormen een plexus vanwaar het bloed zich in het ventrale bloedvat verzamelt. Rond de waterlongen zitten vele follikels (blaasjes) waar de bloedcellen zich verzamelen.

De waterlongen van zeekomkommers worden vaak 'bewoond' door parelvisjes, die aangetrokken worden door een stoffen die de zeekomkommer uitscheidt. Deze visjes schuilen overdag in de waterlongen en gaan 's nachts op zoek naar voedsel.


</doc>
<doc id="4116683" url="https://nl.wikipedia.org/wiki?curid=4116683" title="Camille Vangraefschepe">
Camille Vangraefschepe

Camille Victor Jules Vangraefschepe (Oostende, 11 april 1902 - Aat, 5 juli 1987) was een Belgisch volksvertegenwoordiger, senator en burgemeester.

Van Graefschepe promoveerde tot doctor in de geneeskunde en vestigde zich in Aat.

Hij werd politiek actief bij de Belgische Socialistische Partij. In Aat werd hij gemeenteraadslid in 1946 en was er burgemeester van 1947 tot 1962.

Hij werd verkozen tot socialistisch senator voor het arrondissement Doornik-Aat en vervulde dit mandaat tot in 1949. In 1949 werd hij verkozen tot volksvertegenwoordiger voor hetzelfde arrondissement en bleef dit tot in 1962.



</doc>
<doc id="4117325" url="https://nl.wikipedia.org/wiki?curid=4117325" title="Acute interne geneeskunde">
Acute interne geneeskunde

De acute interne geneeskunde is het nieuwste onderdeel van de interne geneeskunde en richt op de opvang en stabilisatie, diagnostiek en adequate aanvang van behandeling van volwassen patiënten met een acute presentatie van een inwendige ziekte en op de coördinatie en logistiek van deze zorg aan meerdere patiënten gelijktijdig.

Acute interne geneeskunde is ontstaan in het Verenigd Koninkrijk, waar het in 2003 werd erkend als subspecialisme van de interne geneeskunde. In Nederland werd in navolging van het Verenigd Koninkrijk in 2012 de acute interne geneeskunde eveneens erkend als subspecialisme. Inmiddels zijn er meer dan 100 internisten met het aandachtsgebied acute interne geneeskunde geregistreerd bij de MSRC.

De opleiding tot internist - acute geneeskunde duurt 6 jaar en kan worden gevolgd in alle Nederlandse academische ziekenhuizen. De eerste 4 jaar vormen de algemene opleiding tot internist. In de laatste 2 jaar vindt de differentiatie tot internist - acute geneeskunde plaats. Verplichte onderdelen van deze differentiatie zijn 16 maanden stage op de spoedeisende hulp en 4 maanden stage op de intensive care. Daarnaast worden meerdere trainingen op het gebied van opvang van acuut zieke patiënten gevolgd, uitgaand van de ABCDE-methodiek.


</doc>
<doc id="4118114" url="https://nl.wikipedia.org/wiki?curid=4118114" title="Dithianon">
Dithianon

Dithianon (ISO-naam) is een fungicide, dat in 1962 door het Duitse Merck AG werd geïntroduceerd. Het is een polycyclisch en heterocyclisch chinonderivaat met twee nitrilgroepen.

Het is werkzaam tegen een aantal bladziekten, waaronder schurft op appel- en perenbomen en bladvalziekte op aalbes en kruisbes. Het is minder werkzaam tegen valse meeldauw op wijnstokken en hop en niet werkzaam tegen echte meeldauw.

Dithianon bestaat uit bruine kristallen en is weinig oplosbaar in water. Het wordt gewoonlijk verkocht als een waterdispergeerbaar granulaat, dit zijn korreltjes die met water worden gemengd en dan verspoten.



</doc>
<doc id="4118327" url="https://nl.wikipedia.org/wiki?curid=4118327" title="Narcistische afweer">
Narcistische afweer

Narcistische afweer of narcistisch afweermechanisme is het proces waarbij de individu de geïdealiseerde aspecten van hem zelf overeind laat, maar de beperkingen ervan ontkent.
Narcistische afweer treedt vaak op in combinatie met de neiging tot stijf en totalitair gedrag, 
waarbij, bewust of onbewust, gevoelens van schaamte en schuldgevoel een rol spelen. 
Narcistische afweer behoort tot de afweermechanismen die al vroeg in de jeugd ontstaan, afhankelijk van het stressniveau die de persoon ervaart.
De mechanismen omvatten ontkenning, cognitieve dissonantie en projectie.
Splitting, soms als zwart-witdenken omschreven, is een ander mechanisme dat voorkomt onder narcisten: iedereen of elke situatie wordt bijvoorbeeld of als geheel slecht of als geheel goed gezien.
Narcistische afweer van een narcist met de typische overwaardering van zichzelf (egotisme) kan zich voordoen in elk stadium van ontwikkeling.

Een narcist doorloopt meestal een opeenvolging van afweermechanismes om pijnlijke gevoelens te ontladen totdat er een wordt gevonden die werkt.


</doc>
<doc id="4118514" url="https://nl.wikipedia.org/wiki?curid=4118514" title="Buis van Cuvier">
Buis van Cuvier

De buis van Cuvier is een door Georges Cuvier ontdekt orgaan in de endeldarm van zeekomkommers om zich te verdedigen.

Als de zeekomkommer aangevallen wordt, schiet hij langs zijn anus vanuit zijn buis van Cuvier tientallen tot honderden sterke, witte, kleverige holle draden af en ook het gif holothurine dat in de buis van Cuvier zit. Hij perst vloeistof in de holle draden, waardoor ze 20 tot 30 keer langer worden. De draden hechten als lijm in tien seconden met 30 tot 135 kPa. Ze kunnen de belager 30 h vasthouden.
De zeekomkommer vlucht dan weg en regenereert de buizen. Dit duurt 17 dagen bij de soort "Holothuria leucospilota" en vijf weken in de soort "Holothuria forskali".

De soorten "Holothuria", "Pearsonothuria" en "Bohadschia" hebben gladde, klevende buizen. De soort "Actinopyga" heeft geribde buizen die niet kleven. De soort "Pearsonothuria graeffei" schiet de buizen alleen in uiterste nood af.

De buizen van Cuvier bestaan van binnen naar buiten uit een epitheel aan de buitenkant, dan bindweefsel, dan twee lagen kringspieren en overlangse spieren, een laag bindweefsel en een mesotheel. Het mesotheel kleeft bij contact. Het mesotheel bestaat uit granulaire cellen en peritoneocyten.

Polynesiërs wikkelen de draden uit de buis van Cuvier om hun voeten om over koraalrif te lopen.


</doc>
<doc id="4123679" url="https://nl.wikipedia.org/wiki?curid=4123679" title="Teixobactine">
Teixobactine

Teixobactine is een antibioticum in de testfase dat werkzaam is tegen Grampositieve bacteriën, ook resistente stammen. De ontdekking werd gerapporteerd in januari 2015. Vooral de werkzaamheid tegen de MRSA-bacterie komt als geroepen. De veiligheid en werkzaamheid van het middel is tot nu toe alleen in muizen getest. Het middel belemmert de opbouw van de celmembranen van veel Grampositieve bacteriën.

Onderzoeker Kim Lewis en zijn collega Slava Epstein ontdekten het potentieel van de bacterie "Eleftheria terrae" met een toestel genaamd iChip ("isolation chip"). Het toestel sorteert individuele bacteriecellen die uit de grond gehaald worden in aparte "kamertjes", en het toestel wordt dan vervolgens opnieuw begraven in de grond. "Eleftheria terrae" is moeilijk in het laboratorium te kweken. 

Moleculen uit de grond kunnen zich in de iChip verspreiden, en dat laat de bacteriën toe te groeien in een meer natuurlijke omgeving met kennelijk essentiële voedingsstoffen dan op de conventionele manier met een voedingsbodem in een petrischaal. Er werd gebruikgemaakt van een grondmonster genomen in Maine, Verenigde Staten. Gemiddeld is slechts 1% van de microben in een grondmonster in staat om Petri-schaal te groeien. Met behulp de iChip wordt dat zo'n 50%.

De onderzoekers testten vervolgens 10000 bacteriekolonies om te zien of ze in staat waren de groei van Staphylococcus aureus te stoppen. Micro-organismen bestrijden elkaar immers in de natuur met chemische stoffen.
Dat onderzoek leverde 25 potentiële antibiotica op, en teixobactine, geproduceerd door "Eleftheria terrae", zag er van die 25 het meest veelbelovend uit.

Teixobactine blijkt actief te zijn op meer soorten grampositieve bacteriën waaronder "Staphylococcus aureus", enterococci en "Mycobacterium tuberculosis", maar ook op "Clostridium difficile" en "Bacillus anthracis". In een muizenproefdiermodel was het effectief in de bestrijding van methicilline-resistente "S. aureus" (MRSA) en "Streptococcus pneumoniae". De benodigde dosis is minder schadelijk dan die van vancomycine, het antibioticum dat gewoonlijk wordt gebruikt voor de behandeling van MRSA.
Teixobactine is niet effectief tegen gramnegatieve bacteriën.

Tot nu toe is geen resistentie aangetroffen bij "Staphylococcus aureus" of "Mycobacterium tuberculosis". Aangenomen wordt dat teixobactine meer bestand is tegen mutaties die tot resistentie leiden, vanwege het ongebruikelijke werkingsmechanisme: het binden aan de vetmoleculen waarvan mutatie minder waarschijnlijk is dan van eiwitten.

Begin 2015 werd voorzien dat toepassing op mensen zeker nog twee jaar op zich moet laten wachten. Hoge kosten en de risico’s die tegenwoordig verbonden zijn aan de ontwikkeling van een antibioticum maken dat farmaceutische producenten terughoudend zijn met investeren.

Het onderzoek werd gefinancierd door het National Institute of Health en Duitse onderzoeksbureaus. Northeastern University heeft een patent op de iChip methode van kweken en isoleren van bacteriën in situ in de bodem. In de bestaande antibiotica-klassen zijn eigenlijk geen opzienbarende nieuwkomers meer te verwachten, zo leert de ervaring van de afgelopen decennia. Het belang van de kweekmethode met de iChip is dat het nu mogelijk is andere klassen van antibiotica op te sporen. Ze gaven een licentie voor de octrooien van de iChip aan een beursgenoteerd bedrijf, NovoBiotic Pharmaceuticals, in Cambridge, Massachusetts, dat zo de octrooirechten heeft op alle verbindingen die worden opgespoord. Kim Lewis, de eerste auteur van het artikel in Nature, is een van de oprichters en is een betaald adviseur van dit bedrijf.


</doc>
<doc id="4124248" url="https://nl.wikipedia.org/wiki?curid=4124248" title="Zelfeuthanasie">
Zelfeuthanasie

Zelfeuthanasie is een vorm van zelfdoding waarbij een persoon niet geholpen wordt bij het uitvoeren daarvan, maar waarbij wel, vergelijkbaar met euthanasie, voordat de persoon overlijdt gesprekken gevoerd worden met naasten of andere personen die bij het overlijden betrokken of ook aanwezig kunnen zijn.

Het begrip ‘zelfeuthanasie’ is door psychiater Boudewijn Chabot geïntroduceerd in het boek "Uitweg. Een waardig levenseinde in eigen hand". Uit onderzoek blijkt dat dit niet zelden voorkomt.

Bij euthanasie dient een arts het dodelijke middel toe, doorgaans via een infuus. De arts heeft daarbij de regie. Bij zelfeuthanasie verzamelt iemand zelf, soms met hulp van naasten, een of een aantal middelen die in de juiste combinatie dodelijk zijn en dient die zichzelf toe. Bij zelfeuthanasie liggen het initiatief en de regie niet in de handen van de arts, maar geheel in handen van de patiënt zelf. Daarom is (in de Nederlandse situatie) de euthanasiewet niet van toepassing, en wordt dit ook niet gemeld bij de toetsingscommissie euthanasie.

Zowel bij zelfeuthanasie als in het geval van hulp bij zelfdoding neemt de patiënt zelf het dodelijke middel in of voert anderszins een handeling uit die tot diens eigen dood leidt, maar bij hulp bij zelfdoding ligt de regie in handen van de arts en bij zelfeuthanasie ligt deze volledig in handen van de patiënt.

Een zelfmoord vindt vrijwel altijd plaats in eenzaamheid en zonder dat anderen van tevoren op de hoogte worden gesteld, vaak impulsief en het lichaam wordt soms verminkt, zoals bij ophanging of springen. Zelfmoord is meestal zeer schokkend en belastend voor nabestaanden omdat het onaangekondigd gebeurt zonder dat het stervensproces wordt gevolgd of begeleid en zonder dat er afscheid wordt genomen. Bij zelfeuthanasie is er wel een voortraject waarbij andere mensen betrokken of in vertrouwen genomen worden. Er kan afscheid worden genomen en niet zelden zijn er ook mensen bij het overlijden aanwezig. Waar zelfmoord nogal eens een impulsieve daad is, is zelfeuthanasie dat niet, juist omdat er anderen bij het stervensproces betrokken zijn.

Bewuste versterving is het afzien van eten en drinken door stoppen met eten en drinken om het levenseinde te bespoedigen. Het oogmerk hiervan is vergelijkbaar met dat van zelfeuthanasie en ook hier worden anderen er doorgaans bij betrokken, maar bij versterving ontbreekt een direct uitgevoerde dodelijke handeling, en is het besluit nog enige tijd omkeerbaar: als de patiënt op andere gedachten komt en weer gaat eten en drinken dan overlijdt deze niet. Versterving wordt in de Nederlandse wet niet aangemerkt als zelfmoord maar als een natuurlijke dood.

In sommige gevallen kan er sprake zijn van een 'grijs gebied' tussen de verschillende termen, bijvoorbeeld als er wel een arts betrokken is maar die niet de regie heeft over het proces.

Er kunnen verschillende redenen zijn waarom iemand die niet verder wil leven kan kiezen voor zelfeuthanasie en niet voor suïcide, hulp bij zelfdoding of euthanasie:

Daartegenover staan argumenten waarom iemand die niet verder wil leven "niet" voor zelfeuthanasie zou kiezen:

Het Centraal Bureau voor de Statistiek publiceert elk jaar het aantal zelfdodingen waarin overlijden door zelfeuthanasie slechts beperkt is opgenomen. Dit blijkt uit het bevolkingsonderzoek van Chabot en uit het vijfde landelijke sterfgevallenonderzoek.

Juridisch gezien wordt – onder de Nederlandse wetgeving – zelfeuthanasie beschouwd als zelfdoding.
Zelfdoding is niet strafbaar en daarom is zelfeuthanasie – een zelfdoding met medeweten en/of in de aanwezigheid van naasten – dat ook niet. Maar hulp bij zelfdoding is wel strafbaar gesteld in artikel 294 van het Wetboek van Strafrecht. Hierop is alleen voor artsen een uitzondering gemaakt, in de euthanasiewet. Daarom moeten naasten in het geval van zelfeuthanasie aantonen dat zij geen strafbare hulp hebben geboden. De Hoge Raad heeft in 1995 een grens getrokken:

Zelfeuthanasie komt in de VS voor en wordt daar ‘rational suicide’ genoemd. Reeds in 1991 publiceerde Derek Humphry daarover "Final Exit". In Australië geeft Philip Nitschke informatie in het "Peaceful Pill Handbook".

Naast zelfeuthanasie met behulp van medicijnen, bestaan er andere methodes, bijvoorbeeld het inademen van een gas(mengsel) dat geen zuurstof bevat.


</doc>
<doc id="4124332" url="https://nl.wikipedia.org/wiki?curid=4124332" title="Boudewijn Chabot">
Boudewijn Chabot

Boudewijn Elise Chabot (Makassar, Nederlands-Indië, 26 mei 1941) is een Nederlandse psychiater-psychotherapeut die met name bekendheid kreeg vanwege zijn betrokkenheid in de maatschappelijke discussie omtrent het zelfgekozen levenseinde.

Chabot werd geboren als lid van de familie Chabot en zoon van prof. mr. dr. Hendrik Theodorus Chabot (1910-1970), hoogleraar Ethnologie en sociologie aan de Universiteit te Djakarta, en Joanna Cornelia Gerarda Maria Kortmann (1910-1994); over zijn vader publiceerde hij samen met zijn jongere broer Jarl in 1996 een biografische schets. Tijdens de Tweede Wereldoorlog was hij geïnterneerd in het burgerkamp Kampili op Zuid-Celebes. Hij trouwde in 1968; uit dit huwelijk werden 2 kinderen geboren. In 1981 ging het echtpaar uit elkaar.

Chabot studeerde geneeskunde aan de Universiteit van Amsterdam met als bijvak wetenschapsfilosofie.
Na zijn artsexamen in 1968 volgde hij de opleiding tot psychiater aan de Erasmus Universiteit met de specialisatie psychiatrische research aan het Maudsley Hospital in Londen. Daarna werkte hij als onderzoeker aan de faculteit psychologie van de UvA, als psychiater voor ouderen bij GGZ-instelling De Geestgronden, als consulent voor palliatieve thuiszorg in de regio Brugge en als vrijgevestigd psychiater-psychotherapeut in Retranchement (Zeeuws-Vlaanderen).

In 1993 kwam Chabot landelijk in de publiciteit in verband met hulp bij zelfdoding van een 50-jarige vrouw die niet lichamelijk ziek was. Zij had na de voortijdige dood van haar zoons een mislukte suïcidepoging gedaan met medicijnen en verzocht daarna Chabot om een dodelijk inslaapmiddel opdat zij niet voor een trein hoefde te sterven, maar humaan in bed en omringd door haar dierbaren. Chabot raadpleegde vier psychiaters die verschillend adviseerden en besloot ten slotte haar het dodelijk middel te geven. Direct na haar overlijden meldde Chabot dit aan justitie. Het Openbaar Ministerie legde de zaak voor aan de rechter die Chabot vrijspraak verleende. Het OM ging in hoger beroep. De Hoge Raad oordeelde: ‘wel schuldig, maar geen straf’ want, zo luidde de toelichting in het arrest: "De bron van het lijden doet niet af aan de mate waarin het lijden wordt ervaren." Vijf bekende Nederlanders, waaronder Hans Achterhuis en Willem Jan Otten, publiceerden scherpe kritiek op de euthanasie bij geestelijk lijden die Chabot had verleend.

Uit bezorgdheid over medicalisering van het sterven startte Chabot een jarenlang onderzoek naar levensbeëindiging in aanwezigheid van familie of vrienden zónder dat een arts hulp geeft: hoe vaak gebeurt het en met welke methode? Dat bleek veel vaker voor te komen dan uit de doodsoorzakenstatistiek van het CBS blijkt. Op dit empirische onderzoek promoveerde hij in 2007 cum laude aan de UvA bij socioloog Abram de Swaan op onderzoek naar ‘zelfeuthanasie’ met dodelijke medicijnen of door bewust versterven. Uit angst voor Justitie gebeurt dat nog vaak in het geheim waardoor het soms niet goed verloopt. Chabot betoogde als eerste dat zelfeuthanasie met dodelijke medicijnen, of bij hoogbejaarden door bewust stoppen met eten en drinken, meer kenmerken gemeen heeft met euthanasie door een arts dan met zelfdoding in eenzaamheid.

In de hierop volgende jaren heeft Chabot diverse publicaties en films gemaakt over zelfeuthanasie.

Met hulp van journalist Stella Braam schreef Chabot het handboek 'Uitweg. Een waardig levenseinde in eigen hand'. Artsenorganisatie KNMG zag hierin redenen om een handreiking te publiceren hoe artsen zorg kunnen verlenen bij ‘bewust versterven’. Chabot zat in de commissie die deze handreiking schreef.

In 2012 introduceerde Chabot heliumgas als legale mogelijkheid voor een zelfgekozen dood in de slaap en in aanwezigheid van familie. KRO Brandpunt maakte hierover in 2013 een uitzending. Chabot gaf in NRC Handelsblad en Trouw kritiek op de praktijk van euthanasie door sommige artsen bij psychiatrische en dementerende patiënten. Daarover sprak Paul Witteman met hem in het tv-programma Buitenhof.




</doc>
<doc id="4126908" url="https://nl.wikipedia.org/wiki?curid=4126908" title="MED-EL">
MED-EL

MED-EL is een internationaal technologiebedrijf dat onderzoek doet op het gebied van gehoorverlies en dat implanteerbare hoorsystemen ontwikkelt en produceert. Hiertoe behoren cochleaire implantaten, middenoorimplantaten, beengeleidingsimplantaten, hoorimplantaten met elektrische akoestische stimulatie en auditieve implantaten in de hersenstam. Het hoofdkantoor van het bedrijf is gevestigd in Innsbruck, Oostenrijk. Het bedrijf werd opgericht in 1990. MED-EL wordt geleid door mede-eigenaar Ingeborg Hochmair..

De Oostenrijkse wetenschappers Ingeborg en Erwin Hochmair ontwikkelden ’s werelds eerste meerkanaals micro-elektronisch cochleair implantaat. Het toestel werd voor het eerst geïmplanteerd in 1977 in Wenen en was een mijlpaal in de behandeling van doofheid.. De Hochmairs ontwikkelden de technologie verder en richtten in 1990 MED-EL op in Innsbruck, Oostenrijk. Sinds 2003 is de Amerikaanse fysioloog en bekroonde uitvinder Geoffrey R. Ball CTO van de business unit VIBRANT MED-EL .

In 2004 kregen Ingeborg en Erwin Hochmair het Eredoctoraat Geneeskunde van de Technische Universiteit München als “pioniers op het gebied van technologie voor slechthorenden” voor de ontwikkeling van het eerste meerkanaals cochleair implantaat met hybride technologie . In 2013 ontving Ingeborg Hochmair names het bedrijf de prestigieuze Lasker-De Bakey Clinical Medical Research Award in New York voor de ontwikkeling van het moderne cochleair implantaat.



</doc>
<doc id="4127538" url="https://nl.wikipedia.org/wiki?curid=4127538" title="Endoscopische derde-ventriculostomie">
Endoscopische derde-ventriculostomie

Endoscopische derde-ventriculostomie (E3V) is een operatieve behandeloptie voor hydrocefalus. Het is een procedure die wordt uitgevoerd met een kijkinstrument (endoscoop) waarbij het doel is hersenvochtcirculatie te herstellen.

In het brein bevinden zich hersenkamers, ook wel het ventrikelstelsel genoemd, gevuld met hersenvocht. Hersenvocht is zo helder als water waardoor het zeer geschikt is om kleine ingrepen in de hersenkamers uit te voeren met een endoscoop.

Voor het uitvoeren van een endoscopische derde-ventriculostomie wordt een boorgat gemaakt in de schedel waarna een endoscoop in de zijventrikel van het brein kan worden geïntroduceerd. Van de zijventrikel wordt via de overgang tussen zijventrikel en derde ventrikel (het foramen van Monro) de bodem van de derde ventrikel benaderd. 

Op de bodem van de derde ventrikel worden de twee belangrijke structuren geïdentificeerd. De ene structuur is een kuiltje in de bodem van de derde ventrikel (de recessus infundibularis, waar de steel van de hypofyse naar beneden daalt) en de andere zijn een tweetal kleine ronde lichaampjes (corpora mamillaria, maken deel uit van het limbisch systeem). Tussen deze structuren bevindt zich het deel van de bodem van de derde ventrikel waar een klein gaatje moet worden gemaakt (de ventriculostomie).

Onder het bewuste deel van de bodem van de derde ventrikel bevindt zich een met hersenvocht gevulde ruimte, een subarachnoïdale ruimte, namelijk de cisterna interpeduncularis (voor de hersenstam). In deze subarachnoïdale ruimte bevinden zich onder andere de hersenstam, een belangrijke slagader gelegen vlak vóór de hersenstam (de arteria basilaris) en andere perforerende arteriën van de hersenstam.

Door een werkkanaal van de endoscoop kan een instrument worden opgevoerd waarmee een kleine operatie kan worden uitgevoerd op de bodem van de derde ventrikel. Er wordt een gat gemaakt in de bodem (geperforeerd) en vervolgens wordt dit gat groter gemaakt (gedilateerd). Voor het perforeren en dilateren heeft de chirurg meerdere opties (o.a. 8-vormige balloncatheter, Fogarty ballon catheter, laser en Decq Forceps). Nadat de ventriculostomie is geplaatst kan het hersenvocht via de subarachnoïdale ruimte weer op natuurlijke wijze worden heropgenomen in de bloedbaan.

Directe postoperatieve complicaties zijn onder andere infectie, bloeding en lekkage van hersenvocht. Operatieve complicaties zijn onder andere bloeding (waarbij ruptuur van de arteria basilaris het meest ernstig is), en schade aan neurale structuren bij introductie van de endoscoop en navigatie in de ventrikels, onder andere aan de hypothalamus en de fornix (maakt deel uit van het limbisch systeem) waardoor bijvoorbeeld geheugenproblemen kunnen ontstaan. In zeldzame gevallen komt "late sudden deterioration" voor, waarbij de patiënt in korte tijd snel achteruitgaat en zelfs kan komen te overlijden. Het exacte mechanisme hierachter is niet bekend.

Er is een scoremodel gemaakt om in de kinderpopulatie een voorspelling te geven van de kans van slagen van behandeling met endoscopische derde-ventriculostomie. Dit scoremodel heet de "Endoscopic Third Ventriculostomy Success Score" (ETVSS). Met een drietal variabelen kan snel een schatting van de slagingskans worden gemaakt (zie ook onderstaande tabel). De variabelen zijn leeftijd, de oorzaak van de hydrocefalus (etiologie) en of er eerder is behandeld met een shunt. De betrouwbaarheid van deze score werd bevestigd in een studie van het Universitair Medisch Centrum Groningen.

Ter illustratie, als E3V wordt overwogen bij een elf jaar oud kind met aquaduct stenose die in het verleden met een shunt is behandeld, dan heeft de E3V bij deze patient een succes kans van 80%. Deze kans is berekend door 50 punten voor leeftijd, 30 punten voor etiologie en 0 punten voor shunt geschiedenis = 80 punten.

Voor behandeling van een hydrocephale patiënt heeft de neurochirurg grofweg twee opties. Naast de endoscopische derde-ventriculostomie is met name een shunt een veel gebruikte behandeling. Hierbij wordt het hersenvocht afgeleid van het brein naar bijvoorbeeld de buik (ventriculo-peritoneale shunt) of het hart (ventriculo-atriale shunt). Met name in de jongste leeftijdscategorie is het niet duidelijk welke behandeling het meest doeltreffend is. Hiervoor wordt vanaf 2013 een grote internationale studie waaraan een aantal centra meedoen uitgevoerd (International Infant Hydrocephalus Study).



</doc>
<doc id="4128728" url="https://nl.wikipedia.org/wiki?curid=4128728" title="Pachyostose">
Pachyostose

Strikt gedefinieerd is pachyostose een niet-pathologische botverdikking bij gewervelden, veroorzaakt door extra lagen compact bot. Het komt vaak samen voor met botverdichting (osteosclerose), waardoor de holten in het bot kleiner worden, en heet dan pachyosteosclerose. Vooral in de oudere literatuur wordt “pachyostose” echter vaak losjes gebruikt voor iedere vorm van botverdichting en/of –verdikking. Het komt vooral voor bij (semi-)aquatische gewervelden, maar ook wel bij landbewonende.

Bij waterbewoners als zeekoeien en Plesiosauria levert (of leverde) pachyostose ballast om de zwem- en/of duikeigenschappen te verbeteren.

De meeste soorten reuzenhert vertoonden opvallende pachyostose in onderkaak en schedel. Er wordt wel aangenomen dat dat diende om mineralen op te slaan voor de vorming van het enorme gewei. Veel soorten Dinocephalia en Pachycephalosauria hadden sterk verdikte schedelbotten, waarschijnlijk gebruikt bij onderlinge kopstootgevechten.



</doc>
<doc id="4130468" url="https://nl.wikipedia.org/wiki?curid=4130468" title="Désiré Van Mullem">
Désiré Van Mullem

Désiré Van Mullem (Maldegem, 20 augustus 1827 - aldaar, 29 september 1911) was een Belgisch politicus, doctor in de geneeskunde en bierbrouwer.

Hij werd geboren binnen een familie van bierbrouwers en jeneverstokers die oorspronkelijk in de West-Vlaamse hoofdstad Brugge woonde. Het was zijn vader Pieter (1792-1854) die zich als eerste in Maldegem kwam vestigen, waar hij in de Noordstraat de brouwerij Sint-Sebastiaan uitbaatte.

Van Mullem studeerde voor geneesheer en beoefende zijn praktijk in Maldegem. Onder meer in 1866, toen er in België een cholera-epidemie heerste.

Hij was gemeenteraadslid van Maldegem van 1863 tot 1903. Tijdens die periode was hij er burgemeester van 1871 tot 1879 en van 1885 tot 1889. Daarnaast was hij provincieraadslid in Oost-Vlaanderen van 1872 tot 1892.

Alhoewel hij reeds ontslag had genomen als raadslid zette hij in 1904 de gemeenteraad even buiten spel. Niet akkoord gaande liet hij - als eigenaar van het gemeentehuis - de deur van de gemeenteraadszitting dicht metselen.

Daarnaast baatte hij ook de brouwerij uit, die na zijn overlijden werd stopgezet. In 1859 huwde hij met Gudula Van de Velde uit Landskouter, die eveneens stamde uit een familie van stokers. De kinderen uit dit huwelijk werd ofwel kloosterling of priester. De familiewoning in de Noordstraat werd afgebroken en vervangen door een appartementsgebouw.


</doc>
<doc id="4130747" url="https://nl.wikipedia.org/wiki?curid=4130747" title="Atypisch hemolytisch-uremisch syndroom">
Atypisch hemolytisch-uremisch syndroom

Het atypisch hemolytisch-uremisch syndroom (aHUS) is een zeldzame, ernstige, systemische en levensbedreigende ziekte met slechte uitkomsten. aHUS treft zowel kinderen als volwassenen en gaat gepaard met trombotische microangiopathie (TMA). Bij TMA worden er bloedklonters in de kleine bloedvaten van het hele lichaam gevormd, wat kan leiden tot systemische complicaties in meerdere organen. aHUS wordt hoofdzakelijk veroorzaakt door chronische, ongeremde activering van het complementsysteem, een onderdeel van het immuunsysteem van het lichaam dat infecties bestrijdt en dienstdoet als endogene opruimmachine voor dode cellen. Normaal gezien reguleert het complementsysteem zich in hoge mate zelf met behulp van bepaalde eiwitten die de destructieve effecten ervan onder controle houden. Bij aHUS is die regulering echter verstoord, voornamelijk als gevolg van mutaties in complementregulerende eiwitten. Stoornissen in die reguleringsmechanismen kunnen leiden tot overmatige activering van het complementsysteem, wat vervolgens weer leidt tot schade aan het lichaamseigen weefsel. Een snelle diagnose van de ziekte en vroeg opstarten van de aangewezen behandeling verbetert de uitkomsten en kan de risico’s van TMA en de daaruit voortvloeiende levensbedreigende complicaties zoals nierfalen, een beroerte of hartaanval verminderen.

aHUS is een vorm van HUS (Hemolytisch-Uremisch Syndroom), bij kinderen goed voor slechts 5-10% van de gevallen, terwijl bij volwassenen de meeste HUS-patiënten aHUS hebben. De meeste HUS-gevallen bij kinderen worden veroorzaakt door een infectie met Shiga-toxineproducerende Escherichia coli-bacteriën, en deze vorm wordt STEC-HUS (soms ook wel D+ HUS) genoemd. In sommige publicaties wordt aHUS diarree-negatief hemolytisch-uremisch syndroom (D- HUS) genoemd. Deze naamgeving kan echter als misleidend worden beschouwd, aangezien tot 30% van de aHUS-patiënten zich wel met diarree presenteert. Er is voorgesteld om de term D- HUS niet meer te gebruiken.

aHUS kan geïsoleerd of familiaal zijn, en lijkt niet te variëren per ras, geslacht of geografisch gebied. Zoals verwacht bij een zeldzame ziekte, zijn gegevens over de incidentie van aHUS beperkt. Een Europees register met 167 pediatrische patiënten meldde 3,3 gevallen per miljoen kinderen, met lagere cijfers bij volwassenen. Een recente studie bij 214 patiënten met aHUS wijst op een vergelijkbare incidentie bij kinderen (41,6%) en volwassenen (58,4%). De website Orphanet (een portaal voor zeldzame ziekten en weesgeneesmiddelen) meldt een prevalentie van 1-9 per miljoen mensen.

aHUS wordt veroorzaakt door chronische, ongeremde complementactivering, waardoor schade aan endotheelcellen en eindorganen ontstaat. Bij gezonde volwassenen is het complementsysteem verantwoordelijk voor het aanvallen en vernietigen van pathogenen zoals bacteriën, virussen of aangetaste lichaamscellen en het verwijderen van celresten. Het bestaat uit 3 verschillende routes: de klassieke route, de lectine-route en de alternatieve route. De eerste twee routes worden gebruikt als gevolg van respectievelijk immuuncomplex- of micro-organismenbinding en de alternatieve route is constant actief en veroorzaakt daardoor een constante inductie van het celvernietigende ‘membrane attack complex’ (MAC). Daarom is het belangrijk voor het lichaam dat het complementsysteem nauwkeurig gereguleerd is, om te voorkomen dat het schade aan gezonde weefsels en organen aanricht. Genetische mutaties van complementregulerende eiwitten (bijv. CFH, CFB, CFI, MCP, CFHR 1/3 en trombomoduline) verstoren het delicate evenwicht van de complementroute bij aHUS. Continue, ongeremde complementactiviteit resulteert in beschadiging van endotheelcellen (cellen die de bloedvaten bekleden). De daaropvolgende aanhoudende activering van trombocyten en witte bloedcellen veroorzaakt TMA, en dientengevolge ischemie, en ontsteking van de bloedvaten tot onomkeerbare weefselschade, multi-orgaanfalen en vaak overlijden. De meeste mutaties hebben een penetrantie van circa 50% en omgevingsfactoren lijken eveneens een rol te spelen bij de pathogenese.

Bij aHUS worden vaak niet-specifieke klachten geuit zoals malaise en vermoeidheid. Meer dan de helft van de patiënten heeft nierschade met terminale nierinsufficiëntie (end-stage renal disease (ESRD)). Vaak voorkomende klachten en symptomen zijn een verhoogd creatininegehalte , oligurie, oedeem, hypertensie, een verlaagde geschatte glomerulaire filtratiesnelheid (eGFR) of proteïnurie.
Behalve de nieren kunnen ook andere systemen prodromale symptomen vertonen: 

Patiënten met aHUS hebben op lange termijn een slechte prognose. Tot 79% van de aHUS-patiënten overlijdt of heeft permanente nierschade binnen 3 jaar, ondanks het gebruik van ondersteunende zorg. 
Bij aHUS-patiënten met ESRD wordt een niertransplantatie zelden overwogen vanwege de hoge incidentie van een recidief van de ziekte en transplantaatfalen bij tot 90% van de patiënten met nieuwe TMA. Daarom ondergaan de meeste aHUS-patiënten met ESRD chronische dialyse, wat gepaard gaat met een slechte prognose. Bij patiënten met aHUS zijn wel gecombineerde lever-niertransplantaties geprobeerd, maar deze complexe ingreep levert een hoog mortaliteitspercentage op (één op de twee gevallen).

aHUS uit zich in klinische kenmerken van TMA (trombocytopenie, microangiopathische hemolyse en symptomen van orgaandisfunctie). aHUS is echter niet de enige ziekte die systemische TMA veroorzaakt, en daarom moet er een differentiaaldiagnose worden opgesteld. Ernstige TMA komt ook voor bij trombotische trombocytopenische purpura (TTP) en Shiga-toxineproducerende Escherichia coli hemolytisch-uremisch syndroom (STEC-HUS).
Na de bevestiging van TMA aan de hand van laboratoriumwaarden voor trombocytopenie, microangiopathische hemolyse en metingen van symptomen voor orgaandisfunctie, is het van cruciaal belang om de diagnose van de onderliggende oorzaak van de ziekte te stellen. Een test op ADAMTS13-activiteit kan TTP of aHUS bevestigen en een Shiga-toxinetest kan STEC-HUS opsporen:
In afwachting van de ADAMTS13-uitslag kunnen de serumcreatininespiegel (SCr) en het trombocytenaantal worden gebruikt om de ADAMTS13-activiteit bij patiënten met TMA te voorspellen. Een serumcreatininespiegel >150-200 μmol/l (>1,7-2,3 mg/dl) bij volwassenen of een trombocytenaantal >30.000/mm3 sluit de diagnose van ernstige ADAMTS13-deficiëntie en daarom TTP vrijwel uit.
Hoewel aHUS hoofdzakelijk een genetische ziekte is, heeft 30-50% van de patiënten geen vast te stellen genetische mutatie. Genetisch onderzoek is daarom een onbetrouwbare optie om de diagnose van de ziekte te stellen. Niet iedere bekende genetische mutatie heeft gevolgen voor de prognose. Daarom is genetisch onderzoek, in combinatie met de beperkte beschikbaarheid van het onderzoek vanwege de hoge kosten en doordat het zo lang duurt om de resultaten te analyseren, een ongeschikte methode voor de eerste beoordeling en aanpak van aHUS.

Hoewel PE/PI frequent wordt gebruikt, zijn er geen gecontroleerde studies over de veiligheid of werkzaamheid ervan bij aHUS. Bij sommige patiënten waren er wel verbeteringen in de hematologische uitkomsten, maar bij andere patiënten bleven de verstoorde complementregulatie en TMA bestaan ondanks PE/PI in het beginstadium. Dit kan te wijten zijn aan het feit dat PE/PI niet voldoende is om gemuteerde complementfactoren te verwijderen of een tekort aan factoren te vervangen, wat erop wijst dat PE/PI een beperkte klinische respons bewerkstelligt. 
De American Society for Apheresis doet een aanbeveling van graad 2C/zwak voor PE/PI als behandeling van aHUS, vanwege de ‘zwakke’ of ‘zeer zwakke’ bewijskracht voor het gebruik ervan.

Patiënten met aHUS en ESRD worden over het algemeen gedialyseerd, met daarbij een 5-jaarsoverlevingspercentage van circa 50%. Aangezien de systemische en ongeremde complementactivering bij aHUS-patiënten op dialyse blijft bestaan, hebben ze een meer uitgesproken complementactiviteit dan patiënten zonder aHUS. aHUS-patiënten op dialyse lopen nog steeds risico op TMA in andere organen. 

Ondanks niertransplantaties bij patiënten met aHUS in het verleden, doet een niertransplantatie niets aan de ongeremde complementactivering die tot progressieve, systemische TMA leidt. Afhankelijk van de genetische mutatie krijgt tot 90% van de patiënten met aHUS de ziekte na de niertransplantatie weer terug. Na de niertransplantatie zorgt de continue ongeremde complementactivering bij aHUS ervoor dat het transplantaat verloren gaat, wat bij de meeste patiënten niet kan worden tegengegaan met PE/PI. Een gecombineerd lever-niertransplantaat is slechts weggelegd voor heel weinig patiënten, omdat de aanvoer van degelijke organen beperkt is. Bovendien blijven de ontsteking en TMA in andere organen aanhouden en bestaat er een aanzienlijk risico op overlijden dat veel artsen en patiënten te hoog vinden. 

Eculizumab is een gehumaniseerd, monoklonaal antilichaam dat bindt aan de complementcomponent C5, die verantwoordelijk is voor activering van het ‘membrane attack complex’ (MAC), en zo de ongeremde activiteit van het terminale complement remt. Momenteel is eculizumab in de Europese Unie de enige complementremmer die is goedgekeurd voor de behandeling van aHUS bij volwassenen en kinderen. 


</doc>
<doc id="4130841" url="https://nl.wikipedia.org/wiki?curid=4130841" title="Normaledrukhydrocefalie">
Normaledrukhydrocefalie

Normaledrukhydrocefalie (Engels: "normal-pressure hydrocephalus" (NPH)) is een neurologische aandoening die wordt veroorzaakt door verminderde heropname van hersenvocht.

Het klachtenpatroon is erg typisch en bestaat uit loopproblemen, urine-incontinentie en geheugenproblemen. De aandoening kan worden behandeld met een shunt waarmee het hersenvocht van het brein wordt afgeleid naar een andere holte, zoals de buik of het hart. Een alternatieve behandeling is endoscopische derde-ventriculostomie.



</doc>
<doc id="4131060" url="https://nl.wikipedia.org/wiki?curid=4131060" title="Glycogeenstapelingsziekte type I">
Glycogeenstapelingsziekte type I

Glycogeenstapelingsziekte type I (GSD I), ook wel "Ziekte van Von Gierke" genoemd, is de meest voorkomende van de twaalf glycogeenstapelingsziekten. Deze zeldzame erfelijke stofwisselingsziekte is onderverdeeld in twee types: 


In 1929 werd door E. von Gierke, patholoog, de eerste patiënt beschreven met een ziekte die hij "hepato-nephromegalia glycogenica" noemde. Dit was de eerste beschreven patiëntencasus van de glycogeenstapelingsziekte type I. De patiënt had een vergrote lever en vergrote nieren. Von Gierke ontdekte dat deze waren vergroot door opstapeling van glycogeen.

In 1952 werd bewezen dat GSD I wordt veroorzaakt door het niet goed functioneren van het enzym glucose-6-fosfatase. Dit enzym zorgt mede voor de glycogeenafbraak en voor vorming van glucose uit vetten en eiwitten. Dit enzym maakt onderdeel uit van het G6Pase-systeem. Zowel het enzym G6Pase als het transportenzym G6P translocase zijn nodig voor de afbraak van glycogeen. Een niet functionerend G6Pase veroorzaakt GSD Ia (klassieke GSD I) en een niet functionerend G6P translocase veroorzaakt GSD Ib. 
Vroeger werd gedacht dat er ook een GSD Ic bestond, echter na onderzoek van het DNA bleek dit dezelfde ziekte te zijn als GSD Ib.

Beide types van GSD I zijn autosomaal recessieve ziekten.
Dit betekent dat wanneer allebei de ouders drager zijn van een afwijkend gen dat GSD type I veroorzaakt, er 25% kans is om een kind te krijgen met de ziekte GSD type I. Zelf hebben ze de ziekte niet en hebben ze 75% kans om een kind te krijgen zonder de ziekte. Wel is 2/3 van die kinderen ook drager van het gen, zonder hier klachten van te hebben.

De glucose-6-fosfatasedeficiëntie in GSD type Ia wordt veroorzaakt door een afwijkend gen dat gelokaliseerd is op chromosoom 17q21. Meer dan 85 afwijkingen van dit gen, ook wel mutatie genoemd, zijn geïdentificeerd. Bij sommige mutaties wordt er nog een kleine hoeveelheid van het enzym aangemaakt, waardoor de symptomen milder zijn.

De glucose-6-fosfaat-translocasedeficiëntie in GSD type Ib wordt veroorzaakt door een mutatie gelokaliseerd op chromosoom 11q23. Hiervan zijn meer dan 81 verschillende mutaties geïdentificeerd. De expressie van dit gen vindt in verschillende weefsels plaats zoals de lever, spieren, alvleesklier en stamcellen van het bloed. Dit verklaart mede de verschillen in ziektepresentatie tussen GSD type Ia en type Ib.

De incidentie van GSD type I is 1 op 100.000 levend geboren kinderen. Dat betekent dat er in Nederland ieder jaar 1 à 2 kinderen worden geboren met GSD type I. 80% Van de patiënten heeft GSD type Ia en 20% van de patiënten heeft type Ib.

GSD type Ia wordt veroorzaakt door een tekort van het glucose-6-fosfatase (G6Pase) enzym. GSD type Ib wordt veroorzaakt door een tekort van het glucose-6-fosfaat translocase een transporter. Deze tekorten leiden tot het onvermogen om glucose-6-fosfaat om te zetten in glucose. Normaal verloopt dat via de glycogenolyse en de gluconeogenese, maar bij GSD I zijn deze beide processen aangedaan.

Sommige zuigelingen presenteren zich met ernstige hypoglykemieën, maar meestal presenteren zuigelingen zich bij 3-4 maanden met een uitgezette buik door een vergrote lever (hepatomegalie) en onvoldoende ontwikkeling; zowel motorisch als cognitief.
De hypoglykemieën kunnen ontstaan wanneer een zuigeling 2-4 uur niet gevoed is. Aangezien zuigelingen in de eerste maanden van hun leven vaak om de 4 uur gevoed worden, krijgen zij meestal nog geen hypoglykemieën en valt de ziekte vaak de eerste maanden nog niet op. Wel stapelt het glykogeen zich op in de lever en wordt deze groter; dit wordt vaak ontdekt door de huisarts of consultatiebureau-arts.

Onbehandelde of onderbehandelde kinderen hebben typisch "poppengezicht" met volle wangen en dunne armen en benen. 

De complicaties en symptomen die kunnen ontstaan zijn:

Daarbij hebben patiënten met GSD type Ib risico op:

Deze complicaties kunnen voorkomen of verminderd worden door het volgen van een strikte behandeling.

Onderzoek naar een glycogeenstapelingsziekte zal pas gebeuren wanneer er klinisch sterke aanwijzingen zijn. 
Symptomen zoals hypoglykemiën, hepatomegalie en een afwijkende groei kunnen aanleidingen zijn om verder onderzoek te doen. 

Bij GSD type I kunnen afwijkende bloedwaardes worden gevonden:

Bij een sterke verdenking op GSD type I kan er genetische diagnostiek worden gedaan. Hierbij wordt gekeken naar de DNA-afwijkingen die voor de ziekte GSD type Ia of Ib zorgen. 
Er kan ook een biopt van de lever worden genomen, maar dit is een invasief onderzoek en wordt liever vermeden.

De symptomen van GSD type I kunnen ook lijken op andere ziektes. De differentiaaldiagnose van GSD type I is:

Er is nog geen behandeling voor GSD I die de ziekte kan genezen, wel kunnen de symptomen van de ziekte behandeld worden.
De behandeling is er op gericht om hypoglykemiën te voorkomen en te streven naar een zo normaal mogelijke bloedglucosespiegel. 

Vaak kleine porties eten is een veel gebruikte oplossing om hypoglykemiën te voorkomen. Afhankelijk van de ernst van de ziekte moet er om de 2-4 uur gegeten worden. 

's Nachts wordt er vaak gebruikgemaakt van sondevoeding. Sondevoeding kan gegeven worden via de neus, maar als lange termijn oplossing wordt er vaak gekozen voor een PEG-sonde. Hierbij loopt er tijdens de nacht continu een nauwkeurig afgemeten hoeveelheid voeding de maag in waardoor hypoglykemiën worden voorkomen.

Complexe koolhydraten, of zetmeel, bestaan uit complexe ketens van glucose en koolhydraten die in de natuur dienen als voedselreserve voor planten. Deze grote moleculen worden in het lichaam afgebroken tot kleinere koolhydraat moleculen en zijn hierdoor een tragere energiebron. De complexiteit van deze koolhydraten en daarmee de traagheid van de energiebron wordt ingedeeld door middel van de glykemische index. Hoe lager de glykemische index, hoe trager de energiebron en hoe langer het duurt voordat er een hypoglykemie optreedt.

60-70% Van het dieet moet uit complexe koolhydraten bestaan. Voorbeelden van complexe koolhydraten zijn brood, deegwaren, aardappelen, maïs etc. 10-15% van het dieet moet bestaan uit eiwitten en 10-15% uit vetten.

Maiszetmeel, ook wel bekend als maizena, is een zeer complex koolhydraat en hierdoor een zeer trage energiebron. Wanneer pure maiszetmeel gegeten wordt, zonder dit te verwarmen of verhitten, kan dit 3-4 uur dienen als energiebron. Maiszetmeel snacks kunnen worden gegeten als overbrugging tussen maaltijden of 's nachts als vervanging van de nachtelijke sondevoeding.

Te vermijden voedingsmiddelen zijn sucrose en fructose.



</doc>
<doc id="4142150" url="https://nl.wikipedia.org/wiki?curid=4142150" title="Amslerrooster">
Amslerrooster

Het amslerrooster is een rooster met horizontale en verticale lijnen, dat gebruikt wordt om het centrale gezichtsveld te testen. Het rooster is sinds 1945 in gebruik, en werd ontwikkeld door Marc Amsler, een Zwitserse oogheelkundige aan de ogenkliniek van de Universiteit Zürich. Het amslerrooster is een eenvoudig diagnose-instrument voor het detecteren van oogafwijkingen, veroorzaakt door vervormingen in het netvlies (retina), vooral aan de gele vlek (macula lutea) bij LMD of leeftijdsgebonden maculadegeneratie, of de gezichtszenuw (nervus opticus) en de verbinding met de hersenen. 

In de test kijkt de persoon met elk oog afzonderlijk naar het donkere puntje in het midden van het rooster. Patiënten met maculadegeneratie zien in het centrum golvende lijnen, of sommige lijnen lijken te ontbreken.

Amslerroosters zijn te verkrijgen bij oogartsen, optometristen, of via websites, en zijn nuttig voor een eenvoudige zelftest.

Het originele amslerrooster is zwart, op witte achtergrond. Een kleurenversie met blauw en geel rooster is gevoeliger, en kan gebruikt worden om een hele reeks gezichtsstoornissen te detecteren.



</doc>
<doc id="4145471" url="https://nl.wikipedia.org/wiki?curid=4145471" title="Cistus incanus">
Cistus incanus

Cistus incanus is een plant uit de zonneroosjesfamilie ("Cistaceae"). 

Deze cistusroos is een typische plant uit de mediterrane omgeving, de maquisbiotoop. 
De rijk vertakte, groenblijvende struik komt het meest voor in het oosten van het Middellandse Zeegebied. De plant wordt tot 1 m hoog. De takken en bladeren hebben een fluweelachtige beharing. De bladeren zijn groen tot grijsgroen. De bladvorm is eirond met een gladde of golvende rand. De bladnerven zijn van boven ingedrukt en onder geribbeld. De bloeiwijze is eindstandig. De bloemen met een doorsnede tot 6 cm hebben roze, wat kreukelige bloembladeren. Het hart is geel. De bloeitijd is van april tot juni. De zaaddoos is opgebouwd uit vijf segmenten.

In Griekenland wordt deze plant in gedroogde vorm gebruikt als kruidenthee. De 'thee' is ook elders in Europa te verkrijgen in apotheken en natuurvoedingswinkels. Aan dit infuus wordt door liefhebbers een medicinale, met name antivirale, werking toegeschreven die echter door wetenschappers nog niet eenduidig bevestigd is. De plant bevat veel polyfenol (o.a. proanthocyanidine en flavonoïde) die werken als adstringentia. Het infuus kan inwendig en uitwendig gebruikt worden en wordt onder andere toegepast ter behandeling van diarree, huidziektes en ook tegen griep.



</doc>
<doc id="4150602" url="https://nl.wikipedia.org/wiki?curid=4150602" title="Gabriele Falloppio">
Gabriele Falloppio

Gabriele Falloppio (Modena, 1523 - Padua, 9 oktober 1562), ook wel Fallopius, was een van de belangrijkste anatomen van de zestiende eeuw.

Falloppio's familie was van verarmde adel, waardoor hij hard moest werken voor zijn opleiding. In 1542 werd hij, door financiële problemen, een geestelijke en werd seculiere kanunnik aan de kathedraal van Modena. Hij studeerde geneeskunde aan de universiteit van Ferrara, op dat moment een van de beste medische scholen in Europa.



</doc>
<doc id="4159982" url="https://nl.wikipedia.org/wiki?curid=4159982" title="Fomivirsen">
Fomivirsen

Fomivirsen (merknaam: Vitravene) is een antisense antiviraal geneesmiddel dat wordt gebruikt tegen een infectie met het cytomegalovirus (CMV) bij patiënten met een niet goed functionerend immuunsysteem (afweersysteem) zoals aidspatiënten. 

Fomivirsen is een mRNA Antisense-gen dat het voor mensen schadelijke cytomegalievirus (CMV) onschadelijk kan maken. Door de binding aan het complementaire mRNA wordt de translatie van het mRNA van het virus geblokkeerd en daardoor wordt de genexpressie verhinderd voor de aanmaak van het IE86 en IE55 proteine.

Fomivirsen was het eerste gesynthetiseerde middel uit de groep van de oligonucleotiden. In 1998 werd het middel toegelaten door de Food and Drug Administration (FDA) in de Verenigde Staten en een jaar later ook in Nederland door het CBG.


</doc>
<doc id="4160047" url="https://nl.wikipedia.org/wiki?curid=4160047" title="Junín (virus)">
Junín (virus)

Het Junin virus is een virus dat behoort tot de familie van de Arenavirussen en wordt verspreid door knaagdieren. 

Het Junin virus werd bekend in 1958 in Argentinië.

Het Junin virus behoort tot de groep enkelstrengs RNA-virussen en bestaat uit een virusomhulsel met negatieve sense RNA ( (-)ssRNA-virussen ).

De verspreiding gebeurt door knaagdieren. 

Belangrijke symptomen zijn inwendige bloedingen, koorts, huiduitslag en krampen. De letaliteit is tussen de 10 en 20 %.



</doc>
<doc id="4160229" url="https://nl.wikipedia.org/wiki?curid=4160229" title="Abdominale intercostale neuralgie">
Abdominale intercostale neuralgie

Abdominale intercostale neuralgie (Engels: "Abdominal cutaneous nerve entrapment syndrome", ACNES) is een vaak ernstige, maar ongevaarlijke neuropathische vorm van buikpijn of eigenlijk buik"wand"pijn, die ontstaat door beknelling van de eindtakjes van zenuwen die door de buikspieren heen naar de huid gaan.

De aandoening is vrij onbekend, en daardoor gebeurt het vaak dat de juiste diagnose niet of pas heel laat gesteld wordt, waardoor mensen veelal in een eindeloze medische (onderzoeks)molen verstrikt raken. Vaak wordt door artsen gedacht dat er sprake is van 'spastische darmen', of 'functionele buikklachten'.

De incidentie van (acute) abdominale intercostale neuralgie wordt geschat op 1:4500 patiënten per jaar in Nederland. De aandoening wordt vooral gezien bij jongvolwassen vrouwen, maar komt in alle leeftijdscategorieën voor.

Naast pijn ervaren veel patiënten ook allerlei zogenaamde 'pseudoviscerale klachten', die tot extra verwarring omtrent de diagnose kunnen leiden. Zo klaagt men over een vol en opgeblazen gevoel, pijn bij eten en daardoor slechte eetlust, misselijkheid, veranderd ontlastingspatroon, etc..

Een typisch verschijnsel is dat de pijn verergert door aanspannen van de buikspieren. Daardoor blijft de patiënt het liefst rustig stilliggen. Veel mensen met deze aandoening kunnen ’s nachts niet goed op de aangedane zij liggen.

Als eraan gedacht wordt, is de diagnose eenvoudig te stellen door een gericht en gedegen lichamelijk onderzoek: op één specifiek punt is er pijn die verergert bij aanspannen van de buikspieren, zoals bij het in liggende houding heffen van het hoofd (symptoom van Carnett). Bijna altijd zijn er subtiele veranderingen waarneembaar in de gevoelskwaliteiten van de huid in de omgeving van het pijnpunt: verminderd gevoel, of juist overgevoelig, verminderd gevoel voor koude, en opvallend gevoelig bij licht knijpen in de huid (pinch-test).

Ten slotte kan de pijn verdwijnen door een diagnostische injectie met wat verdovingsvloeistof, zoals lidocaïne, precies gericht geplaatst op het pijnlijk “triggerpunt".

Omdat het neuropathische pijn betreft, werken vele soorten pijnstillers niet, wel sommige typische zenuwpijnmedicamenten.

De behandeling bestaat uit diverse injecties ter plaatse met een lokaal verdovingsmiddel, waardoor één derde van de patiënten pijnvrij wordt. Soms helpt het om corticosteroïden toe te voegen aan deze injectie.

Bij patiënten met hardnekkige pijn die ondanks deze behandeling klachten blijven houden, wordt geadviseerd om de aangedane zenuwtakjes door te snijden ('neurectomie'). Dit is effectief bij twee derde van de aangedane personen.

Bij patiënten bij wie dit niet helpt, of bij diegenen bij wie de pijn terugkomt (10%) na een aanvankelijke succesvolle periode, wordt een tweede zogenaamde 'achterste neurectomie' geadviseerd. Het gunstige effect wordt dan gezien bij 50% van deze patiënten.


</doc>
<doc id="4163119" url="https://nl.wikipedia.org/wiki?curid=4163119" title="Bart Lambrecht">
Bart Lambrecht

Bart Lambrecht (Gent, 19 april 1968) is een Belgisch arts en immunoloog. Hij wordt gezien als een autoriteit op het gebied van astma en allergieën. 

Lambrecht studeerde geneeskunde aan de Universiteit Gent. Hij raakte gefascineerd door de immunologie van astma en allergie en doctoreerde met onderzoek naar de werking van de antigeen presenterende dendritische cel in astma. Dit bood belangrijke inzichten in hoe ons immuunsysteem reageert en antistoffen aanmaakt. Voor dit onderzoek werd hij onderscheiden met verschillende prijzen.

In 1998 trok hij naar de Erasmus Universiteit in Rotterdam, waar hij zich specialiseerde in longziekten en fundamenteel onderzoek voerde, niet alleen naar astma, maar ook naar griep en longkanker. In 2006 werd hij hoogleraar immunopathologie aan het medisch centrum dat aan de universiteit verbonden is. 

In 2011 werd hij directeur van één van de zeven departementen van het Vlaams Instituut voor Biotechnologie. Dit centrum bestudeert de aspecten van ontstekingsziekten vanuit een moleculair en celbiologisch perspectief, met het doel om nieuwe manieren van diagnose en behandeling te ontdekken, gebaseerd op biotechnologie.

Lambrecht is ook hoogleraar longziekten aan de Universiteit Gent en houdt zich voornamelijk bezig met patiënten met ernstig astma en afweerstoornissen. In 2014 won hij de Francquiprijs, de hoogste Belgische wetenschappelijke onderscheiding. 


</doc>
<doc id="4174484" url="https://nl.wikipedia.org/wiki?curid=4174484" title="Tulatromycine">
Tulatromycine

Tulatromycine is een diergeneeskundig middel. Het is een macrolide-antibioticum met drie aminegroepen in het molecuul. Vandaar wordt het aangeduid als een "triamilide".

Tulatromycine mag toegediend worden aan rundvee en varkens. Het wordt per injectie toegediend. Het mag niet gebruikt worden bij dieren die melk voor menselijke consumptie produceren. De merknaam is "Draxxin" van Zoetis (voorheen Pfizer Animal Health).

De ATCVet-code is QJ01FA94.

Tulatromycine wordt gebruikt voor de behandeling en preventie van respiratoire aandoeningen bij het rund (BRD, "bovine respiratory disease"). Dit zijn aandoeningen geassocieerd met de bacteriën "Mannheimia haemolytica", "Pasteurella multocida", "Histophilus somni" en "Mycoplasma bovis".

Het kan ook gebruikt worden voor de behandeling van infectieuze bovine keratoconjunctivitis (IBK) geassocieerd met "Moraxella bovis". Dit is een besmettelijke oogziekte die vooral bij kalveren voorkomt.

Bij varkens kan het gebruikt worden voor de behandeling en preventie van respiratoire aandoeningen bij het varken (SRD, "swine respiratory disease") die geassocieerd zijn met "Actinobacillus pleuropneumoniae", "Pasteurella multocida", "Mycoplasma hyopneumoniae" en "Haemophilus parasuis".


</doc>
<doc id="4175108" url="https://nl.wikipedia.org/wiki?curid=4175108" title="Alexander Cools">
Alexander Cools

Alexander ("Lex") Rudolf Cools (Den Haag, 1941 – Nijmegen, 7 september 2013) was een Nederlandse gedragsfarmacoloog.

Hij promoveerde in 1973 aan de Radboud Universiteit Nijmegen, waar hij tot zijn pensioen in 2006 hoogleraar was. In 2014 verscheen ter nagedachtenis een speciaal nummer van het wetenschappelijk tijdschrift "Behavioural Pharmacology". Cools was een van de oprichters van de European Behavioural Pharmacology Society (EBPS) en was de tweede voorzitter van deze vereniging. In 2003 kreeg hij van de EBPS de Distinguished Achievement Award uitgereikt. Cools was in 1976 de eerste die het bestaan van meerdere vormen van de dopamine receptor voorspelde, een in essentie correcte claim die aanvankelijk algemeen werd afgewezen. Naast zijn werk op het gebied van de neurotransmitter dopamine werd Cools voornamelijk bekend vanwege zijn werk op het gebied van de basale ganglia.


</doc>
<doc id="4177588" url="https://nl.wikipedia.org/wiki?curid=4177588" title="Hydrocele">
Hydrocele

Een hydrocele, waterbreuk of hydrokèle is een goedaardig gezwel in de balzak.

De teelbal is omgeven door vocht. Wanneer te veel vocht rond de teelbal verschijnt, spreekt men van een waterbreuk of hydrocele (ὕδωρ = water en κήλη = breuk). Dit komt voor wanneer het buikvlies dit vocht niet voldoende opslorpt. De oorzaak van een hydrocele is onbekend, al kan het vaker voorkomen bij personen die geopereerd zijn aan een liesbreuk. Behandeling is niet strikt noodzakelijk, al zal uit praktische overwegingen daar vaak voor gekozen worden. 


</doc>
<doc id="4179307" url="https://nl.wikipedia.org/wiki?curid=4179307" title="Syndroom van Rieger">
Syndroom van Rieger

Het syndroom van Rieger is een aangeboren afwijking met afwijkingen aan het gezicht, de ogen en het gebit. Het is een erfelijke afwijking die autosomaal dominant overerft. Naar schatting 1 op de 200.000 mensen heeft het syndroom van Rieger.

Het gelaat van patiënten met het syndroom van Rieger is karakteristiek met een brede neusrug, een geprononceerde bovenrand van de oogkasholte (margo supraorbitalis) en een onderontwikkelde bovenkaak.

De belangrijkste kenmerken zijn:

Het is nog niet helemaal duidelijk op welk chromosoom deze mutatie ligt; er zijn verschillende patiënten met mutatie op de lange arm van chromosoom 4 en 13.


</doc>
<doc id="4186120" url="https://nl.wikipedia.org/wiki?curid=4186120" title="Ontwikkelingsachterstand">
Ontwikkelingsachterstand

Het begrip ontwikkelingsachterstand zoals het in de ontwikkelingspsychologie gebruikt wordt, betreft een onder de norm blijven van de groei van mensen op geestelijk of lichamelijk gebied.

Een kind ontwikkelt zich lichamelijk en geestelijk op allerlei gebieden en op zijn eigen tempo. Een kind kan bijvoorbeeld later gaan lopen of praten dan andere kinderen. Wanneer een kind achterloopt in de ontwikkeling is er sprake van een ontwikkelingsachterstand. Een kind kan een ontwikkelingsachterstand op één gebied hebben of op meerdere gebieden. 

In Nederland heeft 1 op de 60 kinderen een ontwikkelingsachterstand. 1 op de 250 kinderen heeft een ernstige ontwikkelingsachterstand. 

Van een normale ontwikkeling is sprake als een kind alle fasen doorloopt naar de volwassenheid op het gebied van motoriek, groei, sociaal-emotionele vaardigheden en spraak/taal. Bij een normale ontwikkeling worden alle zogenoemde mijlpalen behaald en ondervindt een kind geen (grote) problemen in de (psycho)motorische ontwikkeling. In Nederland wordt op het consultatiebureau de ontwikkeling van een kind bijgehouden aan de hand van het Van Wiechenschema. Met het Van Wiechenschema wordt op een systematische manier de ontwikkeling van een kind in kaart gebracht. Het doel van het Van Wiechenonderzoek is om bij elk kind tot de leeftijd van 5 jaar het tempo en de kwaliteit van de psychomotorische en neurologische ontwikkeling te volgen. Tevens is het doel om vroegtijdig ontwikkelingsstoornissen op te sporen. 






Ieder kind ontwikkelt zich individueel. De een is sneller met lopen, de ander sneller met praten. Als het kind echter de beschreven mijlpalen (volgens het Van Wiechenschema) niet behaald heeft op de leeftijd waarop dit gebruikelijk is, dan is er sprake van een algehele ontwikkelingsachterstand. Ieder kind ontwikkelt zich individueel, daarom wordt in het ontwikkelingsonderzoek een ruime marge genomen voor er van een ontwikkelingsachterstand wordt gesproken. Hieronder staan enkele soorten ontwikkelingsachterstanden benoemd:


De oorzaak van een ontwikkelingsachterstand kan erfelijk zijn, ontstaan zijn door invloeden van buitenaf (niet erfelijke factoren: familie-omstandigheden, alcohol, roken, drugsgebruik, ongeval e.d.) of een combinatie van erfelijke en niet-erfelijke factoren. 

Een huisarts of consultatiebureauarts kunnen een ontwikkelingsachterstand signaleren en kinderen met een ontwikkelingsachterstand doorverwijzen naar een (kinder)fysiotherapeut, (kinder)logopedist of (kinder)arts of specialist. Er zijn diverse ontwikkelingsonderzoeken zoals het Van Wiechenschema om de ontwikkelingsachterstand vast te stellen. Daarnaast kan er ook onderzoek worden gedaan naar de (efelijke) oorzaak van de ontwikkelingsachterstand: neurologische onderzoeken, chromosomenonderzoek, metabool onderzoek of DNA onderzoek.. Als de oorzaak van een ontwikkelingsachterstand niet kan worden gevonden door een kinderarts of specialist, dan zijn er in Nederland een aantal centra (Sylvia Toth Centrum in het Wilhelmina Kinderziekenhuis in Utrecht en de Koala poli van het Radboud UMC Amalia Kinderziekenhuis in Nijmegen) waar een onbegrepen ontwikkelingsachterstand verder kan worden onderzocht.



</doc>
<doc id="4187472" url="https://nl.wikipedia.org/wiki?curid=4187472" title="Blunt (cannabis)">
Blunt (cannabis)

Een blunt is een met cannabis (wiet en/of hasj) gevulde sigaar. Een blunt wordt meestal 'puur' gerookt, zonder toevoeging van extra tabak.

De term blunt was oorspronkelijk de verkorte populaire benaming van een bepaalde sigaar van het Amerikaanse sigarenmerk Phillies, maar is sinds de jaren tachtig de aanduiding voor feitelijk alle soorten cannabissigaren.

Er zijn twee manieren om een blunt te rollen: met speciale bluntvloeitjes oftewel 'bluntwraps' (die met of zonder smaakje worden verkocht in tabakszaken, coffeeshops, smartshops en headshops) of door een normale sigaar in de lengte open te snijden, de tabak eruit te halen en de opengesneden sigaar vervolgens te vullen met wiet en/of hasj en daarna dicht te plakken.

In sigarettenrook zitten ruim 40 giftige tot zeer giftige stoffen. Daarvan zijn koolmonoxide, teer en nicotine de belangrijkste. Bovendien geeft roken een beduidend hogere kans op rookverslaving en vele ziekten en aandoeningen dan wanneer men niet rookt. Uit onderzoek blijkt dat het roken van wiet en/of hasj (al dan niet vermengd met tabak) op zich niet schadelijker is voor de gezondheid dan het roken van "normale" tabak, maar dat de manier waarop het gebruikt wordt wel schadelijker is. Velen denken dat als men de rook langer inhoudt, men meer THC opneemt, maar dat is onjuist. Uit onderzoek van tabaks- en cannabisrook is gebleken dat beide praktisch evenveel koolmonoxide, tolueen en benzeen bevatten.

Het roken van een blunt heeft ten opzichte van een joint onder meer als voordeel dat men geen tip nodig heeft. Doordat een blunt langzamer opbrandt, kan men er langer van roken en kan men (desgewenst) een blunt met meer mensen delen dan een gewone joint. Een van de nadelen is dat een blunt iets moeilijker te rollen is, doordat een plakrand ontbreekt. Doordat een blunt meestal 'puur' gerookt wordt, voelt de rook (iets) scherper aan in de keel.



</doc>
<doc id="4205150" url="https://nl.wikipedia.org/wiki?curid=4205150" title="Ivacaftor">
Ivacaftor

Ivacaftor, merknaam Kalydeco, is een speciaal ontwikkeld geneesmiddel door de firma Vertex Pharmaceuticals samen met de Amerikaanse Cystic Fibrosis Foundation. Het is het eerste geneesmiddel dat de onderliggende oorzaak van de taaislijmziekte aanpakt. Het wordt wel een wondergeneesmiddel genoemd en het kreeg de titel mee van het belangrijkste geneesmiddel van 2012. Keerzijde is dat het middel maar bij 3-5% van de patiënten werkt. Dit effect is wel weer van tevoren voorspelbaar aan de hand van het genetisch profiel. Het middel ontving in Nederland in 2014 de Galenusprijs.

Ivacaftor versterkt het cystische fibrose transmembraanconductieregulator (CFTR)-eiwit. Het verhoogt in vitro de CFTR-kanaal-'gating', waardoor het chloridentransport wordt versterkt. Het exacte mechanisme waarmee ivacaftor de 'gating'-activiteit van normale en sommige mutante CFTR-vormen versterkt is niet bekend. Er wordt een significante verbetering in de longfunctie (FEV1) gezien. Het is echter alleen toepasbaar in een beperkte groep van patiënten van 6 jaar (per 2016 beschikbaar vanaf 2 jaar) en ouder die een van de volgende 'gating-' (klasse-III-)mutaties in het CFTR-gen hebben: G551D, G1244E, G1349D, G178R, G551S, S1251N, S1255P, S549N of S549R.

De standaarddosering is 2 maal daags 1 tablet, in te nemen met vet voedsel. Grapefruitsap, pomerans en andere geneesmiddelen, die sterk interacteren met het CYP3A4 , doen de dosering veranderen. Ook leverfunctiestoornis heeft invloed op de dosering. Sterke CYP3A4-remmers kunnen een forse besparing geven door verlaging van de toedieningsfrequentie van dit dure geneesmiddel.

Over de hele wereld zijn er protesten over de kostprijs van het geneesmiddel, ruim $300.000 per jaar. En dat is voor een geneesmiddel dat levenslang moet worden doorgeslikt en dus niet blijvend geneest. In Nederland loopt de aanvraag voor vergoeding sinds september 2014.


</doc>
<doc id="4206224" url="https://nl.wikipedia.org/wiki?curid=4206224" title="Mensenetende boom">
Mensenetende boom

Mensenetende boom kan verwijzen naar legendarische planten, die groot genoeg zijn om een persoon of groot dier op te eten. Voor het bestaan van dergelijke organismen is geen wetenschappelijk bewijs en behoort derhalve tot het domein van de pseudowetenschappen als de cryptozoölogie. De grootste wetenschappelijk beschreven vleesetende plant is de Nepenthes rajah. Deze bekerplant heeft kruiken die 15 cm hoog kunnen worden met een inhoud van maximaal 3,5 liter. Deze soort vangt zelden zoogdieren.

Het vroegst bekende verslag van een mensenetende boom komt uit een artikel, geschreven door Edmund Spencer van de New York World. Spencers artikel verscheen voor het eerst in de dagelijkse editie van de New York World op 25 april 1874 en nog een keer in de wekelijkse editie van de krant, twee dagen later. In het artikel was een brief gepubliceerd door een vermeende Duitse ontdekkingsreiziger genaamd “Karl Liche” (later ook gespeld als Carl Liche). In de brief gaf hij een verslag van een offer dat hij meemaakte toen hij in op Madagaskar was. Het offer werd uitgevoerd door de “mkodo-stam’’. Dit verhaal werd later ook door andere kranten uitgebracht, zoals the South Australian Register van 27 oktober 1874 , die het verhaal nog bekender maakte. De volgende beschrijving van de boom werd gegeven:
De slanke delicate palpi, met de woede van uitgehongerde slangen, trilde even boven haar hoofd en toen, alsof het een instinct had met demonische intelligentie, spoelden de tentakels rond en rond haar hals en armen; toen, terwijl haar verschrikkelijke geschreeuw en steeds meer verschrikkelijk gelach harder en wilder werden en veranderen in een gorgelend gekreun, rezen de ranken, als grote groene slangen, met brute energie en helse snelheid. Ze klapten zich in en vouwde haar, vouw naar vouw. Steeds strenger met wrede snelheid en woeste vasthoudendheid zoals dat van anaconda’s die zich werpen op hun prooi.

De boom kreeg meer publiciteit door: ‘Madagascar, Land of the Man-eating Tree’, een boek door Chase Osborn, die gouverneur van Michigan is geweest. Osborn claimde dat de inboorlingen en de missionarissen van Madagaskar wisten van deze afschuwelijke boom, en hij herhaalde ook het verslag van Liche hierboven.
In zijn boek uit 1955, 'Salamanders and other Wonders', stelde wetenschapsauteur Willy Ley dat de Mkodo, Carl Liche en de Madagaskarboom allemaal verzinsels waren.

In het boek ‘Sea and Land’ (1887), van J.W. Buel, wordt over de Ya-te-veo ("Ik-zie-je") plant geschreven dat hij afkomstig is uit Afrika en Midden-Amerika en dat hij "stengels" heeft die lijken op ‘grote slangen die in een boze discussie zijn, soms heen en weer schietend alsof het een denkbeeldige vijand aanvalt’, terwijl het probeert een mens te verslinden.

William Thomas Stead, redacteur van het maandblad 'Review of Reviews', publiceerde een artikel dat een kort verhaal behandelde dat in het Lucifer magazine gevonden zou zijn, waarin een plant uit Nicaragua beschreven werd. Door de indianen daar werd de plant ‘’Valstrik van de Duivel’’ genoemd. Deze plant zou in staat zijn "om het bloed van elk levende wezen op te drinken, dat haar dodelijke aanraking voelt."

De heer Dunstan, bioloog, die onlangs is teruggekeerd uit Midden-Amerika, waar hij bijna twee jaar heeft gespendeerd aan het bestuderen van de flora en fauna van het land, vertelt over de moerassen die de grote meren van Nicaragua omringen. Dunstan maakte deel uit van een botanische en entomologische expeditie. Op een zeker moment hoorde hij zijn hond in de verte in doodsangst janken. Hij rende naar de plek waar het gejank vandaan kwam. Heer Dunstan was omringd door een perfect netwerk van, wat leek op touwachtig weefsel van wortels en vezels. De inheemse expeditieleden, die er nu ook bij waren komen staan, uitten de grootste afschuw voor de wijnstok, die zij de 'Valstrik van de Duivel' noemden en zij waren vol van verhalen over zijn dodelijke krachten. Dunstan kon maar weinig te weten komen over de aard van de plant, omdat de plant moeilijk in bedwang te houden was. Men kon alleen aan zijn greep ontkomen door hem weg te scheuren, waarbij huid en soms zelfs vlees meeging. Meneer Dunstan kon in ieder geval met zekerheid zeggen dat de zuigkracht uit ontelbaar veel zuigmondjes komt die normaal gesproken dicht zijn, maar opengaan om voedsel in ontvangst te nemen. Als zijn vangst een dier is, zuigt hij het bloed uit het karkas of als dat niet lukt laat hij het weer vallen.

Een onderzoek van Steads review heeft vastgesteld dat er geen artikel gepubliceerd is met een dergelijk onderwerp in het Lucifer magazine. Het verhaal in ‘Reviews of Reviews’ bleek dus een verzinsel te zijn.



</doc>
<doc id="4206233" url="https://nl.wikipedia.org/wiki?curid=4206233" title="Äitiyspakkaus">
Äitiyspakkaus

Het äitiyspakkaus, Fins voor "moederschappakket", is een babyuitzet die aanstaande moeders in Finland van de overheid krijgen. In de doos zitten eerste benodigdheden voor pasgeboren kinderen. De doos wordt verstrekt door Kela, de overheidsinstelling voor sociale zekerheid die ook de uitkeringen voor pensioenen, werkloosheid en meer uitkeert.

Op de bodem van de doos ligt een matrasje, waardoor deze ook kan dienen als wiegje. Ook een matrashoes, dekbed, dekentje en laken zitten erin. Daarnaast bevat het kinderkleding die neutraal is van kleur, zodat het zowel bij jongens als meisjes past. Tussen de kleding bevinden zich rompertjes, sokjes en luiers, maar ook winterkleding zoals een mutsje en handschoentjes. Verder zijn er benodigdheden aan toegevoegd als een tandenborstel, washandje, luiercrème, nagelschaartje, thermometer en speelgoed.

De inhoud van de doos wijzigde in de loop van de jaren met de gewoonten van de Finnen mee. Aanvankelijk werden stoffen en naaigerei in de doos gedaan, toen het nog gewoon was om kleren zelf te maken. Inmiddels zijn deze vervangen door kant-en-klare kleertjes. Ook maakten de katoenen luiers plaats voor wegwerpluiers.

De babyuitzet werd in 1938 voor het eerst verstrekt aan gezinnen met een laag inkomen. Vanaf 1949 werd het beleid gewijzigd en sindsdien hebben alle aanstaande moeders recht op deze starterskit. Moeders zijn niet verplicht de doos te accepteren, maar kunnen ook om een contant bedrag van 140 euro (stand 2013) ontvangen waarmee ze zelf voorzien in de benodigdheden. Rond 95% van de moeders kiest echter voor het starterspakket. Ouders van een tweede kind zien geregeld af van het pakket.

Een verplichting die erbij hoort, is dat de moeder voor het eind van de vierde maand zwangerschap een arts of kliniek moet hebben bezocht. Omdat het pakket ook als wiegje gebruikt kan worden, verdween meer en meer de gewoonte van ouders om het kind bij hen in bed te laten slapen.

In de jaren dertig had het land te maken een hoog kindersterftecijfer met 65 sterftegevallen per duizend baby's. Door de verschillende maatregelen wist het land dit cijfer in de decennia erna drastisch te keren. Inmiddels kent Finland een van de laagste sterftecijfers onder baby's.

In februari 2012 kregen Victoria van Zweden en haar man Daniël een babyuitzet van Finland cadeau en een jaar later viel de beurt aan de Britse prins William met zijn vrouw Kate.


</doc>
<doc id="4213758" url="https://nl.wikipedia.org/wiki?curid=4213758" title="Hogeweyk">
Hogeweyk

Hogeweyk is een beschermde woonbuurt voor mensen met de ziekte van Alzheimer en/of dementie, gebouwd in 2009, van het verpleeghuis Hogewey in de gelijknamige wijk aan de noordwestkant van de stad Weesp in Noord-Holland.

Er zijn 23 wooneenheden voor 150 bewoners. Elk van de woongroepen, met 6 tot 8 bewoners, heeft één van de zeven levensstijlen: ambachtelijk, christelijk, cultureel, Goois, huiselijk, stads of Indisch. Het geheel heeft een oppervlakte van ruim 1 hectare (12.000 m) en ziet er aan de binnenkant uit als een dorpje met een straat, pleintje, café, restaurant, supermarkt, kapperszaak en theater. De woningen liggen aan de buitenrand van het gebied maar hebben hun deuren naar de straat aan de binnenkant.

Er is internationaal veel aandacht geweest voor de opzet van dit project, waarbij Amerikaanse media het project hebben vergeleken met de fim The Truman Show (1998).

Er zijn verscheidene nominaties en prijzen toegekend aan het project, zowel uit de wereld van de zorg als van de architectuur.



</doc>
<doc id="4215130" url="https://nl.wikipedia.org/wiki?curid=4215130" title="Kennemer Gasthuis">
Kennemer Gasthuis

Het Kennemer Gasthuis (afgekort: "KG") was een ziekenhuis in Haarlem, de provinciehoofdstad van Noord-Holland.

Het is ontstaan in 1991 uit een fusie van het "Elisabeth Gasthuis" (EG) in Schalkwijk, het Sint Johannes de Deoziekenhuis in Haarlem en het "Zeeweg Ziekenhuis" in IJmuiden. In de het begin van de 21e eeuw werd een nieuwe vestiging gebouwd in Haarlem-Noord. Na de opening hiervan in 2006 werden de locaties IJmuiden (Zeeweg) en Johannes de Deo gesloten.

Het Kenemer Gasthuis is sinds 2006 op twee plekken te vinden:
Op beide plekken zijn poliklinische afdelingen (voor medische behandelingen zonder overnachting) en een eerste-hulp-afdeling ("spoedpost Zuid Kennemerland").

De directie, de operatiekamers en de laboratoria zijn gevestigd in de locatie Zuid aan de Boerhaavelaan.

Nadat er op 1 mei 2014 een bestuurlijke fusie plaatsvond tussen het Kennemer Gasthuis en het Spaarne Ziekenhuis, zullen deze instellingen op 22 maart 2015 juridisch fuseren, waarna zij samen het ""Spaarne Gasthuis"" vormen. De beide ziekhuisinstellingen werkten al samen in het "Linnaeusinstituut".

In januari 2015 heeft de uitvaartmaatschappij Yarden een groot schilderij, "Gezicht op het Spaarne" uit 1974, van de Haarlemse kunstenaar Poppe Damave geschonken aan het KG. Het in de locatie Zuid opgehangen in de gang naar de poliklinische afdelingen. In de gang naar de verpleegafdelingen hing al een ander Gezicht op het Spaarne van Damave.



</doc>
<doc id="4221814" url="https://nl.wikipedia.org/wiki?curid=4221814" title="Mesna">
Mesna

Mesna (natrium 2-sulfanylethaansulfonaat) is een zwavelhoudende organische verbinding die gebruikt wordt als adjuvans bij chemotherapie. De naam is een acroniem afgeleid van 2-mercapto-ethaan-sulfonaat natrium. Het middel staat op de lijst van onontbeerlijke geneesmiddelen van de Wereldgezondheidsorganisatie.

Mesna is een adjuvans bij chemotherapie met cyclofosfamide of ifosfamide. Het is een tegengif voor de giftige metaboliet oxazafosforine van deze stoffen, die hemorragische cystitis kan veroorzaken, dit is een vergiftiging van de blaas en de lagere urinewegen die kan resulteren in hevige bloeding.

Mesna is beschikbaar in de vorm van tabletten voor orale toediening en als een oplossing voor injectie. Men krijgt gewoonlijk een intraveneuze injectie met mesna tijdens de chemotherapie en in de uren nadien tabletten voor verdere behandeling.

Mesna wordt ook gebruikt als expectorans, meer bepaald als mucolyticum (longslijm-oplossend middel). De ATC-code hiervoor is R05CB05. Voor deze toepassing wordt het verkocht als inhalatievloeistof die verneveld wordt in de luchtwegen. De merknaam is in dit geval "Mistabron".



</doc>
<doc id="4233442" url="https://nl.wikipedia.org/wiki?curid=4233442" title="Niet-invasieve prenatale test">
Niet-invasieve prenatale test

NIPT (niet-invasieve prenatale test) is een term die wordt gebruikt in de moderne geneeskunde, meer bepaald in de gynaecologie bij het onderzoek naar chromosoom-afwijkingen.

NIPT is een prenatale test die wordt uitgevoerd bij de zwangere vrouw, naar de aanwezigheid van het downsyndroom bij de foetus. Maar kan ook gebruikt worden om te testen bij het edwardssyndroom en het patausyndroom. Het onderzoek wordt uitgevoerd op het bloed van de moeder bij het moment dat het reeds DNA bevat van het kind, meestal vanaf de tiende week van de zwangerschap. De NIPT is een veilig(er) alternatief voor de vruchtwaterpunctie en de vlokkentest die een hoger risico op complicaties inhouden. Bovendien kent de test veel minder fout-positieve en fout-negatieve uitslagen in vergelijking met de combinatietest. De test is wel duurder dan de combinatietest. 

In België wordt de kostprijs van de NIPT-test, intussen verlaagd tot 390 euro, nog niet terugbetaald door de algemene ziekteverzekering. Sommige ziekenfondsen betalen wel een deel ervan terug

In Nederland loopt in maart 2016 een testonderzoek via het OLVG (Amsterdam).


</doc>
<doc id="4234297" url="https://nl.wikipedia.org/wiki?curid=4234297" title="Bacteriochlorofyl">
Bacteriochlorofyl

Bacteriochlorofyl is een chlorofyl in bepaalde fotosynthetiserende bacteriën, waarmee energie in de vorm van licht opgevangen wordt, maar waarbij geen zuurstof vrij komt. Het opgevangen licht heeft een andere golflengte dan die bij planten en cyanobacteriën.

Bacteriochlorophyllen "a", "b" en "g" zijn bacteriochlorinen. Ze hebben een bacteriochlorine macrocyclische ring met twee gereduceerde pyrroolringen (B en D). Bacteriochlorophyllen "c", "d", "e" en "f" zijn chlorinen. Ze hebben een chlorine macrocyclische ring met een gereduceerde pyrroolring (D).


</doc>
<doc id="4235534" url="https://nl.wikipedia.org/wiki?curid=4235534" title="Wet van Liebig">
Wet van Liebig

De wet van Liebig of wet van het minimum komt op het volgende neer: de opbrengst van een gewas is volgens de wet van het minimum, dat wil zeggen dat de opbrengst wordt bepaald door de voedingsstof die relatief het minste aanwezig is. Deze voedingsstof heet dan "limiterend". Dit is een bijzonder geval van een beperkende factor.

In 1840 publiceerde Justus von Liebig het boek "Organische chemie en de toepassing in landbouw en fysiologie" waarin hij de zouten opsomt, die een plant als voeding nodig zou hebben. Deze zouten moesten volgens hem in de juiste verhouding aanwezig zijn. De grootte van de oogst wordt bepaald, door dat element dat t.o.v. de andere noodzakelijke elementen maar minimaal aanwezig is. De opbrengst (groei) hangt af van de bouwstof die er het minst aanwezig is. Onafhankelijk van de hoeveelheid van alle andere stoffen bepaalt die ene bouwstof dan de maximale groeisnelheid. De groeisnelheid is dus maximaal als ten minste aan alle groeifactoren voldaan wordt. Als er dus één bouwstof ontbreekt, bijvoorbeeld fosfaat (PO) of stikstof (NO), dan kan de plant slechts zo snel groeien als die bouwstof toelaat.



</doc>
<doc id="4243198" url="https://nl.wikipedia.org/wiki?curid=4243198" title="Metaboloon">
Metaboloon

Een metaboloon is een tijdelijk complex van eiwitten dat een grotere structuur vormt met de functie van het uitvoeren van een aantal op elkaar volgende metabole omzettingen. Het complex wordt door niet-covalente interacties bij elkaar gehouden en bestaat uit enzymen en andere eiwitten zoals membraaneiwitten en eiwitten van het cytoskelet. Het metaboloon concept is terug te lijden naar naar werk uit 1970 door Kuzin van de USSR Academy of Sciences, en overgenomen in 1972 door Srere van de Universiteit van Texas voor enzymen van de tricarbonzuur cyclus. Kurganov en Lyubarev werkte het idee uit voor een complex van glycolytische enzymen, en Clarke later in the jaren 70. De naam metaboloon werd in 1985 voor het eerste gebruikt, door P. Srere.


</doc>
<doc id="4243989" url="https://nl.wikipedia.org/wiki?curid=4243989" title="Rhabdomyosarcoom">
Rhabdomyosarcoom

Het rhabdomyosarcoom is een weke delen tumor (of sarcoom) die voornamelijk voorkomt bij kinderen en adolescenten. Het ontstaat uit embryonale cellen die uit kunnen rijpen naar spiercellen. Het is de meest voorkomende weke-delen-tumor bij kinderen en kan bijna op elke plek in het lichaam ontstaan. Sarcomen komen bij 6 tot 8 op de 1.000.000 kinderen voor en 60% hiervan zijn rhabdomyosarcomen. De meest voorkomende types zijn het embryonaal- en het alveolair rhabdomyosarcoom.

De symptomen van het rhabdomyosarcoom zijn afhankelijk van de lokalisatie waar de tumor zich bevindt en zijn meestal het gevolg van druk van de tumor op omliggende weefsels of organen.

De diagnose rhabdomyosarcoom kan eigenlijk alleen worden gesteld door tumorweefselonderzoek. Hiervoor zal een stukje weefsel of biopt worden afgenomen van de tumor. Van tevoren zal door middel van röntgenonderzoek, een echografie, MRI, CT, PET scan en/of botscan worden beoordeeld waar de tumor zich precies bevindt, hoever hij is doorgegroeid en of er aanwijzingen zijn voor uitzaaiingen.

De behandeling van deze tumor is bijna altijd een combinatiebehandeling. Eerst volgt chemotherapie om de tumor kleiner te maken en eventuele uitzaaiingen te voorkomen of te behandelen. Daarna volgt de zogenaamde lokale behandeling waarbij er een operatie plaatsvindt om de tumor te verwijderen eventueel gecombineerd met lokale bestraling. Daarna volgt vaak opnieuw chemotherapie eventueel gevolgd door uitwendige bestraling.


</doc>
<doc id="4250354" url="https://nl.wikipedia.org/wiki?curid=4250354" title="Chlorin">
Chlorin

Chlorin is een grote heterocyclische aromatische ring, die bestaat uit een kern met drie pyrrolen en een pyrroline aan elkaar gekoppeld met vier =CH-verbindingen.

Vanwege hun lichtgevoeligheid worden chlorinen gebruikt bij experimentele fotodynamische therapie.

Bacteriochlorinen en isobacteriochlorinen zijn vergelijkbare verbindingen maar met twee pyrrolen en twee pyrrolinen in de ring.

Chlorofyllen zijn magnesium bevattende chlorinen en zijn het lichtgevoelige pigment in bladgroenkorrels.



</doc>
<doc id="4250756" url="https://nl.wikipedia.org/wiki?curid=4250756" title="Herman Verduyn">
Herman Verduyn

Herman Theophiel David Verduyn (Koksijde, 16 juni 1919 - Leuven, 6 juni 1986) was een Belgisch volksvertegenwoordiger.

Verduyn was getrouwd met Marthe Campo en ze hadden drie kinderen. Hij werd in 1968 verkozen tot Volksunie-volksvertegenwoordiger voor het arrondissement Leuven en vervulde dit mandaat tot in 1971. Hij werd opgevolgd door Willy Kuypers.

Hij was gepromoveerd tot doctor in de geneeskunde aan de Katholieke Universiteit Leuven en werd gewoon hoogleraar aan zijn universiteit, tot aan het emeritaat in 1984. Vanaf 1952 begon hij, als eerste aan zijn universiteit, te doceren over urologie. Dit werd vanaf 1962 een afzonderlijke discipline. 



</doc>
<doc id="4254222" url="https://nl.wikipedia.org/wiki?curid=4254222" title="Ernstige psychische aandoening">
Ernstige psychische aandoening

Het begrip ernstige psychische aandoening, ook ernstige psychiatrische aandoening en afgekort als EPA, is een afgebakende standaardterm binnen de geestelijke gezondheidszorg. Het begrip is overgenomen van het Engelse ""serious (ook: severe) mental illness"" (SMI).

Internationaal verschillen de afbakeningen van het begrip licht. Een Nederlandse consensusgroep, samengesteld uit een brede waaier van specialisten, kwam op basis van een internationaal literatuuronderzoek tot een duidelijke afbakening van het begrip EPA:
Patiënten in remissie kunnen toch beschouwd worden als EPA-patiënten als het risico voor recidief aanwezig blijft en blijvende opvolging aangewezen is. Wanneer een patiënt 5 jaar in remissie is (symptomatisch en functioneel), wordt het risico op terugval als laag ingeschat, zodat de betrokkene niet meer tot de EPA-groep wordt gerekend.

Soms wordt het begrip ernstige psychische aandoening voorbehouden voor psychotische stoornissen, doch dit is niet volgens de definitie. Meerdere psychiatrische diagnosen kunnen onder de term vallen. Schizofrenie valt in ongeveer 90% van de gevallen onder EPA, andere psychosespectrumstoornissen in ongeveer 60%, bipolaire stoornis in 40%, persoonlijkheidsstoornissen, pervasieve ontwikkelingsstoornissen en druggebruik in 30%, alcoholmisbruik, depressie en angststoornissen in ongeveer 10% van de gevallen.

In 2012 was ongeveer 6% van de volwassenen in Nederland in begeleiding bij de geestelijke gezondheidszorg. Ongeveer 1,5% had een ernstige psychische stoornis; dit stemt overeen met ongeveer 160.000 personen.

Mensen met een ernstige psychische aandoening lopen op verschillende terreinen hogere risico's dan anderen en hebben langdurig specifieke begeleiding en ondersteuning nodig. Zo hebben ze een hoger risico op verslavingsproblemen in combinatie met een andere stoornis. Deze mensen hebben ook een sterk verhoogd risico op problemen op vlak van werken, wonen en andere levensgebieden. Projecten als "Mensen met mogelijkheden" streven er onder meer naar om mensen met een ernstige psychische aandoening toch werk te kunnen bieden. Het project ontwikkelde hiervoor een multidisciplinaire richtlijn "Werk en ernstige psychische aandoeningen". Omdat zorgmijding een reëel risico vormt ontwikkelde de Nederlandse Inspectie voor de Gezondheidszorg normen voor hulpverlening aan deze groep en onderzocht de toepassing ervan. Heel wat gemeenten bleken in 2013 hieraan nog niet te voldoen. Ook in andere landen, zoals de Verenigde Staten, blijkt adequate zorg bieden aan deze doelgroep al vele jaren een probleem.

Om opvolging van EPA-patiënten te verbeteren, wordt routine outcome monitoring aanbevolen. Er wordt aanbevolen om systematische opvolging te doen van de psychiatrische symptomen (via enkele items van de HoNOS, PANSS of BPRS), van verslaving, somatiek en algemeen functioneren (via de HoNOS of CANSAS), de zorgbehoeften (via de CANSAS), de levenskwaliteit (via de MANSA of de Lancaster Quality of Life Scale) en de tevredenheid met de zorg (via de GGZ-thermometer of de CSQ).



</doc>
<doc id="4254978" url="https://nl.wikipedia.org/wiki?curid=4254978" title="All Saints University of Medicine">
All Saints University of Medicine

De Aureus University School of Medicine (voorheen de All Saints University of Medicine) is een universiteit, gespecialiseerd in geneeskunde, die gevestigd is op het eiland Aruba. De universiteit beschikt over een campus.

De studenten komen vooral uit Noord-Amerika. Om de titel "Doctor of Medicine" te behalen studeren zij eerst twintig maanden op de universiteit om vervolgens twee jaar verder te studeren aan Amerikaanse of Canadese ziekenhuizen, waar de universiteit een partnerrelatie mee onderhoudt.

De universiteit werd opgericht in 2004. 


</doc>
<doc id="4258212" url="https://nl.wikipedia.org/wiki?curid=4258212" title="Vaatwandstijfheid">
Vaatwandstijfheid

Vaatwandstijfheid, of arteriële stijfheid, is een van de vroegst waarneembare manifestaties van verslechterende structuur en functie van de slagaderlijke vaatwand. Met name de centrale (grote) slagaderen zijn onderhevig aan deze veranderingen. Pathologische verstijving van de slagaderen wordt "arteriosclerose" genoemd (niet te verwarren met "atherosclerose".) Verscheidene studies hebben aangetoond dat een verhoogde vaatwandstijfheid een onafhankelijke voorspeller is van hart- en vaatziekten (HVZ) en sterfte in het algemeen.

Slagaderen (arteriën) zijn bloedvaten die het bloed van het hart naar de weefsels vervoeren. Daarnaast dienen ze als een buffer om het pulsatiele karakter van de bloedstroom, veroorzaakt door de samentrekkingen van het hart, om te zetten in een constante bloedstroom. Dit wordt het "Windkessel"-effect, of windketeleffect, genoemd. Verstijving van de slagaderen heeft als gevolg dat het hart harder moet pompen om een adequate bloedstroom te onderhouden en dat deze bufferfunctie minder goed werkt. Deze gevolgen zijn waar te nemen als een verhoging van de bloeddruk in het algemeen (hypertensie), een verhoging van de polsdruk en een versnelling van de polsgolf.

De structuur van de slagaderwand is niet overal gelijk. Elastische bestanddelen (elastine) zijn bijvoorbeeld veel meer terug te vinden dicht bij het hart (zoals het beginstuk van de aorta) en stijvere bestanddelen (collageen) zijn meer terug te vinden verder verwijderd van het hart (zoals de slagaderen in het been.) Collageen is veel stijver dan elastine. Bij het ouder worden is de slagaderwand onderhevig aan slijtage. Het elastine breekt en rafelt in de loop der tijd door het pulsatiele karakter van de hartslag en wordt door het lichaam vervangen door het stijvere collageen (verschillende soorten) en/of wordt de lokale collageenstructuur verstevigd door "crosslinking" van nabijgelegen collageenvezels.

Bij diverse aandoeningen kan de spiermassa in de vaatwand toenemen (hypertrofie) en leiden tot verstijving.

Atherosclerose is een specifieke vorm van arteriosclerose waarbij de slagaderwand op bepaalde plaatsen dikker en harder wordt als gevolg van een ontstekingsreactie. De ontstekingsreactie veroorzaakt plaque-vorming die een lokale verstijving geeft van de slagaderwand. De gevolgen van atherosclerose gaan verder dan alleen verstijving van de wand (o.a. trombose, embolie, turbulentie). Atherosclerose wordt in de volksmond 'aderverkalking' genoemd. Dit is een verkeerde term daar het altijd slagaderen (arteriën) betreft en nooit aderen (venen). Daarnaast is verkalking slechts een onderdeel van atherosclerose.

Bij verstijving van de slagaderwand zal het hart harder moeten pompen om een adequate bloedstroom naar de weefsels te onderhouden en wordt het pulsatiele karakter van de hartslag minder goed opgevangen. Dit kan leiden tot verdikking van de hartspier (linkerventrikelhypertrofie), hoge bloeddruk in het algemeen (hypertensie), een versnelling van de polsgolf en een verhoging van de polsdruk (cf. geïsoleerde systolische hypertensie). Samen met bepaalde afwijkingen in de vetstofwisseling kunnen deze veranderingen leiden tot ontstekingen in de vaatwand en uiteindelijk tot atherosclerose.

Het hart is een spier. Net als elke andere spier wordt zij groter en sterker bij een toegenomen belasting over een langere periode. In de grote bloedsomloop is het de linker kamer (ventrikel) die in de pompfunctie voorziet. De verdikking van de linkerkamer wordt linkerventrikelhypertrofie genoemd. Door de verdikking wordt het voor de kransslagaderen steeds lastiger het hart te voorzien van voldoende voedingsstoffen en zuurstof. De vraag is groter door de toegenomen arbeid van het hart en het aanbod is kleiner door de toegenomen spanning in de wand van het hart (cf. wet van Laplace). Dit kan uiteindelijk leiden tot linker hartfalen.

De effecten van de vaatwandstijfheid op de bloeddruk zijn complex. Niet alleen wordt de druk verhoogd doordat het hart harder moet pompen. De vorm en snelheid van de drukgolf worden eveneens beïnvloed. Als het linkerventrikel samentrekt wordt naast een bepaalde hoeveelheid bloed (slagvolume) ook een drukgolf de slagaderen ingestuurd. Deze drukgolf is vele malen sneller dan de bloedstroom. Gaandeweg door de afnemende diameter ("tapering") van de slagaderen, ter hoogte van vertakkingen en door vernauwingen kaatst deze drukgolf binnen een hartslag terug naar het hart. Vreemd genoeg vormen deze terugkaatsingen samen een enkele tweedegraads drukgolf die zich in tegenovergestelde richting (naar het hart toe) verplaatst. Een drukgolf wordt in deze zin meestal polsgolf of pulsgolf genoemd. Bij verstijving van de vaatwand verplaatst de polsgolf zich sneller door de vaten en kan de teruggekaatste golf de eerste golf (en omgedraaid) in belangrijke mate versterken (augmentatie). Polsgolfanalyse ("Pulse Wave Analysis, PWA") is de beoordeling van de "vorm" van de polsgolf. Bij de polsgolfsnelheid ("Pulse Wave Velocity, PWV") wordt alleen naar de "verplaatsingssnelheid" van de polsgolf gekeken.

Ten eerste kan een snellere polsgolf meer schade aanrichten dan een tragere polsgolf. Meting van de polsgolfsnelheid is de meest directe methode om een idee te krijgen van de vaatwandstijfheid. Ten tweede wordt de versterking van de polsgolf steeds belangrijker. Dit kan ertoe leiden dat de bovendruk (systolische bloeddruk) toeneemt en de onderdruk (diastolische bloeddruk) afneemt. Het verschil (bovendruk min onderdruk) noemt men de polsdruk. Zowel de toegenomen polsgolfsnelheid als, in mindere mate, de polsdruk zijn onafhankelijke voorspellers van hart- en vaatziekten en sterfte in het algemeen.

Met behulp van Fourieranalyse is een transferfunctie (TF) af te leiden die een armbloeddruksignaal behoorlijk nauwkeurig (95% overeenkomst) om kan zetten in een aortabloeddruksignaal. De aortabloeddruk net na het hart wordt de centrale bloeddruk genoemd. De centrale bovendruk is bij soepele vaten "lager" dan de bovendruk ter hoogte van de arm (amplificatiefenomeen). Bij stijve vaten is er nog maar weinig verschil te zien. De centrale bloeddruk is een betere voorspeller van hart- en vaatziekten dan de armbloeddruk, maar het voordeel is marginaal. Een uitzondering hierop zijn jonge mensen met geïsoleerde systolische hoge bloeddruk. Het amplificatiefenomeen kan een te hoge bovendruk geven in de arm, terwijl de centrale bloeddruk normaal is. Behandeling wordt dan niet noodzakelijk geacht.

Bij het vaststellen van de vaatwandstijfheid gaat het met name om de aorta. Vooral omdat hier de bufferfunctie het belangrijkst is en omdat in pathologische omstandigheden vaten verder van het hart verwijderd (perifere vaten) in vergelijking veel minder worden beïnvloed. Zoals eerder gesteld is de samenstelling van de vaatwand niet overal gelijk. Als men spreekt over "de" vaatwandstijfheid heeft men het bij gevolg altijd over de "gemiddelde" vaatwandstijfheid over een bepaald traject. Bij voorkeur worden methoden toegepast die niet schadelijk zijn voor de patiënt (non-invasieve methoden). Voor het bepalen van de gemiddelde stijfheid van de aorta is dit bijzonder lastig. De aorta ligt immers goed beschermd in het lichaam. 

De stijfheid van de aorta zelf is niet direct te bepalen. Wel bestaat er een direct verband tussen de snelheid van de polsgolf (polsgolfsnelheid) en de stijfheid van de aorta. Dit verband wordt teruggevonden in de Moens-Kortewegvergelijking.
Hierbij worden wel enkele aannames gedaan. De stijfheid (incrementele elasticiteitsmodulus, "E") heeft alleen een direct verband met de polsgolfsnelheid ("PWV") als de dichtheid van het bloed ("ρ") en de verhouding tussen de vaatwanddikte ("h") en de vaatdiameter ("2r") over het traject niet veranderen. Dit blijkt voor de aorta voldoende waar te zijn om zinvolle metingen te kunnen verrichten. Voor een schatting van de gemiddelde polsgolfsnelheid in de aorta zijn er twee meetpunten in de aorta nodig. Daarbij moet kunnen worden beoordeeld hoe ver deze twee punten in het vaattraject van elkaar verwijderd zijn en hoeveel het tijdverschil is tussen de aankomst van de polsgolf in het ene punt en de aankomst van de polsgolf in het andere punt. De (intravasculaire) afstand gedeeld door dit tijdverschil is de polsgolfsnelheid. Een goede methode maakt gebruik van kernspintomografie ("Magnetic Resonance Imaging", MRI). Daarmee kan de afstand goed gemeten worden. Deze methode is echter omslachtig en duur en wordt daarom vooralsnog alleen toegepast in het kader van onderzoek. Met behulp van echografie en doppler-technologie is eveneens een goede schatting van de polsgolfsnelheid in de aorta te maken. Deze methode is nog altijd te omslachtig en duur om in de kliniek te worden toegepast. Voor de kliniek is een methode gevonden die geen gebruik maakt van medische beeldvorming. Deze methode is simpel en goedkoop genoeg om op grote schaal te worden toegepast. Met behulp van bepaalde technieken (oscillometrisch, occlusieve applanatietonometrie) wordt de polsgolf op twee vaste plaatsen gemeten, namelijk ter hoogte van de halsslagader ("arteria carotis") en de dijbeenslagader ("arteria femoralis"). Deze methode wordt de "carotide-femorale polsgolfsnelheid" ("carotid-femoral Pulse Wave Velocity", cfPWV) genoemd en blijkt een goede schatting van de gemiddelde polsgolfsnelheid over de aorta. Over de beste schatting van de afgelegde afstand bestaat nog wat controverse. Er wordt echter altijd over het lichaam een afstand gemeten (met of zonder correctiefactor) om een idee te krijgen van de te bepalen afstand. Omdat de aorta niet altijd dezelfde vorm binnen het lichaam heeft, blijft dit hoe dan ook een wat grove schatting. Factoren die dit beïnvloeden zijn onder andere leeftijd, geslacht, lichaamsbouw en (duratie van) onderliggende aandoeningen zoals hoge bloeddruk. De cfPWV wordt momenteel gezien als de 'gouden standaard' omdat het de meest betrouwbare en reproduceerbare risicofactor is die een direct verband houdt met de gemiddelde stijfheid van de aortawand.

Een andere methode is met behulp van echografie de uiteenzetting (distensibiliteit) van de halsslagader (carotide) te bekijken. Er blijkt een goed verband te zijn tussen de stijfheid (het omgedraaide van de uiteenzetting) van de halsslagader en de aorta. De mate van uiteenzetting van de halsslagader over een volledige hartslag wordt daarbij vastgelegd.

Ook kan men met behulp van echografie de dikte van de vaatwand (intima-mediadikte, IMT) bekijken wat eveneens een goed verband lijkt te hebben met de stijfheid van de aorta.

De eerder genoemde teruggekaatste polsgolf kan de oorspronkelijke polsgolf versterken. De mate van versterking noemt men de augmentatie-index. De augmentatie-index is eveneens afhankelijk van andere factoren dan de vaatwandstijfheid en het directe verband is daarom zwak.

De cfPWV wordt door de "European Society of Hypertension" en de "European Society of Cardiology" (ESH, ESC) sinds 2013 en de "Fifth Joint Task Force" (bestaande uit de ESC en andere organisaties) sinds 2012 aangeraden als aanvullende marker voor het opmaken van een cardiovasculair risicoprofiel. Vooral omdat er inmiddels weinig twijfel meer bestaat of het een waardevolle bijdrage kan leveren in de beslissing wel of niet (en hoe) te behandelen. In Nederland worden deze richtlijnen vooralsnog niet algemeen geaccepteerd. Bedacht moet worden dat de Nederlandse multidisciplinaire richtlijn (zelf uit 2012) zich beroept op de richtlijnen van de "Fourth Joint Task Force" uit 2007 en niet van de "Fifth Joint Task Force" uit 2012. Het advies wat betreft metingen van de vaatwandstijfheid zijn van gelijke aard in de ESH/ESC richlijnen uit 2013 en de "Fifth Joint Task Force" richtlijnen uit 2012. Als standaardbepaling worden dergelijke metingen nog niet aangeraden. Vooral bij personen met een matig risico (10-20% risico op ziekte of sterfte door hart- en vaatziekten in 10 jaar) kunnen zij echter de behandelingskeuze significant beïnvloeden.

Diverse vormen van hoge bloeddrukmedicatie kunnen worden toegepast om de vaatwandstijfheid te verlagen. De beste resultaten worden geboekt met calciumkanaalblokkers en blokkers van het renine-angiotensine-aldosteronsysteem. Klassieke bètablokkers lijken de centrale vaatwandstijfheid maar weinig te verlagen of in sommige gevallen zelfs te verhogen. De nieuwere bètablokkers lijken betere resultaten te geven.


</doc>
<doc id="4260058" url="https://nl.wikipedia.org/wiki?curid=4260058" title="Leonhart Fuchs">
Leonhart Fuchs

Leonhart (Leonard) Fuchs (Wemding, 17 januari 1501 - Tübingen, 10 mei 1566) was een Duits botanicus en arts.

In 1533 kwam hij op verzoek van hertog Ulrich van Württemberg naar de Universiteit van Tübingen, waar hij vanaf 1535 hoogleraar in de geneeskunde was. In 1535 begon hij hier bij zijn huis een educatieve botanische tuin, een van de eerste van Europa. Hij wordt als een van de grondleggers van de botanie (wetenschappelijke plantkunde) beschouwd.

Fuchs heeft verschillende boeken geschreven waaronder in 1542 zijn eerste boek over geneeskrachtige kruiden, "De Historia Stirpium". Reeds in het volgende jaar kwam ook een Nederlandstalige editie uit, de "Nieuwe Herbarius".

Het plantengeslacht fuchsia is in 1703 door Charles Plumier naar Fuchs genoemd.



</doc>
<doc id="4260299" url="https://nl.wikipedia.org/wiki?curid=4260299" title="International Color Consortium">
International Color Consortium

Het International Color Consortium werd in 1993 opgericht door een achttal bedrijven actief in de sector van de digitale beeldverwerking. Het doel is om een open systeem voor "kleurbeheer" in stand te houden dat onafhankelijk is van hardware-fabrikant, besturingssysteem en software-toepassing.

De ICC-standaard laat toe om kleuren zo accuraat mogelijk te behouden tijdens het converteren tussen verschillende applicaties en besturingssysteemen, vanaf het ontwerp tot het uiteindelijke resultaat (het afbeelden op een beeldscherm of gedrukte reproductie). Het ICC-profiel is internationaal aangenomen als ISO-standaard.

Het ICC-profiel beschrijft het kleurgedrag van een specifiek toestel of de kijkcondities voor het converteren van kleuren tussen de kleurruimte van het bron-toestel en het uiteindelijke toestel, met daartussen een kleurruimte (profile connection space of PCS) die niet afhangt van de gebruikte apparatuur.

Het ICC beschrijft de structuur van een profiel maar legt geen algoritmes of verwerkingsdetails vast. Dit betekent dat er speelruimte is voor verschillende applicaties en systemen die werken met deze ICC-profielen.

De acht stichtende leden van het ICC zijn Adobe, Agfa, Apple, Kodak, Microsoft, Silicon Graphics, Sun Microsystems, en Taligent.

Sun Microsystems, Silicon Graphics en Taligent hebben ondertussen de organisatie verlaten maar zijn ondertussen opgevolgd door een aantal andere bedrijven waaronder Canon, Fuji, Fujitsu, Hewlett-Packard, Lexmark, Sun Chemical, en X-Rite.

In januari 2014 is het aantal leden gegroeid tot 61 met naast stichtende leden ook gewone leden en onderzoeksinstituten en universiteiten. Naast leden uit de wereld van de fotografie, grafische wereld en verfindustrie, zijn er ook leden als MathWorks en Sony Corporation toegetreden 



</doc>
<doc id="4260432" url="https://nl.wikipedia.org/wiki?curid=4260432" title="Begijnhof (Utrecht)">
Begijnhof (Utrecht)

Het Begijnhof is een verdwenen leefgemeenschap van begijnen in de Nederlandse stad Utrecht. 

Het begijnhof lag in het noordelijke deel van de stad. Aangenomen wordt dat de begijnen zich er in het tweede kwart van de 13e eeuw hebben gevestigd. Op het besloten, vrij omvangrijke terrein bevonden zich onder andere een kapel, een "groothuys" met meerdere bewoonsters en een "moeshof". Ook stonden er meerdere kleinere huizen die eigendom waren van de er individueel woonachtige begijnen. Er woonden in Utrecht overigens tevens begijnen ten zuidoosten van het Begijnhof in een buurtje dat "Het Heilige Leven" werd genoemd. Over het precieze aantal begijnen in het Begijnhof en ook over hun nadere leefregels is vrijwel niets bekend maar het lijkt erop dat er een behoorlijk aantal begijnen leefden. Vanaf omstreeks 1400 stond het Begijnhof via begijnmeesters onder een zeker stadstoezicht. In de 15e eeuw bevalen diverse Utrechtse bisschoppen het stadsbestuur om de begijnen te beschermen.

Na de Reformatie (circa 1580) verloor het Begijnhof in 1613 zijn zelfstandigheid met onder meer een verbod op de rooms-katholieke eredienst, de overname van het goederenbeheer en de toebedeling van woonruimte aan gereformeerde burgervrouwen. Rond 1675 hield het Begijnhof feitelijk definitief op te bestaan als diverse inkomens van de overgebleven begijnen worden stopgezet. 

Onderwijl ging al na het verlies van de zelfstandigheid het terrein van het Begijnhof op de schop en er werden nieuwe straten aangelegd en nieuwe woonhuizen gebouwd. In de nageschiedenis werd onder andere de Begijnekerk vernoemd naar het voormalige Begijnhof. Ook diverse van de nieuw ontstane straten zoals de Wijde Begijnestraat en het Begijnehof danken hun naam eraan. Van het oorspronkelijke Begijnhof resteert qua bebouwing vandaag de dag weinig meer. Delen zijn alleen nog in verbouwde of gesloopte vorm bewaard gebleven. De kapel is, na onder meer gebruik als paardenstal, tot woonhuis verbouwd omstreeks 1840; aanzienlijke delen van de kapel zijn nog aanwezig in het pand Wijde Begijnestraat 112. Ook de woningrij in die straat met de huisnummers 15-21 bestaat uit een rond 1840 verbouwd pand van het Begijnhof.



</doc>
<doc id="4260816" url="https://nl.wikipedia.org/wiki?curid=4260816" title="Polsgolfsnelheid">
Polsgolfsnelheid

Met polsgolfsnelheid (Engels: "Pulse Wave Velocity", "PWV") wordt binnen de geneeskunde de snelheid bedoeld waarmee een bloeddrukgolf (polsgolf) zich door de slagaderen verplaatst, ofwel:
met formula_2 de verstreken tijd, en formula_3 de afstand waarover de polsgolf zich verplaatst heeft.

De meting van de PWV wordt sinds 2013 door de "European Society of Hypertension" (ESH) en de "European Society of Cardiology" (ESC) aangeraden als aanvullende test bij personen met een matig verhoogd risico op ziekte of sterfte door hart- en vaatziekten (HVZ) volgens de SCORE-tabel. De percentages zijn in de NHG-versie hoger (vanwege het meenemen van ziekte in de risicoschatting), maar de categorische indeling per individu (laag, matig of verhoogd risico) is in grote lijnen overeenkomstig.

Bij de samentrekking van het hart wordt naast een hoeveelheid bloed (slagvolume) ook een drukgolf (polsgolf) de vaten ingestuurd. Met de klassieke armbloeddrukmeting wordt van deze drukgolf de piek (bovendruk, systolische bloeddruk) en het dal (onderdruk, diastolische bloeddruk) bepaald. Met de PWV wordt niet naar de hoogte van de bloeddruk of naar de vorm van de drukgolf (polsgolfanalyse, "Pulse Wave Analysis", PWA) gekeken, maar juist naar de verplaatsingssnelheid. Deze verplaatsingssnelheid heeft een direct verband met de stijfheid van de wand van het vaattraject in kwestie (vaatwandstijfheid).

Het verband tussen PWV en vaatwandstijfheid kan teruggevonden worden in de Moens-Kortewegvergelijking zoals afgeleid door Adriaan Isebree Moens en Diederik Johannes Korteweg.

Deze formule geeft aan dat de stijfheid van het vat (incrementele elasticiteitsmodulus, formula_5) een direct verband heeft met de polsgolfsnelheid (formula_6). Hierbij wordt aangenomen dat de dichtheid van het bloed (formula_7) en de verhouding tussen de vaatwanddikte (formula_8) en de vaatdiameter (formula_9) over het gemeten traject niet veranderen. Voor korte vaattrajecten en voor de aorta blijkt dit voldoende waar te zijn om zinvolle metingen te kunnen verrichten.

De polsgolf is in feite een energiegolf die zich door de bloedvaten begeeft. Deze golf kan geregistreerd worden als bijvoorbeeld een drukgolf ("Pressure Wave") of een stroomgolf ("Flow Wave"). Om de gemiddelde snelheid over een vaattraject te bepalen moet de afstand tussen twee meetlocaties en het tijdverschil tussen de registraties bepaald worden. De afstand gedeeld door het tijdsverschil geeft de gemiddelde snelheid. In de meeste gevallen wordt gebruikgemaakt van de drukgolf. Het tijdsverschil kan alleen bepaald worden uit het vroege begin van de golf omdat verderop in de golf complexe terugkaatsingseffecten een grote rol spelen.
De meest directe en precieze methode voor het bepalen van de gemiddelde PWV over een bepaald vaattraject is meten "in" een bloedvat. Voor het schatten van het risico op hart- en vaatziekten worden dergelijke methoden niet gebruikt.

Als surrogaat voor de invasieve methoden zijn minder schadelijke technieken ontwikkeld. Het grootste probleem hierbij is het bepalen van de afstand die de polsgolf aflegt. Hiervoor kan onder andere gebruikgemaakt worden van MRI. Meten van de afstand met behulp van medische beeldvorming is te duur en tijdrovend voor de dagelijks praktijk. Tegenwoordig is uitwendige drukregistratie de norm voor gebruik in cardiovasculair risicomanagement. De PWV die het beste lijkt overeen te komen met de PWV van de aorta is carotide-femorale PWV (cfPWV). De druk wordt oscillometrisch of met behulp van occlusieve applanatietonometrie geregistreerd ter hoogte van de halsslagader ("arteria carotis") en de bovenbeenslagader ("arteria femoralis"). Om de cfPWV zoveel mogelijk overeen te laten komen met de PWV van de aorta wordt tegenwoordig aangeraden 80% van de directe afstand tussen de meetlocaties te nemen. Een andere methode om de PWV van de aorta te schatten maakt gebruik van polsgolfanalyse (PWA). Deze methode lijkt echter niet goed overeen te komen met cfPWV. Er wordt zelfs gesteld dat bepaling van PWV uit PWA niet mogelijk is.

Er zijn twee Europese richtlijnen die in grote lijnen overeenkomen. Een versie uit 2012 van de ESC (en andere organisaties) en een versie uit 2013 van de ESC en ESH gemeenschappelijk. De ESH en ESC stellen de cfPWV als 'gouden standaard' voor het meten van vaatwandstijfheid. De ESH/ESC houden daarbij een afkapwaarde van 10 m/s aan als indicatie van asymptomatische orgaanschade zoals voorgesteld door van den Bortel et al. De richtlijnen van de "Fifth Joint Task Force" (2012) houden nog een afkapwaarde van 12 m/s. Het verschil berust in de schatting van de afstand gebruikt voor de snelheidsbepaling.
Bepaling van de cfPWV wordt vooral als nuttig gezien bij mensen met een matig verhoogd cardiovasculair risico. Bij deze groep mensen moet volgens de ESH/ESC worden gezocht naar tekenen van asymptomatische orgaanschade. Markers voor asymptomatische orgaanschade zoals microalbuminurie, verhoogde polsgolfsnelheid, linker ventrikelhypertrofie en plaque-vorming in de halsslagader zijn goede voorspellers van sterfte onafhankelijk van de SCORE-stratificatie en genieten daarom de voorkeur. De toegevoegde waarde van cfPWV bovenop klassieke risicofactoren, inclusief SCORE en de "Framingham risk score", is in een aantal studies kwantitatief aangetoond. Een aanzienlijk deel van de patiënten (volgens SCORE 13% en Framingham bijna 16%) kan ingedeeld worden in een hogere of lagere risicogroep wanneer vaatwandstijfheid wordt meegenomen.

In Nederland is de "Multidisciplinaire richtlijn Cardiovasculair risicomanagement" (MDR-CVRM) opgesteld als algemene maatstaf voor artsen en paramedici. De MDR-CVRM is eveneens de NHG-standaard cardiovasculair risicomanagement. De huidige versie (tweede herziening) uit 2012 beroept zich vooral op de Europese richtlijnen van de ESC ("Fourth Joint Task Force") uit 2007. Daarin wordt het belang van cfPWV nog niet zo sterk aangehaald als in de nieuwste versie uit 2012 ("Fifth Joint Task Force"). In de huidige Nederlandse richtlijn wordt de standaardbepaling van cfPWV daarom vooralsnog niet aangeraden.

Het verband tussen vaatwandschade en PWV is continu en de uitslag is afhankelijk van de gebruikte methode. Daarnaast is een normaalwaarde van PWV leeftijdsafhankelijk. Toch is door de ESH/ESC uit praktische overwegingen een afkapwaarde voorgesteld. Eerder werd een cfPWV van groter dan 12 m/s als indicatie voor behandeling gezien. Daarbij werd de directe afstand tussen de meetlocaties aangehouden als lengteschatting van de afgelegde weg door de gemeten polsgolf. De huidige afkapwaarde (ESH/ESC 2013) is verlaagd naar 10 m/s, omdat met 80% van de directe afstand een betere schatting wordt gemaakt van de PWV in de aorta. Onderstaande tabel geeft een idee van de mate van vaatschade gekoppeld aan cfPWV uitslag (80% x directe afstand methode).


</doc>
<doc id="4261952" url="https://nl.wikipedia.org/wiki?curid=4261952" title="Augmentatie-index">
Augmentatie-index

De augmentatie-index (Engels: "augmentation index", AIx) is een maat voor de verhoging van de polsdruk als gevolg van terugkaatsingseffecten en is een voorspeller van hart- en vaatziekten. Bij het stijver worden van de slagaderen zijn terugkaatsingseffecten steeds eerder in de polsgolf (bloeddrukgolf) waar te nemen. Augmentatie is het fenomeen dat de polsdruk door deze effecten verhoogd wordt. Een maat hiervoor is de augmentatie-index (AIx).

De augmentatiedruk is het verschil tussen de hoogte van de tweede piek (systolische bloeddruk) en de hoogte van de eerste piek in de polsgolf (inflectiepunt of schouderpunt). De AIx is de augmentatiedruk ("Augmentation Pressure", AP) gedeeld door de polsdruk ("Pulse Pressure", PP) en wordt doorgaans uitgedrukt als percentage.
Om te corrigeren voor de invloed van de hartslag, wordt soms de AIx berekend zoals deze zou zijn bij 75 hartslagen per minuut (AIx@75).
In soepele vaten, zoals de aorta bij jonge mensen, is er nog geen sprake van augmentatie. De eerste piek is dan het hoogst en weerspiegelt de systolische bloeddruk. Berekening van de AIx is in dat geval niet zinvol.

De AIx van de polsgolf in het begin van de aorta (centrale AIx) is het meest significant in verband met het risico op hart- en vaatziekten. Om de centrale AIx te bepalen wordt meestal gebruikgemaakt van polsgolfanalyse ("Pulse Wave Analysis", PWA). Daarbij wordt vanuit een bloeddruksignaal uit de periferie (bovenarm, pols of vinger) teruggerekend hoe de polsgolfvorm is ter hoogte van het begin van de aorta. Ook kan men als surrogaat voor de golfvorm in de aorta de polsgolf ter hoogte van de halsslagader registreren.


De centrale AIx wordt soms gebruikt als maat voor de vaatwandstijfheid. Omdat de AIx ook sterk wordt beïnvloed door andere factoren, wordt het als losstaande waarde niet aangeraden voor gebruik binnen het cardiovasculair risicomanagement. Het kan in combinatie met de polsgolfsnelheid van de aorta extra informatie geven over de bijdrage van vaatwandstijfheid aan de terugkaatsingseffecten van de polsgolf. De AIx is met name interessant voor mechanistische analyses binnen de pathofysiologie en de farmacologie.

Bepaalde medicatie verlaagd de centrale AIx meer dan andere. Diuretica laten weinig of geen effect zien. Klassieke bètablokkers hebben ook weinig of geen effect. Ze lijken in bepaalde gevallen zelfs de AIx te verhogen. (De AIx wordt vaak hoger bij een tragere hartslag.) Nieuwe generatie bètablokkers geven betere resultaten. Calciumkanaalblokkers en blokkers van het renine-angiotensine-aldosteron-systeem verlagen de centrale AIx het meest effectief.


</doc>
<doc id="4262469" url="https://nl.wikipedia.org/wiki?curid=4262469" title="Polsgolfanalyse">
Polsgolfanalyse

Polsgolfanalyse (Engels: "Pulse Wave Analysis", PWA) is een techniek in de geneeskunde waarbij de vorm van de polsgolf (bloeddrukgolf) wordt beoordeeld. Uit een perifere registratie van de polsgolf (bovenarm, pols of vinger) kan de centrale polsgolf (in de grote lichaamsslagader) herleid worden. Een aantal afgeleide hemodynamische parameters uit de centrale polsgolf zijn in verband gebracht met een verhoogd risico op hart- en vaatziekten.
Daar de techniek van PWA nog niet wijd verspreid is en over de afkapwaarden nog geen consensus bestaat, worden deze parameters in de richtlijnen voor cardiovasculair risicomanagement nog niet als standaardbepaling geadviseerd.

Het voelen van de pols wordt sinds de oudheid al geïdentificeerd met de arts. In 1827 baseerde Richard Bright de diagnose hypertensie al op de ""hardheid"" van de pols en de kracht die nodig was om de pols te stoppen. Later werden door Étienne-Jules Marey en Frederick Akbar Mahomed technieken ontwikkeld om de pols grafisch te registreren (sfygmografie). Het gebruik was echter omslachtig en werd vervangen door de sfygmomanometer van Scipione Riva-Rocci en Nikolaj Korotkov. Het bepalen van de bovendruk (systolische bloeddruk) en de onderdruk (diastolische bloeddruk) was gemakkelijker en kon in verband gebracht worden met cardiovasculaire "events". Later werd ook de polsdruk herkend als risicofactor. In de 20ste eeuw is er veel discussie geweest over welke van deze drie parameters gebruikt moet worden voor schatting van het risico op hart- en vaatziekten. Anno 2015 geniet de bovendruk de voorkeur. Eind 20ste en begin 21ste eeuw zijn er nieuwe technieken ontwikkeld die een veel nauwkeurigere registratie geven van de polsgolf dan de sfygmograaf van Marey en Mahomed. Het is daarmee mogelijk geworden uit perifere registratie van de polsgolf de centrale polsgolf te reconstrueren. De centrale systolische bloeddruk en de centrale polsdruk bleken beter gecorreleerd met hart- en vaatziekten dan hun perifere variant.

Door samentrekking van het hart wordt naast een hoeveelheid bloed (slagvolume) ook een polsgolf ("Pulse Wave") de vaten ingestuurd. Deze polsgolf kan geregistreerd worden als een bloeddrukgolf ("Pressure Wave") of een bloedstroomgolf ("Flow Wave"). In de meeste gevallen wordt voor PWA (alleen) de drukgolf gebruikt. Het is daarom dat de term polsgolf vaak als synoniem wordt gezien van de term bloeddrukgolf. De polsgolf is onderhevig aan terugkaatsingseffecten die de initiële golf constructief of destructief kunnen beïnvloeden. Grote golfreflecties worden voornamelijk gezien bij aftakkingen of vernauwingen van de vaten. Geleidelijke reflectie treedt ook op door de afname van de vaatdiameter ("tapering"). De initiële golf verplaatst zich in de richting van de periferie (voorwaartse golf, "Forward Wave"). De gereflecteerde golven gedragen zich als één enkele golf die zich verplaatst in de richting van het hart (achterwaartse golf, "Backward Wave"). Reflecties van de "pressure wave" zijn positief, maar reflecties van de "flow wave" zijn negatief. Dit zorgt ervoor dat de samengestelde golven van "pressure" en "flow" van elkaar verschillen. De samengestelde golven kunnen gemeten worden ("Measured Wave"). Als de "pressure wave" en "flow wave" tegelijk worden gemeten, kunnen de voorwaartse en achterwaartse golf van elkaar worden onderscheiden (golfseparatie-analyse, "Wave Seperation Analysis", WSA). Omdat meestal alleen de "pressure wave" wordt gemeten, zijn er methoden ontwikkeld die vanuit de "pressure wave" ook een schatting maken van de "flow wave" ("Triangulation"). Vooralsnog is dit een vrij grove benadering en is voorzichtigheid geboden bij de interpretatie van de resultaten. Met WSA kunnen de terugkeertijd ("Return Time", RT) en de reflectiegrootte ("Reflection Magnitude", RM) worden bepaald. Deze parameters hebben grote invloed op de golfvorm. Naarmate verder van het hart gemeten wordt neemt de RT af en de RM toe. Dit zorgt ervoor dat de bovendruk, en zodoende ook de polsdruk, naar de periferie toe stijgt. Dit fenomeen wordt polsgolfamplificatie ("Pulse Wave Amplification") genoemd. Vooral bij soepele vaten, zoals bij jonge personen, geeft dit een groot verschil tussen de centrale en de perifere systolische bloeddruk (en polsdruk). Bij ouderen, met stijve vaten, is dit effect nog maar klein. De gemiddelde slagaderlijke bloeddruk ("Mean Arterial Pressure", MAP) en de onderdruk (diastolische bloeddruk) nemen naar de periferie toe weinig af.

Invasieve bepaling van de polsgolf is de "gouden standaard". Druk en "flow" kunnen daarmee exact geregistreerd worden. Voor de dagelijkse praktijk zijn er non-invasieve methoden ontwikkeld die moeten worden geijkt aan de invasieve methode. Drukmetingen worden gedaan met een bloeddrukmeter. De golfvorm van de "pressure wave" kan worden bepaald met behulp van occlusieve applanatietonometrie of met een oscillometrische bloeddrukmeter. De golfvorm van de "flow wave" kan met behulp van Echo-Doppler worden bepaald, of worden geschat uit de "pressure wave". Met behulp van Fourieranalyse kan een transferfunctie ("Transfer Function", TF) worden verkregen die de perifere golfvorm om kan zetten in de centrale golfvorm. Vergelijking met de invasieve registratie van de centrale golf geeft ruim 90% overeenkomst van het resultaat.

De meeste automatische bloeddrukmeters geven tegenwoordig (2015) al enkele hemodynamische parameters van perifere PWA (systolische armbloeddruk, diastolische armbloeddruk, gemiddelde slagaderlijke druk en hartslagfrequentie). Uit de centrale polsgolf zijn meerdere parameters af te leiden die een verband houden met het risico op hart- en vaatziekten of interessant zijn voor fysiologisch onderzoek. Enkele relevante parameters worden hieronder toegelicht.

De centrale bloeddruk duidt doorgaans op de bloeddruk in het beginstuk van de aorta. Vooral bij soepele vaten kan deze erg verschillen van de perifere (arm)bloeddruk. Het is de centrale bloeddruk die "gevoeld" wordt door de vitale organen (hart, hersenen, nieren) en de grote vaten. Meerdere studies hebben aangetoond dat de centrale systolische bloeddruk een betere voorspeller is van hart- en vaatziekten dan de systolische armbloeddruk. Het voorspellende voordeel blijkt echter klein en neemt af naarmate de leeftijd van de patiëntengroep hoger wordt. Ook de centrale polsdruk ("Pulse Pressure", PP) lijkt een betere voorspeller te zijn dan de perifere polsdruk.

De augmentatie-index ("Augmentation Index", AIx) is een maat voor de versterking van de voorwaartse golf door de achterwaartse golf. De augmentatiedruk is het verschil tussen de hoogte van de tweede piek en de hoogte van de eerste piek in de polsgolf. De AIx is de augmentatiedruk ("Augmentation Pressure", AP) gedeeld door de polsdruk ("Pulse Pressure", PP) en wordt doorgaans uitgedrukt als percentage.
De AIx is een voorspeller van hart- en vaatziekten vanwege het verband met vaatwandstijfheid. Omdat er nog meer variabelen zijn die de AIx beïnvloeden (onder andere lengte, leeftijd, geslacht, hartslagfrequentie, bloeddruk) wordt het als losstaande waarde niet gebruikt binnen het kader van cardiovasculair risicomanagement. Het kan in combinatie met de polsgolfsnelheid van de aorta extra informatie geven over de bijdrage van vaatwandstijfheid aan de terugkaatsingseffecten van de polsgolf.

De reflectiegrootte ("Reflection Magnitude", RM) is net als de AIx afhankelijk van golfreflectie. De AIx is echter ook afhankelijk van de terugkeertijd (zie verder) en de RM is dat niet. De RM is de amplitude van achterwaartse golf formula_2 gedeeld door de amplitude van de voorwaartse golf formula_3.
De meeste apparaten in omloop maken gebruik van een ruwe schatting van de "flow wave". De uitslagen van de RM dienen dan met grote voorzichtigheid te worden geïnterpreteerd. In wetenschappelijk onderzoek wordt vaak wel een directe bepaling van de "flow wave" gedaan. Met behulp van Fourieranalyse kan dan de RM (zowel in het frequentiedomein als in het tijdsdomein) betrouwbaar worden afgeleid.

De terugkeertijd ("Return Time", RT) van de polsgolf is het tijdsverschil tussen het begin van de voorwaartse golf en het begin van de achterwaartse golf. Zonder directe bepaling van de "flow wave" is een schatting van de RT zeer lastig te maken. Veelal wordt gebruikgemaakt van het "inflectiepunt" of het "schouderpunt" van de drukgolf. Vroeger werden deze punten op het oog geschat. Tegenwoordig worden automatische algoritmes uitgevoerd die gebruikmaken van afgeleiden van de polsgolf. Het "inflectiepunt" is het punt waar de tweede afgeleide van de polsgolf de nullijn doorkruist. Het "schouderpunt" is het punt waar de vierde afgeleide van de nullijn doorkruist. Voor bepaling van de RT kunnen deze punten significant verschillen en komen vaak beide niet overeen met de werkelijke RT.

Voor een schatting van de polsgolfsnelheid ("Pulse Wave Velocity", PWV) in de aorta vanuit PWA wordt meestal gebruikgemaakt van het schouderpunt of het inflectiepunt om de RT te bepalen. Er is nog discussie of het überhaupt mogelijk is de PWV uit PWA te halen.

Soms wordt vanuit PWA een schatting gemaakt van de totale perifere weerstand ("Total Peripheral Resistance", TPR). Hiervoor wordt meestal gebruikgemaakt van het exponentiële drukverval (de arteriële tijdsconstante, RC-tijd) van het diastolische deel van de polsgolf in de aorta.

Daarbij staat P voor de diastolische aortadruk, P voor de eindsystolische aortadruk en R voor de TPR. Vooralsnog lijken schattingen van de TPR met behulp van uit de PWA en PWV bepaalde P, P en C te ruw voor gebruik binnen het cardiovasculair risicomanagement.

Bepaling van het hartminuutvolume ("Cardiac Output", CO) volgt uit de bepaling van de TPR en de MAP. Het is net als de TPR een ruwe schatting.

Het slagvolume ("Stroke Volume", SV) kan worden afgeleid uit de CO en de hartslagfrequentie ("Heart Rate", HR). Vanwege de grove schatting van de TPR (en zodoende CO) is ook dit vooralsnog een ruwe benadering.

Anno 2015 hebben vooralsnog alleen de centrale bloeddruk en, in mindere mate, de augmentatie-index toegang gevonden tot de kliniek. De centrale bloeddruk blijkt een betere voorspeller te zijn van hart- en vaatziekten dan de meer gebruikelijke armbloeddruk, maar het voordeel bij de doelgroeppopulatie (50 jaar en ouder) is marginaal. Meting van de centrale bloeddruk middels PWA wordt in de Europese richtlijnen van de "European Society of Hypertension" (ESH) en de "European Society of Cardiology" (ESC) alleen aangeraden bij jonge mensen met een verhoogde (systolische) armbloeddruk. Als de centrale bloeddruk niet verhoogd is, is er geen behandelindicatie.


</doc>
<doc id="4263136" url="https://nl.wikipedia.org/wiki?curid=4263136" title="Arteria dorsalis pedis">
Arteria dorsalis pedis

De arteria dorsalis pedis is een slagader die zuurstofrijk bloed naar de voet voert. De slagader begint bij de arteria anterior tibialis, ligt op de voetrug tussen de grote teen en de teen ernaast. Aan deze slagader kan men vrij makkelijk de polsslag voelen.


</doc>
<doc id="4263361" url="https://nl.wikipedia.org/wiki?curid=4263361" title="European Society of Hypertension">
European Society of Hypertension

De European Society of Hypertension (ESH), opgericht in 1989, is een wetenschappelijke organisatie voor beroepsbeoefenaars binnen de gezondheidszorg die zich richten op hoge bloeddruk en aanverwante ziektebeelden. De ESH is ontstaan als Europese afsplitsing van de "International Society of Hypertension", (ISH). 

Tussen 1978 en 1982 werden door de ISH jaarlijkse bijeenkomsten georganiseerd. Na de bijeenkomst in Mexico City (1982) werd besloten terug te gaan naar een frequentie van om het jaar, maar werd aangespoord om in Europa complementaire bijeenkomsten te houden in de jaren dat de ISH die niet organiseerde. De eerste drie bijeenkomsten werden in Milaan georganiseerd door de "European Program Commity", met Alberto Zanchetti als voorzitter. Onder andere vanwege het succes van deze bijeenkomsten werd in 1989 de ESH door de ISH erkend als afzonderlijke organisatie. Zo werd het eerste "Scientific Council" van de ESH opgericht onder het voorzitterschap van Willem Birkenhäger, een eerdere vicevoorzitter van de ISH. De eerste bijeenkomsten waren om het jaar in Milaan, maar vanwege de groeiende interesse werd in 1999 besloten in de andere jaren eveneens een bijeenkomst te houden in een wisselende Europese stad.


Aanvankelijk werden de richtlijnen van de wereldgezondheidsorganisatie (WHO) en de ISH op het gebied van de behandeling van hypertensie ondersteund met enkele aanpassingen die specifiek de situatie binnen Europa weerspiegelen. In 2003 werd door de ESH en de "European Society of Cardiology" (ESC) besloten gemeenschappelijke te werken aan aparte Europese richtlijnen. Als reden wordt opgegeven dat de WHO/ISH richtlijnen toegespitst zijn op landen met een grote spreiding in gezondheidszorg en beschikbare economische voorzieningen. De diagnostische en therapeutische adviezen kunnen daarom niet geheel van toepassing zijn voor Europese landen. In Europa is het vaak mogelijk meer diepgaande diagnostiek toe te passen en is er een ruimere keuze aan anti-hypertensieve medicatie. Sindsdien zijn er drie richtlijnen uitgekomen en een aanpassing.

Diverse werkgroepen werden door de ESH in het leven geroepen om wetenschappelijk onderzoek op te zetten en te promoten op specifieke gebieden binnen de hypertensie.















</doc>
<doc id="4264164" url="https://nl.wikipedia.org/wiki?curid=4264164" title="Cardiovasculair risicomanagement">
Cardiovasculair risicomanagement

Cardiovasculair risicomanagement (CVRM) behelst de diagnostiek, behandeling en "follow-up" van risicofactoren voor hart- en vaatziekten (HVZ), inclusief leefstijladvisering en begeleiding bij patiënten met een verhoogd risico op ziekte of sterfte door HVZ.

Door de constante stroom van nieuwe ontwikkelingen op het gebied van CVRM hebben diverse nationale en internationale organisaties besloten de beschikbare wetenschappelijke informatie periodiek te beoordelen en de daaruit voortvloeiende adviezen samen te vatten in een richtlijnendocument. De richtlijnen gaan uit van de "gemiddelde patiënt" en zijn niet bedoeld als protocol maar als leidraad. Het kan zijn dat een patiënt dermate afwijkt van "het gemiddelde", dat de richtlijnen niet op gaan. In Nederland is het daarom voor zorgverleners niet bij wet verplicht de richtlijnen te volgen. Wanneer echter besloten wordt van de richtlijnen af te wijken wordt het raadzaam geacht dit gedocumenteerd en beargumenteerd te doen.

In Nederland is de "Multidisciplinaire richtlijn Cardiovasculair risicomanagement" (MDR-CVRM) de algemene maatstaf voor artsen en paramedici. De MDR-CVRM is tegenwoordig gelijk aan de NHG-standaard cardiovasculair risicomanagement. De huidige versie (tweede herziening) uit 2012 beroept zich op de Europese richtlijnen van de "European Society of Cardiology" (ESC) uit 2007 ("Fourth Joint Task Force"). en de literatuur die tussen het uitkomen van de vorige versie (2006) van de standaard en begin april 2010 is verschenen. Het is de bedoeling dat een multidisciplinaire commissie de richtlijn om het jaar aan de wetenschappelijke ontwikkelingen zal toetsen. Om de MDR-CVRM begrijpelijker te maken voor patiënten en toepasbaarder te maken voor zorgverleners heeft "Platform Vitale Vaten" in samenwerking met de Hartstichting de " Zorgstandaard Cardiovasculair Risicomanagement, december 2013" gepubliceerd. Deze bevat twee delen: Deel I - zorgverleners; Deel II - patiëntenversie.

Er zijn twee Europese richtlijnen in omloop die in grote lijnen met elkaar overeenkomen.

De Wereldgezondheidsorganisatie (WHO) en de "International Society of Hypertension" (ISH) hebben gezamenlijke richtlijnen uitgebracht in 2007. Deze richtlijnen houden ook rekening met landen waar minder economische voorzieningen voor handen zijn.


</doc>
<doc id="4264326" url="https://nl.wikipedia.org/wiki?curid=4264326" title="Nieuwe orale anticoagulantia">
Nieuwe orale anticoagulantia

Nieuwe orale anticoagulantia (NOAC's), ook wel "directe orale anticoagulantia" (DOAC's) genoemd, zijn een groep van antistollingsmiddelen die vooral worden gebruikt bij atriumfibrilleren, veneuze trombo-embolie en als profylaxe bij vervanging van heup of knie. Voordeel van de nieuwe orale anticoagulantia is dat het effect heel voorspelbaar blijkt. Gevolg daar weer van is dat er geen controle bij de trombosedienst noodzakelijk is. Het gebruik van NOAC's zou daarmee kostenbesparend kunnen zijn ondanks de (veel) hogere kosten van de middelen zelf. Wel moeten de nodige voorzorgsmaatregelen in acht worden genomen om de risico's op bloedingen te voorkomen.

Bezwaar van NOAC's is het ontbreken van middelen om het effect te kunnen couperen in het geval van een optredende bloeding. 

Voorbeelden van NOAC's zijn:


</doc>
<doc id="4265668" url="https://nl.wikipedia.org/wiki?curid=4265668" title="Moens-Kortewegvergelijking">
Moens-Kortewegvergelijking

De Moens-Kortewegvergelijking geeft het verband weer tussen de polsgolfsnelheid in een bloedvat en de incrementele elasticiteitsmodulus van de vaatwand. 

met hierin:
Er wordt hierbij van uitgegaan dat het bloed niet viskeus is en de verhouding tussen de straal en de wanddikte over het gemeten traject niet verandert. Voor de geleidingsvaten (grote slagaders) is dit een goede benadering. Voor kleinere bloedvaten gaat de vergelijking, vanwege de viscositeit, niet meer op. In een reflectieloze toestand komt de "PWV" overeen met de fasesnelheid.

De formule werd afgeleid uit de tweede wet van Newton door (afzonderlijk) Adriaan Isebree Moens en Diederik Johannes Korteweg. 
Frank en Bramwell en Hill hebben een andere versie van de formule afgeleid die het verband geeft tussen de polsgolfsnelheid en de compliantie.

formula_7

Daarbij staat "P" voor de druk, "V" voor het volume van het bloedvat en "C" voor de compliantie.


</doc>
<doc id="4266037" url="https://nl.wikipedia.org/wiki?curid=4266037" title="Pyrimethamine">
Pyrimethamine

Pyrimethamine (merknaam "Daraprim" van GlaxoSmithKline) is een antiparasitair middel, dat gebruikt wordt in combinatie met een sulfonamide. Het is in combinatie met sulfadoxine gebruikt voor de preventie van malaria, maar wegens resistentieopbouw bij de "Plasmodium falciparum"-parasiet is het hiervoor niet langer aan te bevelen.

Pyrimethamine in combinatie met sulfadiazine wordt toegepast voor de behandeling van actieve toxoplasmose veroorzaakt door "Toxoplasma gondii".

Pyrimethamine is een foliumzuur-antagonist; het remt de activiteit van het enzym dihydrofolaatreductase, dat dihydrofolaat omzet in tetrahydrofolaat. De stofwisseling van de parasiet wordt daardoor verstoord.

Langdurig gebruik van pyrimethamine kan leiden tot foliumzuurtekort en daarmee gepaard gaande bloedarmoede of bloedafwijking (tekort aan witte bloedlichaampjes of tekort aan bloedplaatjes).

Het meer dan 60 jaar oude geneesmiddel kwam in 2015 in opspraak wegens de extreme prijsverhoging in de Verenigde Staten. Turing Pharmaceuticals, de fabrikant van Daraprim in de Verenigde Staten, verhoogde de prijs van 13,50 dollar per stuk naar 750 dollar. Het motief van het bedrijf was dat er geen concurrerend aanbod was en dat de inkomsten nodig waren voor onderzoek naar nieuwe medicijnen. In Nederland was de prijs de afgelopen jaren opgelopen tot 40 cent per tablet. In België kost een verpakking van 30 tabletten €4,46 (15 cent per tablet).



</doc>
<doc id="4266287" url="https://nl.wikipedia.org/wiki?curid=4266287" title="Elastantie">
Elastantie

Elastantie (Engels: "elastance") is een maat voor de stijfheid van een structuur (bijvoorbeeld een bloedvat of een long). Het geeft daarmee de neiging van de structuur aan om terug te keren naar zijn oorspronkelijke vorm zodra uitwendige krachten worden opgeheven. 

Daarbij staat "E" voor de elastantie, "ΔP" voor de drukverandering en "ΔV" voor de volumeverandering.

Elastantie is de inverse van compliantie (Engels: "compliance"). De compliantie geeft aan in welke mate de structuur neigt mee te geven als er uitwendige krachten op worden uitgeoefend.
en dus
Met "C" hierin de compliantie.

In sommige gevallen wil men niet de stijfheid van de "structuur" maar de stijfheid van het "materiaal" bepalen. Hiervoor wordt de elasticiteitsmodulus ("Young's modulus") gebruikt. In biologisch materiaal is het verband tussen spanning ("stress", σ) en rek ("strain", ε) niet lineair en wordt gesproken van de "incrementele elasticiteitsmodulus" (E). Het verband tussen de stijfheid van een structuur en de stijfheid van het materiaal van een bloedvat wordt bijvoorbeeld gegeven in de volgende formule:

Daarbij zijn "E" en "C" respectievelijk de elastantie en de compliantie van de oppervlakte ("A") van de dwarsdoorsnede, "r" de inwendige straal van het bloedvat en "h" de dikte van de vaatwand. 

Er wordt daarbij van uitgegaan dat de lengte van een bloedvat en de verhouding tussen de dikte van de wand en de inwendige straal bij drukveranderingen hetzelfde blijven.



</doc>
<doc id="4267171" url="https://nl.wikipedia.org/wiki?curid=4267171" title="Windketeleffect">
Windketeleffect

Het windketeleffect (Engels: "Windkessel effect" en Duits: "Windkesseleffekt") is een term die in de fysiologie gebruikt wordt voor het fenomeen dat het pulsatiele karakter van de bloedstroom door de geleidingsvaten wordt omgezet naar een meer gestage "flow". Windketelmodellen, of kortweg windketels, beschrijven de algemene eigenschappen van de ingangsimpedantie van het vaatstelsel met behulp van fysiologisch interpreteerbare parameters.

William Harvey (1628) ontdekte dat de schommelingen in de bloedstroom een direct verband hadden met de samentrekkingen van het hart, maar dat die schommelingen in de perifere vaten sterk gedempt waren. De eerste bloeddrukmeting werd verricht door Stephen Hales (rond 1735) in een slagader van een paard PLAATJE. Hij merkte op dat de schommelingen eveneens golden voor de bloeddruk en dat dit fenomeen afhankelijk was van de elasticiteit van de grote slagaderen. Volgens sommigen was E.H. Weber de eerste die de dempende functie van de grote slagaderen in kwalitatieve zin vergeleek met de windketel (Duits: "Windkessel") van een brandweerpomp.
Otto Frank heeft in 1899 het eerste windketelmodel (bestaande uit twee elementen) gepubliceerd waarmee de effecten van weerstand en elasticiteit op de bloedstroom ook kwantitatief konden worden bestudeerd. Vooral het drukverloop in de aorta tijdens de diastole kon daarmee goed worden verklaard. Voor het drukverloop tijdens de systole en het bestuderen van golftransmissie waren meer elementen nodig. 

De oorspronkelijke windketelmodellen, zoals die van Frank, waren vloeistofmechanische en mathematische modellen. Tegenwoordig worden ook elektronische modellen gebruikt met uniforme, wrijvingsloze transmissielijnen. Door de invoer van elektronische modellen en de vooruitgang in de computertechnologie kunnen complexe berekeningen van de ingangsimpedanties nu gemakkelijk worden uitgevoerd en vergeleken worden met gemeten waarden. De ingangsimpedantie beschrijft het systeem volledig en kan goed benaderd worden met een vier elementenmodel. Om de ingangsimpedantie te berekenen van het systeem, moet eerst een fourieranalyse worden uitgevoerd. De druk gedeeld door de "flow" uit dezelfde harmonische geeft de impedantiemodulus voor die harmonische. Het faseverschil tussen de druk- en "flow"-signalen geven de fasehoek van de impedantie. Voor hogere harmonischen schommelt de ingangsimpedantie rond een bepaalde waarde. Dit is de karakteristieke impedantie. Bij de "nulde" harmonische (geen oscillatie) is de impedantie gelijk aan de totale perifere weerstand. Voor lage frequenties is de ingangsimpedantie vooral afhankelijk van de compliantie. Als voor de karakteristieke impedantie een weerstand wordt gebruikt, is er bij de lagere harmonischen een overschatting van de compliantie. Om hiervoor te corrigeren wordt soms een traagheid (spoel) in het systeem geïntroduceerd.

Voor de studie van het drukverloop in de aorta tijdens de diastole, volstaat een model dat bestaat uit een compliantie en een weerstand. 
Frank beoogde met dit model het hartminuutvolume (Engels: "Cardiac Output", CO) te bepalen. Aan de hand van de polsgolfsnelheid (PWV) in de aorta kan de compliantie bepaald worden via de vergelijking van Bramwell en Hill.
Daarin staat formula_2 voor de bloeddichtheid (ongeveer 1,06 g/ml), formula_3 voor de compliantie, formula_4 voor de volumeverandering en formula_5 voor de drukval over het vaattraject. Uit het exponentiële drukverval tijdens de diastole kan de arteriële tijdsconstante (formula_6) worden bepaald (zie elektrisch schakelschema 2).
Daarbij staat formula_8 voor de diastolische aortadruk, formula_9 voor de eindsystolische aortadruk en formula_10 voor de totale perifere weerstand (Engels: "Total Peripheral Resistance", verderop formula_11).
En uit de wet van Poiseuille volgt dat:
Daarin staat formula_13 voor de gemiddelde slagaderlijke bloeddruk (Engels: "Mean Arterial Pressure").

Voor bepalingen tijdens de systole volstaat het twee elementenmodel niet. Vanuit bepalingen van de ingangsimpedantie (Z) werd duidelijk dat met het twee elementenmodel de Z voor hogere harmonischen naar nul ging, terwijl de gemeten Z om een bepaalde waarde (de karakteristieke impedantie) bleef schommelen. Dit heeft ertoe geleid dat een tweede weerstand aan het model werd toegevoegd. In grote vaten, waar de weerstand laag is, heeft de karakteristieke impedantie een reële waarde en kan benaderd worden door een weerstand.

Omdat voor lagere harmonischen de Z bij een drie elementenmodel nog steeds erg afwijkt van de gemeten Z, werd een traagheid aan het model toegevoegd. Of deze traagheid het beste in serie of parallel geschakeld kan worden aan de karakteristieke impedantie is nog niet geheel duidelijk. De Z van het vier elementenmodel komt zeer goed overeen met de gemeten Z.

Windketelmodellen worden vooral gebruikt voor hemodynamische studies van het arteriële (en veneuze) stelsel. Ook vinden zij toepassing bij de ontwikkeling en het testen van kunstmatige hartkleppen. De windketelmodellen laten zien dat de perifere vaatweerstand, de karakteristieke impedantie en de totale arteriële compliantie de hoofdbestanddelen zijn die het arteriële systeem beschrijven. In verband met het risico op hart- en vaatziekten zijn en worden er technieken ontwikkeld om deze parameters op een niet-invasieve manier te bepalen. 

In Windketelmodellen worden relevante parameters als afzonderlijke onderdelen toegevoegd, terwijl in de werkelijke bloedsomloop de eigenschappen en functies van de vaten geleidelijk veranderen. Daarom kan met windketelmodellen de golftransmissie en het golfverloop niet bestudeerd worden. Verdeling van de "flow" over het vaatstelsel en veranderingen daarin kunnen ook niet bekeken worden. De effecten van lokale vasculaire veranderingen, zoals veranderingen in de compliantie van de aorta terwijl andere slagaders onaangetast zijn, kunnen niet beoordeeld worden. De druk gemeten net na de karakteristiek impedantie (als reële weerstand) komt niet overeen met de druk in de meer distale vaten van het vaatstelsel.


</doc>
<doc id="4267933" url="https://nl.wikipedia.org/wiki?curid=4267933" title="George Frederic Still">
George Frederic Still

George Frederic Still (Highbury, (Londen), 27 februari 1868 - Salisbury, 28 juni 1941) was de eerste Britse arts in de kindergeneeskunde en auteur van talrijke medische handboeken en artikelen. Hij beschreef als eerste een vorm van juveniele idiopathische artritis, en een vorm van hartruis, maar was tevens de eerste die ADHD (Attention-Deficit Hyperactivity Disorder) beschreef.

Still werd geboren als tweede van twaalf kinderen, waarvan vier al jong stierven van George Still en zijn vrouw Eliza Andrew. Ter onderscheiding van zijn vaders naam werd hij bekend onder zijn tweede naam Frederic. 

Met een verkregen beurs volgde hij een opleiding aan de Merchant Taylors 'School, een openbare jongensschool in Londen. Tevens werd hem en beurs verstrekt voor de lessen aan het Gonville and Caius College. Hij slaagde in 1885 en bestudeerde de klassieke talen. In 1888 studeerde hij af met een eerste klas Bachelor of Arts (BA) diploma. Het was de reden waarom hij verhuisde naar de King's College London School of Medicine waar hij in 1893 afstudeerde.

In 1897 publiceerde hij zijn proefschrift met een beschrijving van een vorm van Juveniele idiopathische artritis tegenwoordig bekend als de ziekte van Still. Hij was ook degene die als eerste de symptomen beschreef van ADHD . Ook de medische termen Still hartruis en Still huiduitslag zijn naar hem genoemd.

Tijdens het grootste deel van zijn leven las hij werken uit de oudheid in het Grieks, Latijn, Hebreeuws en Arabisch. Als beroep koos hij evenwel de geneeskunde en wijdde zijn leven aan kindergeneeskunde. Hij schreef veel over kinderziekten als secretaris van de Children's Clinical Club. En speciaal over kinderen in het het Great Ormond Street Ziekenhuis. Bij zijn pensionering in 1937 werd hij geridderd.

George Frederic Still stierf in Salisbury op de 73-jarige leeftijd.



</doc>
<doc id="4267955" url="https://nl.wikipedia.org/wiki?curid=4267955" title="Otto Frank (fysioloog)">
Otto Frank (fysioloog)

Otto Frank (Groß-Umstadt, 21 juni 1865 - München, 12 november 1944) was een Duits arts en fysioloog die bekend werd door zijn bijdragen aan cardiologie en de fysiologie van het hart. 

Het Frank-Starlingmechanisme is haar hem en Ernest Starling genoemd. Het windketeleffect werd door Frank voorzien van een stevige theoretische onderbouwing.


</doc>
<doc id="4268572" url="https://nl.wikipedia.org/wiki?curid=4268572" title="Sara Katharina de Bronovo">
Sara Katharina de Bronovo

Sara Katharina de Bronovo (Rotterdam, 17 februari 1817 – Den Haag, 18 juni 1887) was verpleegkundige, docent verpleegkunde en de oprichter en directrice van het Opleidingshuis tot Ziekenverpleging, later Haagsche Diaconesseninrichting en momenteel het Bronovoziekenhuis in Den Haag. 

De Bronovo groeide op in een gezin met drie kinderen in Hellevoetsluis. Ze had een jongere broer en een oudere halfbroer uit het eerste huwelijk van haar moeder. Haar vader, Jean Jacques von Broun de Bronovo was marineofficier en haar moeder was Elisabeth Bedloo. Haar moeder was langdurig ziek en werd verzorgd door haar dochter. Na haar overlijden nam De Bronovo de zorg voor de huishouding op zich.

Na het overlijden van haar vader in 1861 verhuisde ze naar Den Haag waar ze betrokken raakte bij de Vereniging tot Zedelijke Verbetering van Gevangenen die uitging van de beweging Het Reveil. Ze raakte hierdoor bekend met het diaconessenwezen en kwam in contact met Johan Basting die bezig was om een Nederlandse afdeling van het Rode Kruis op te richten. Ze ging zich voor beide doelen inzetten en omdat Den Haag al twee gasthuizen had, besloot De Bronovo dat er een kleine ziekenkamer en een opleidingsinstituut moesten worden opgericht.

Het Opleidingshuis tot Ziekenverpleging opende op 4 februari 1865. Het jaar ervoor had De Bronovo een reis gemaakt in de zomer van 1864 langs diverse ziekenhuizen in Nederland, Duitsland en Zwitserland om ideeën op te doen hoe een en ander goed kon worden opgezet. Omdat de stad al twee ziekenhuizen had koos ze voor een opleidingsinstituut met een verpleegafdeling en de mogelijkheid om mensen thuis te verplegen. De Bronovo werd directrice en vicepresident. Ze zorgde voor het management, het werven van fondsen en gaf les in geestelijke vorming en verpleging. In 1872 werd het instituut uitgebreid en werd een echte diaconesseninrichting en een bestuur bestaand uit diaconessen. Twee jaar daarvoor was de nieuwe locatie aan de Laan van Meerdervoort waar meer ruimte was voor de verpleegafdeling. Tot haar overlijden op zeventigjarige leeftijd bleef ze directrice van de instelling. In 1972 zou het ziekenhuis fuseren met het Neboziekenhuis en werd het een algemeen ziekenhuis. Dit fusieziekenhuis kreeg haar naam.


</doc>
<doc id="4268892" url="https://nl.wikipedia.org/wiki?curid=4268892" title="Broer Pieter Bernard Plantenga">
Broer Pieter Bernard Plantenga

Broer Pieter Bernard Plantenga (Den Helder, 11 mei 1870 - 1955) was de oprichter van het eerste consultatiebureau voor zuigelingen in Nederland. Hij was huisarts in Den Haag.

Plantenga doorliep het gymnasium en ging in 1890 geneeskunde studeren aan de Rijksuniversiteit Leiden. In 1896 behaalde hij zijn artsexamen, waarna hij assistent werd van Willem Nolen (1854-1939), hoogleraar inwendige geneeskunde en later rector magnificus (1906-1907). Plantenga verdedigde zijn proefschrift, waarin hij de waarde van het voedingsclysma behandelde, in mei 1898 in Freiburg im Breisgau. 

Plantenga vestigde zich als huisarts aan de Regentesselaan 270 in Den Haag. Omdat in zijn tijd veel zuigelingen stierven voor hun eerste verjaardag, opende hij op 9 december 1901 het eerste consultatiebureau van Nederland. Dit "Consultation des nourissons" werd in een ander pand aan de Regentesselaan gevestigd. Daar kregen moeders dagelijks advies en extra melk, gesteriliseerd met apparaten van Soxhlet. Hij werd gesteund door de Haagse Vereeniging ter Bestrijding van de Zuigelingensterfte. Om de moeders te stimuleren borstvoeding te geven, loofde hij melkpremies uit. Hoewel hij veel deed voor de zuigelingenzorg, stond hij vooral bekend om zijn voedingsleer.

In 1940 stopte Plantenga met werken. Als afscheid kreeg hij een portret aangeboden, gemaakt door Roeland Koning. In 1950 publiceerde hij "De voeding van de zuigeling op constitutionele basis".


</doc>
<doc id="4268933" url="https://nl.wikipedia.org/wiki?curid=4268933" title="Hexetidine">
Hexetidine

Hexetidine is een desinfecterend middel met een brede bactericidewerking, dat ook een antimycotische werking heeft tegen bepaalde schimmels in de mond en keelholte.

Het wordt gebruikt voor de preventie van infecties bij tandheelkundige en mondchirurgische ingrepen, en voor de behandeling van mondinfecties, mondslijmvliesontsteking (stomatitis), tandvleesontsteking (gingivitis) en tonginfecties (glossitis).

Hexetidine is beschikbaar als mondspoeling of als spray. De concentratie van hexetidine in mondspoeling is 0,1%, in spray 0,2%. De werkingsduur is 10 tot 12 uur.

Hexetidine is zonder voorschrift verkrijgbaar. Een merknaam is "Hextril" van Johnson & Johnson. 



</doc>
<doc id="4269066" url="https://nl.wikipedia.org/wiki?curid=4269066" title="Miss Fame">
Miss Fame

Miss Fame is een Amerikaanse dragqueen, make-up artist, en model. Ze is te zien in "Rupaul's Drag Race", dat debuteerde op 2 maart 2015.

Kurtis Dam-Mikkelsen beter bekend als "Miss Fame" (soms ook Miss Fame NYC), is geboren in San Luis Obispo, Californië. Dam-Mikkelsen werkte als een mannelijk editorial model in Californië. Dankzij het advies van fotograaf "Mike Ruiz" verhuisde hij in 2011 naar New York en begon er te werken als make-up artist. Rond die tijd begon hij ook te modelleren en op te treden in Drag als "Miss Fame".

Miss Fame werd opgemerkt door fotograaf "Mary McCartney" en kreeg zo een plaats in haar boek genaamd "Devoted". Ze was ook te zien in "Half-Drag", een foto serie van "Leland Bobbé" die wereldwijd de aandacht trok en te zien was in verschillende magazines waaronder Vogue. Bobbé en Miss Fame verschenen in een korte documentaire voor RTL Television in Duitsland. Miss Fame was ook gefotografeerd voor "Gorgeous", een project van fotografen "Rob Lebow" and "Masha Kupets". Ook "Armen Ra", "Candis Cayne", and "Tammie Brown" waren te zien in dit project. Dam-Mikkelsen verscheen ook verschillende keren in life interviews met The Huffington Post. In 2014, verscheen Miss Fame in "Snooki & Jwoww" in de aflevering, "What a Drag!". In deze aflevering, gaf Miss Fame Snooki and "JWoww" make-up advies en tips.

Miss Fame werkt als een celebrity make-up artiest in New York en heeft gewerkt met beroemdheden zoals "Martha Wash", "Wendy Williams", Ève Salvail, Snooki, "JWoww", Jeffree Star en Michael Urie.

Op 7 december 2014, tijdens de "Ruveal" van RuPaul's Drag Race, was Miss Fame de eerste Dragqueen die bekend werd gemaakt als deelneemster aan het zevende seizoen van de tv reeks.






</doc>
<doc id="4269357" url="https://nl.wikipedia.org/wiki?curid=4269357" title="Karel Bernard Boedijn">
Karel Bernard Boedijn

Karel Bernard Boedijn (Amsterdam, 29 juni 1893 – Den Haag, 26 augustus 1964) was een Nederlands botanicus en mycoloog.

Boedijn groeide op in een arbeidersgezin. Door de omstandigheden was het niet mogelijk te studeren. Hij werkte op kantoor en ging in zijn vrije tijd de natuur in. Later kreeg hij een baan bij een tuinderij. In het tijdschrift "De Levende Natuur" publiceerde hij een aantal natuur-historische artikelen.

In de jaren '10 solliciteerde hij bij de Hortus Botanicus Amsterdam. Hij viel op door zijn helderheid en kennis en bracht het al snel tot assistent van Hortus-directeur Hugo de Vries. De Vries stelde Boedijn in staat om colleges en practica te volgen. Boedijn hielp De Vries met zijn onderzoek naar de teunisbloem. Na het pensioen van De Vries werd Boedijn assistent van Theodoor Jan Stomps.

Vanaf 1923 kreeg Boedijn verlof om de universitaire examens in de plantkunde af te leggen. Hij deed zijn kandidaats en doctoraalexamen en promoveerde cum laude in 1925 met een onderzoek naar de teunisbloem. Kort daarop vertrok hij naar Medan waar hij een functie als plantkundige betrok. In 1928 aanvaardde hij de functie van mycoloog bij de 's Lands Plantentuin Buitenzorg. Vanaf dat moment wijdde hij zijn onderzoek en publicaties met name aan het bestuderen van schimmels. Hij werd in 1935 hoogleraar biologie aan de Medische Hogeschool in Batavia, als opvolger van Herman Johannes Lam. 

In de Tweede Wereldoorlog zat Boedijn enkele jaren gevangen in een jappenkamp. Na de oorlog was hij werkzaam als hoogleraar aan de landbouwfaculteit van de Universiteit van Indonesië in Bogor. Nadat hij met pensioen ging, keerde hij terug naar Nederland. Hij overleed op 71-jarige leeftijd in Den Haag, waar hij werd begraven op Oud Eik en Duinen.

Boedijn was getrouwd en had twee dochters. Zijn jongste dochter was de balletdanseres Marianne Hilarides (1933-2015).


</doc>
<doc id="4269692" url="https://nl.wikipedia.org/wiki?curid=4269692" title="Santonine">
Santonine

Santonine is een plantenstof, die behoort tot de sesquiterpeenlactonen. Ze wordt geïsoleerd uit gedroogde bloemhoofdjes van zeealsem ("Artemisia maritima") en andere "Artemisia"-soorten, vooral afkomstig uit Russisch en Chinees Turkestan en de zuidelijke Oeral. Ze komt voor als kleurloze kristallen met een bittere smaak, die bij belichting geel kleuren. Bij UV-bestraling ondergaat ze een fotochemische omlegging.

Het is een chirale verbinding; de stereo-isomeer die uit planten geïsoleerd wordt, wordt α-santonine genoemd.

Santonine werd vroeger veel gebruikt als middel tegen parasitaire spoelwormen, maar wegens haar toxiciteit wordt ze bijna niet meer aangewend. Reeds bij een 2- tot 3-voud van de dagelijkse dosis (100 mg voor volwassenen) kan de stof vergiftigingsverschijnselen veroorzaken. In de Europese Unie is santonine ook verboden in cosmetische producten.

Santonine was in het midden van de 19e eeuw het eerste commercieel succesvolle geneesmiddel van de firma Pfizer, toen nog Charles Pfizer & Company.


</doc>
<doc id="4269731" url="https://nl.wikipedia.org/wiki?curid=4269731" title="N-isopropyl-N'-fenyl-1,4-fenyleendiamine">
N-isopropyl-N'-fenyl-1,4-fenyleendiamine

N-isopropyl-N'-fenyl-1,4-fenyleendiamine, ook bekend onder de afkorting IPPD, (<Engels: N-Isopropyl-N'-Phenyl-1,4-PhenyleenDiamine) is een bekend contactallergeen. De stof wordt als antioxidant en antiozonant toegevoegd aan zwarte rubbermengsels, zowel met natuurrubber als met synthetische rubbers. Het is een doeltreffende stof tegen de veroudering van rubber, maar het is tevens een allergeen dat de huid irriteert en sensitiseert.

De stof is opgenomen in de Europese standaardreeks van stoffen die de meeste allergische reacties veroorzaken. Contactdermatitis veroorzaakt door de stof is niet alleen vastgesteld bij arbeiders in de rubberverwerkende industrie maar ook bij personen die zwarte rubberlaarzen droegen.

De synthese gebeurt door de reactie van 4-chloornitrobenzeen met aniline tot 4-nitrodifenylamine, dat daarna alkylering ondergaat met aceton over een nikkel-chroom-katalysator.

De antioxiderende werking van de verbinding berust op het gemak waarmee de waterstofatomen op stikstof verwijderd kunnen worden. Er ontstaat dan een stikstofequivalent van chinon


</doc>
<doc id="4270080" url="https://nl.wikipedia.org/wiki?curid=4270080" title="Osteosclerose">
Osteosclerose

Osteosclerose is botverdichting, zich uitend door een vermindering van de hoeveelheid interne holtes in het bot. 

Het kan een pathologisch verschijnsel zijn, maar in het dierenrijk komt ook een niet-pathologische vorm voor, zorgend voor uitzonderlijk compact bot, wat het zwaarder maar ook breekbaarder maakt. Osteosclerose komt vaak voor bij waterbewonende gewervelden, speciaal die van ondiep water, zeekoeien bijvoorbeeld. Het voorziet daar in ballast om de duik- en/of zwemeigenschappen te verbeteren. Osteosclerose komt daar vaak samen voor met botverdikking (pachyostose), en heet dan pachyosteosclerose.



</doc>
<doc id="4270197" url="https://nl.wikipedia.org/wiki?curid=4270197" title="Pachyosteosclerose">
Pachyosteosclerose

Pachyosteosclerose is een combinatie van botverdikking (pachyostose) en botverdichting (osteosclerose).

Botten worden er zwaarder door, maar het is niet pathologisch. Pachyosteosclerose komt vaak voor bij in het water levende gewervelden, speciaal die van ondiep water, waar het ballast levert die zwem- en/of duikeigenschappen kan verbeteren. 
Voorbeelden zijn zeekoeien, de uitgestorven Plesiosauria en Mesosauria en uitgestorven aquatische luiaards.

Botverzwaringen zijn vaak geconcentreerd in de ventrale botten en ter hoogte van de longen. Het eerste gaat slingeren tegen, het tweede vergemakkelijkt een horizontale positie in het water.



</doc>
<doc id="4270218" url="https://nl.wikipedia.org/wiki?curid=4270218" title="Gepulste elektromagnetische velden">
Gepulste elektromagnetische velden

Gepulste elektromagnetische velden (GEMV) worden gebruikt als behandeling in de geneeskunde. Het gaat meestal om vrij lage veldsterktes van 0,1 tot 5 mT.

Het gebruik in de fysiotherapie en orthopedie is decennialang bekend en geaccepteerd.

De effectiviteit van GEMV tegen pijn is door meerdere klinische studies aangetoond, zowel in proefdieren als in mensen. Ook het mechanisme is opgehelderd: de stimulatie werkt direct op de hersengebieden die pijn coderen, de zgn. pijnmatrix.

Gebruik van GEMV in de psychiatrie is experimenteel, in tegenstelling tot transcraniële magnetische stimulatie (TMS), dat sinds 2011 door de FDA is goedgekeurd voor toepassing op depressieve patiënten die niet reageren op medicamenteuze of andere behandeling.
Vroege aanwijzingen dat GEMV ook effectief kunnen zijn als antidepressieve behandeling kwamen van de observatie dat bipolaire patiënten stemmingsverbetering toonden na een magnetisch resonantie spectrogram. Studies in knaagdieren met GEMV lieten gedragsveranderingen zien die consistent zijn met antidepressieve effecten. De GEMV stimulator kan op het hoofd gedragen worden en gaf in een Deense studie een duidelijke stemmingsverbetering in depressieve patiënten. Een Nederlandse onderzoeksgroep poogt replicatie van deze studie alsmede opheldering van het mechanisme door fMRI en biochemisch onderzoek.


</doc>
<doc id="4270690" url="https://nl.wikipedia.org/wiki?curid=4270690" title="Ben Carson">
Ben Carson

Benjamin Solomon (Ben) Carson sr. (Detroit, 18 september 1951) is een Amerikaans voormalig neurochirurg, schrijver en politicus.

Ben Carson groeide op in een arm gezin. Na de middelbare school studeerde hij psychologie aan de Yale University en later geneeskunde aan de Universiteit van Michigan. Carson werkte jarenlang als neurochirurg in het John Hopkins ziekenhuis in Baltimore en was de eerste chirurg die (in 1987) een aan het hoofd vergroeide Siamese tweeling van elkaar wist te scheiden. In 2008 schonk president George W. Bush hem de Presidential Medal of Freedom. In 2013 ging hij met pensioen.

In 1990 publiceerde Carson zijn eerste boek, een autobiografie. Sindsdien heeft hij nog zeven bestsellers geschreven, waarin hij onder andere zijn visie op het leven uitlegt. Sinds 2013 is Ben Carson een politiek figuur met nationale bekendheid. Zijn toespraak op de National Prayer Breakfast op 7 februari - in de aanwezigheid van president Barack Obama - stuwde hem naar het centrum van de aandacht. Uit de speech bleken zijn conservatieve overtuigingen. Kort daarna werd Carson uitgenodigd om een toespraak te geven op de Conservative Political Action Conference.

Zijn vermogen wordt geschat op 26 miljoen dollar.

Carson registreerde zich in 2014 als Republikein en werd steeds vaker genoemd als mogelijke presidentskandidaat. Als medicus had hij een sterke betrokkenheid als de zorgverzekering en ethische vraagstukken. Zo vindt hij dat het leven bescherming nodig heeft vanaf het ogenblik van de conceptie en is hij gekant tegen de hervormingen van de ziekteverzekering die president Obama heeft doorgevoerd (Obamacare). Hij verdedigt ook het tweede amendement van de grondwet van de Verenigde Staten dat handelt over het recht van individuen op wapenbezit.

Op 3 mei 2015 stelde Carson zich officieel kandidaat voor de Amerikaanse presidentsverkiezingen 2016. Hij piekte in november van dat jaar en ging zelfs korte tijd aan de leiding in de peilingen voor de Republikeinse kandidatuur. In de media werd hij vanaf dat moment genegeerd en / of belachelijk gemaakt. Zo werd Carson verweten dat hij beweerd had aan de prestigieuze militaire academie van West Point te hebben gestudeerd en dat was niet zo. Echter, Carson had dit nooit gezegd maar uitsluitend aangegeven een beurs daarvoor te hebben afgeslagen. In de Republikeinse voorverkiezingen speelde hij vervolgens een marginale rol. Hij wist uiteindelijk 7 kiesmannen achter zich te krijgen en trok zich na Super Tuesday terug.
Na rijp beraad besloot Carson Trump te steunen, grotendeels met als reden de komende samenstelling van het Hooggerechtshof. Onder Clinton zou dit, naar Carson vreesde, een totaal sociaal-democratisch gezelschap worden dat de grondwet niet zou uitvoeren maar herinterpreteren in sociaal-democratische richting.

Carson is een voorstander van vrijheid op wapenbezit, tegen Obamacare en tegen het homohuwelijk. Hij heeft in interviews homofilie wel eens vergeleken met bestialiteit. Tevens twijfelt hij aan de evolutietheorie en de bigbangtheorie.



</doc>
<doc id="4271973" url="https://nl.wikipedia.org/wiki?curid=4271973" title="René Bernards">
René Bernards

René Bernards (Bussum, 4 januari 1953) is een Nederlands biomedisch geneticus, hoofd Moleculaire Carcinogenese bij het Nederlands Kanker Instituut en deeltijdhoogleraar aan de Universiteit Utrecht.

Bernards studeerde medische biologie aan de Universiteit van Amsterdam en promoveerde in 1984 "cum laude" aan de Universiteit Leiden. Vervolgens was hij zeven jaar lang werkzaam in de Verenigde Staten, als post-doc in het laboratorium van Robert Weinberg aan het Whitehead-instituut te Cambridge, bij het Massachusetts Institute of Technology (MIT) en als universitair docent ("assistant professor") aan de Harvard-universiteit.

In 1992 ontving Bernards van de Nederlandse Organisatie voor Wetenschappelijk Onderzoek (NWO) een Pionier-subsidie en werd hij hoofd van de afdeling Moleculaire Carcinogenese van het Nederlands Kanker Instituurt/Antonie van Leeuwenhoekziekenhuis (NKI-AvL) te Amsterdam. Twee jaar later werd hij ook deeltijdhoogleraar aan de Universitair Medische Centrum (UMC) Utrecht.

Bij het NKI/AvL verricht hij belangrijk werk aan de ontwikkeling van nieuwe technologieën om genetische testen uit te voeren. Zijn doel is het vinden van nieuwe genen kankerrelevante signaleringsroutes. Samen met NKI-collega Laura van 't Veer richtte hij in 2003 Agendia op, een moleculair diagnostisch bedrijf dat genoom- en kankeronderzoek uitvoert en producent van MammaPrint, een borstkankertest die hij samen met Van 't Veld heeft ontwikkeld.

Voor zijn onderzoek naar kanker kreeg Bernards in 2004 de Josephine Nefkens Prijs van de Erasmus-universiteit Rotterdam. Het jaar erop was hij een van de drie winnaars van de prestigieuze Spinozapremie, inclusief het bijbehorende geldbedrag van anderhalf miljoen euro vrij te besteden aan wetenschappelijk onderzoek. In 2012 werd hij onderscheiden met de Koningin Wilhelmina Onderzoeksprijs (KWO-prijs) van de KWF Kankerbestrijding en in 2013 met de Prijs Akademiehoogleraren van de Koninklijke Nederlandse Akademie van Wetenschappen (KNAW).


</doc>
<doc id="4272115" url="https://nl.wikipedia.org/wiki?curid=4272115" title="Polycysteuze leverziekte">
Polycysteuze leverziekte

Polycysteuze leverziekte is een chronische aandoening waarbij de lever vele, met vocht gevulde cysten bevat.
Dit kunnen tientallen tot honderden cysten zijn, kleine (formaat speldenknop) en grote (formaat grapefruit). 
Veel mensen met een polycysteuze lever merken dit niet of nauwelijks, maar naarmate er meer meer en grotere cysten zijn, wordt de lever groter en harder en neemt de kans op klachten toe. Het leverweefsel zelf functioneert meestal goed.

Bij 75% van de mensen met polycysteuze nieren is er ook sprake van een polycysteuze lever. Het komt echter ook voor dat iemand een polycysteuze lever heeft terwijl de nieren gezond zijn.

Naarmate de lever groter wordt, wordt ook de buik groter, alsof de persoon in kwestie zwanger is of een flinke bierbuik heeft. Dit kan sociaal-emotionele gevolgen hebben.
Door druk tegen maag en darmen kunnen klachten ontstaan als: snel een vol gevoel, misselijkheid, zuurbranden, pijn, opgeblazen gevoel en borrelende gassen. Dit kan resulteren in afvallen en ondervoeding. Door druk tegen longen kan kortademigheid optreden, door druk tegen de ribbenboog kan pijn optreden. Door veranderde lichaamshouding kunnen rugklachten ontstaan. Ook moeheid is een veel voorkomende klacht. Wanneer er een galweg wordt dichtgeduwd kan er geelzucht ontstaan, met jeuk tot gevolg.

De aandoening kan zowel autosomaal-dominant overerven als ook spontaan (niet-erfelijk) optreden. De erfelijke variant gaat meestal, maar niet altijd, samen met polycysteuze nieren. De aandoening komt naar schatting bij 1-9 op de 100.000 personen voor, en met name bij vrouwen vanaf het 40e levensjaar. De oorzaak van de erfelijke polycysteuze leverziekte wordt meestal gevonden in een mutatie op chromosoom 19 of op chromosoom 6.

Een oorzakelijke behandeling van polycysteuze leverziekte is niet beschikbaar. Er wordt onderzoek gedaan naar medicijnen die vermindering van levervolume geven, of in ieder geval de groei remmen, (o.a. vanuit Radboudumc) maar die onderzoeken lopen nog.

Als de lever door de hoeveelheid en grootte van de levercysten zo groot wordt dat er ernstige mechanische klachten ontstaan, dan zijn er de volgende behandelmogelijkheden:


</doc>
<doc id="4272264" url="https://nl.wikipedia.org/wiki?curid=4272264" title="Alaska Thunderfuck 5000">
Alaska Thunderfuck 5000

Alaska Thunderfuck 5000, is een Amerikaanse dragqueen en zangeres. Ze is ook gekend door haar deelname aan het vijfde seizoen van "RuPaul's Drag Race".

Justin Andrew Honard groeide op in Erie, Pennsylvania, en studeerde af aan de "Fort LeBoeuf High School" in 2003. Hij studeerde theater in de University of Pittsburgh.

Honard verhuisde oorspronkelijk naar Los Angeles om te acteren. Ontevreden over het verloop van zijn audities, begon hij als dragqueen en kreeg een job in "Club Fubar" in "West Hollywood". Hij is vaak te zien in de "Trannyshack" shows in Los Angeles. In 2009, was hij te zien op de "Gay Pride" in Palm Springs samen met "Tammie Brown" en "Jer Ber Jones".

Honard leerde zijn ex-vriend "Aaron Coady", ook wel bekend als "Sharon Needles", kennen via Myspace in december 2009. Hij verhuisde uiteindelijk in 2010 terug naar Pittsburgh, Pennsylvania om samen te gaan wonen met Aaron. Samen met Aaron en "Cherri Baum" vormde hij een band, "The Haus of Haunt", die later uitgroeide tot een drag band. "Haus of Haunt" maakte zijn debuut in 2011 in club "The Blue Moon".² 
In november 2012, kondigde Logo TV aan dat Alaska Thunderfuck deel uitmaakte van het vijfde seizoen van "Rupaul's Drag Race". Hij deed hiervoor auditie voor elk seizoen van de show. Als onderdeel ven de show, zong Alaska het "We Are The World" geïnspireerde lied ""Can I Get An Amen"". De opbrengst van het lied ging naar het "Gay and Lesbian Center" in Los Angeles. In Mei 2013 kreeg Alaska, samen met Roxxxy Andrews, de tweede plaats in Rupaul's Drag Race.

Sinds Rupaul's Drag Race deed Alaska diverse tours en shows. Zo was te zien in de wereldwijde tour "Rupaul's Drag Race Battle of The Seasons", "The Drag Stars at Sea" cruise, one-woman shows (Stevie Forever) en verschillende cabaret shows (Red for Filth). In de zomer van 2014 was ze ook te zien in Sex and the City. 

In december 2014 werd aangekondigd dat Alaska haar eerste studioalbum zal uitbrengen in 2015.




</doc>
<doc id="4272334" url="https://nl.wikipedia.org/wiki?curid=4272334" title="Glycogeenstapelingsziekte type III">
Glycogeenstapelingsziekte type III

Glycogeenstapelingsziekte type III (GSD type III, ziekte van Forbes-Cori) is een van de glycogeenstapelingsziekten, een autosomaal recessieve stofwisselingsziekte waarbij er een tekort of afwijking is van het debranching enzym amylo-1,6-glucosidase dat glycogeen afbreekt tot glucose. Deze zeldzame ziekte is onderverdeeld in twee types: 


In 1928 werd de eerste beschrijving van een patiënt met glycogeenstapelingsziekte type III gepubliceerd. Creveld beschreef een 7-jarige jongen met een vergrote lever (hepatomegalie), obesitas en kleine geslachtsdelen. Creveld bedacht dat het om een ziekte moest gaan waarbij de glycogeenverbranding verstoord was. Er kon minder glycogeen verbrand worden en er kwam zo minder energie vrij; om dit te compenseren verbrandde het lichaam meer vet. Later werd deze theorie wetenschappelijk onderbouwd en glycogeenstapelingsziekte type III genoemd. Met enzymonderzoek kon worden bewezen dat de patiënt die Creveld had beschreven aan deze ziekte leed.

Het te kort van het debranching enzym wordt veroorzaak door een mutatie in het AGL gen dat gelokaliseerd is op chromosoom 1p21. Meer dan 100 mutaties zijn beschreven. Zowel GSD type IIIa als GSD type IIIb worden veroorzaakt door een mutatie op het AGL gen, desondanks zijn de ziekteverschijnselen van deze typen verschillend. Dit heeft waarschijnlijk te maken met verschillende genexpressie in verschillende weefsels.

Beide types van GSD III zijn autosomaal recessieve ziekten.
Dit betekent dat wanneer allebei de ouders drager zijn van een afwijkend gen dat GSD type III veroorzaakt, er 25% kans is om een kind te krijgen met de ziekte GSD type III. Zelf hebben ze de ziekte niet en hebben ze 75% kans om een kind te krijgen zonder de ziekte. Wel is 2/3 van die kinderen ook drager van het gen, zonder hier klachten van te hebben.

De incidentie van GSD type III wordt geschat op 1 op 500.000 levend geboren kinderen.

GSD type III wordt veroorzaakt door een defect in het debranching enzym amylo-1,6-glucosidase. Dit zorgt ervoor dat glycogeen maar voor een deel kan worden afgebroken tot glucose er ontstaat een restproduct van glycogeen, genaamd dextrine. Alleen de glycogenolyse is aangedaan, de gluconeogenese is nog wel werkzaam. Hierdoor zijn de symptomen van GSD type III vaak milder in vergelijking met GSD type I.

Doordat het lichaam te weinig glucose kan aanmaken, ontstaat hypoglykemie. Dit uit zich meestal al op een leeftijd van enkele maanden, door trillen en spierzwakte. Ook groeit het kind niet goed. Bij lichamelijk onderzoek wordt vaak ontdekt dat de lever vergroot is, wat na de puberteit meestal weer verdwijnt. Vaak komt ook een hartafwijking voor: hypertrofische cardiomyopathie.

De symptomen van GSD type III kunnen ook lijken op andere ziektes. De differentiële diagnose van GSD type III is:

Er is nog geen behandeling voor GSD III die de ziekte kan genezen; wel kunnen de symptomen van de ziekte behandeld worden.
De behandeling is gelijk aan de behandeling van GSD type I en is er op gericht om hypoglykemieën te voorkomen, er wordt gestreefd naar een zo normaal mogelijke bloedglucosespiegel.

Vaak kleine porties eten is een veel gebruikte oplossing om hypoglykemieën te voorkomen. Afhankelijk van de ernst van de ziekte moet er om de 2-4 uur gegeten worden.

's Nachts wordt er vaak gebruikgemaakt van sondevoeding. Sondevoeding kan gegeven worden via de neus, maar als langetermijnoplossing wordt er vaak gekozen voor een PEG-sonde. Hierbij loopt er tijdens de nacht continu een nauwkeurig afgemeten hoeveelheid voeding de maag in waardoor hypoglykemieën worden voorkomen.

Complexe koolhydraten, of zetmeel, bestaan uit complexe ketens van glucose en koolhydraten die in de natuur dienen als voedselreserve voor planten. Deze grote moleculen worden in het lichaam afgebroken tot kleinere koolhydraatmoleculen en zijn hierdoor een tragere energiebron. De complexiteit van deze koolhydraten en daarmee de traagheid van de energiebron wordt ingedeeld door middel van de glykemische index. Hoe lager de glykemische index, hoe trager de energiebron en hoe langer het duurt voordat er een hypoglykemie optreedt.

60-70% Van het dieet moet uit complexe koolhydraten bestaan. Voorbeelden van complexe koolhydraten zijn brood, deegwaren, aardappelen, maïs etc. 10-15% van het dieet moet bestaan uit eiwitten en 10-15% uit vetten.

Maiszetmeel, ook wel bekend als maïzena, is een zeer complex koolhydraat en hierdoor een zeer trage energiebron. Wanneer puur maiszetmeel gegeten wordt, zonder dit te verwarmen of verhitten, kan dit 3-4 uur dienen als energiebron. Maiszetmeelsnacks kunnen worden gegeten als overbrugging tussen maaltijden of 's nachts als vervanging van de nachtelijke sondevoeding.


</doc>
<doc id="4272545" url="https://nl.wikipedia.org/wiki?curid=4272545" title="Salter-Harrisfractuur">
Salter-Harrisfractuur

Een Salter–Harrisfractuur is een botbreuk (fractuur) die de groeischijf (epifysairschijf) betreft en daarom alleen voorkomt bij kinderen.

Er zijn negen types Salter-Harrisfracturen beschreven: type I tot en met V werden beschreven door Robert B Salter en W Robert Harris in 1963. De minder vaak voorkomende type VI tot en met IX zijn later toegevoegd. 


Er is in het Engels een ezelsbruggetje om de oorspronkelijke vijf types te onthouden:


</doc>
<doc id="4313058" url="https://nl.wikipedia.org/wiki?curid=4313058" title="Johan van Vogelsanck III">
Johan van Vogelsanck III

Johan van Vogelsanck III, ook wel Johan van Vogelsanck Peterssoen, (1538 - 1603) was een Zuid-Nederlands politicus. Hij was vanaf 1569 schepen van Venlo, peijburgemeester in 1577, in 1586, 1594 en 1597 regerend burgemeester in 1586 en geneesheer van beroep.

Hij was het neefje van Johan van Vogelsanck junior en kleinzoon van Johan van Vogelsanck senior. Met zijn echtgenote Grietgen Ingenhuys woonde hij in het monumentale huis Vogelsanck-Boener aan de Grote Kerkstraat, dat later bekend werd als Huize Schreurs. Het echtpaar kreeg vier dochters.


</doc>
<doc id="4313708" url="https://nl.wikipedia.org/wiki?curid=4313708" title="Lipogenese">
Lipogenese

Lipogenese is een proces in de lever waarbij enkelvoudige suikers, zoals glucose, worden omgezet in vetzuren. Deze vetzuren worden vervolgens, veresterd met glycerol, omgezet in triglyceride.
Door lipogenese en daaropvolgend de triglyceridesynthese is het lichaam in staat om energie efficiënt voor langere tijd op te slaan in de vorm van vetten. Deze vetten worden vooral opgeslagen rondom organen en onder de huid. Lipogenese wordt gestimuleerd door een hoge bloedsuikerspiegel en hoge insulineconcentratie. Lipogenese wordt in gang gezet als alle opslagruimte voor glucose in de lever en spieren vol is. 

Het proces waarbij vetten weer worden verbruikt heet lipolyse.


</doc>
<doc id="4313939" url="https://nl.wikipedia.org/wiki?curid=4313939" title="Bariumselenaat">
Bariumselenaat

Bariumselenaat (BaSeO) is het bariumzout van seleenzuur. Het is een erg giftige stof, net als seleen en andere seleenverbindingen.

Bariumselenaat is slecht oplosbaar in water en slaat neer wanneer waterige oplossingen van een seleenzout en een bariumzout gemengd worden, bijvoorbeeld bariumchloride BaCl en natriumselenaat NaSeO. De kristalstructuur van bariumselenaat is orthorhombisch, net als die van bariet (BaSO).

Bariumselenaat mag gebruikt worden voor diergeneeskundig gebruik. Seleen is een essentieel sporenelement voor mensen en dieren. Bariumselenaat wordt toegediend om een seleentekort te voorkomen of te behandelen bij runderen en schapen. Bariumselenaat is langdurig werkzaam; seleen wordt er slechts langzaam uit vrijgezet.

Traditioneel wordt bariumselenaat toegediend door middel van een injectie van een bariumselenaat-suspensie. Maar de kans bestaat dat iemand door consumptie van een stuk vlees waarin de stof geïnjecteerd werd, meer dan de toelaatbare hoeveelheid van seleen zou kunnen innemen. Dit vanwege het feit dat de vrijzetting van seleen zeer langzaam gebeurt. De Europese Commissie heeft daarom in 2015 op advies van het Europees Geneesmiddelenbureau beslist dat bariumselenaat niet meer door middel van injectie mag toegediend worden.

De ATCVet-code van bariumselenaat is QA12CE99.


</doc>
<doc id="4314137" url="https://nl.wikipedia.org/wiki?curid=4314137" title="Ethionine">
Ethionine

Ethionine is een niet-proteïnogeen aminozuur. Het aminozuur is structureel verwant aan methionine, waarbij de methylgroep vervangen is door een ethylgroep.

Ethionine is een antimetaboliet en een methionine-antagonist. Het verhindert de opbouw van proteïnen uit aminozuren en geeft ook interferentie met het cellulair gebruik van ATP. Ten gevoilge van deze farmacologische effecten is ethionine zeer giftig en een sterk carcinogeen.


</doc>
<doc id="4314927" url="https://nl.wikipedia.org/wiki?curid=4314927" title="Tuberkel">
Tuberkel

Een tuberkel (Latijn: "tuberculum") is een anatomische verzamelnaam voor een knobbeltje, zwelling of wratachtige vergroeiing op de botten, op de huid of op organen.

Sommige tuberkels behoren tot de normale oppervlaktestructuur, zoals het geval is bij de tuberkels op de kop en de vinnen van een bultrug. Andere soorten tuberkels kunnen wijzen op een ontsteking of een ander ziektebeeld. Hieronder vallen bijvoorbeeld de granulomen, afgebakende opeenhopingen van histiocyten als gevolg van infecties met mycobacteriën. Een voorbeeld hiervan is tuberculose, een bacteriële infectieziekte op de longen. De naam van deze ziekte is afgeleid van 'tuberkel'.


</doc>
<doc id="4315497" url="https://nl.wikipedia.org/wiki?curid=4315497" title="Wereldtuberculosedag">
Wereldtuberculosedag

Wereldtuberculosedag valt ieder jaar op 24 maart en is bedoeld om de bewustwording te creëren over de wereldwijde epidemie van tuberculose en de bestrijding hiervan.

Op 24 maart 1882 maakte Robert Koch aan een kleine groep wetenschappers van de Universiteit van Berlijn bekend dat hij de bacterie "Mycobacterium tuberculosis", die tuberculose (tbc) veroorzaakt, had ontdekt. In 1905 heeft hij hiervoor de Nobelprijs voor de Geneeskunde ontvangen. Pas 100 jaar later, op 24 maart 1982, stelden de IUATLD en de WHO voor om deze dag in te luiden als de eerste Wereldtuberculosedag. Dit voorstel was een onderdeel van een samenwerking tussen beide organisaties onder de naam "Defeat TB" Now and Forever. Wereldtuberculosedag werd niet meteen officieel erkend door de WHO "Health Assembly" en de Verenigde Naties als officiële jaarlijkse gebeurtenis. Dit gebeurde pas tien jaar later.

In het najaar van 1995 waren de WHO en Koninklijke Nederlandse Centrale Vereniging tot bestrijding ter tuberculose gastheer van de eerste Wereldtuberculosedag in Den Haag, Nederland. Tijdens Wereldtuberculosedag 1997 hield de WHO een persconferentie in Berlijn waar WHO-directeur-generaal Hiroshi Nakajima verklaarde dat de "DOTS-methode" de grootste gezondheidsdoorbraak van dat decennium was.

In 1998 voerden bijna 200 verschillende organisaties activiteiten op Wereldtuberculosedag. Tevens was er een persconferentie van de WHO waar voor het eerst een ranglijst kwam met de 22 landen waar de tbc-besmetting het hoogste was.

De organisatie KNCV Tuberculosefonds voert tijdens Wereldtuberculosedag verschillende acties. Een terugkomende actie is het omdoen van een mondkapje om standbeelden. Het mondkapje staat symbool voor de strijd tegen tbc. Met deze publieksactie doen verschillende organisaties mee, waaronder de Gemeentelijke gezondheidsdienst (GGD).


</doc>
<doc id="4318300" url="https://nl.wikipedia.org/wiki?curid=4318300" title="Psychedelische truffels">
Psychedelische truffels

Psychedelische truffels of Scletoria (magic truffles) is een verzamelnaam voor schimmels die met paddo's vergelijkbare effecten geven, maar omdat ze niet tot de paddenstoelen behoren vallen ze niet onder de Opiumwet. Truffels zijn populair geworden in Nederland nadat de verkoop van paddo's werd verboden in 2008. De stof die voor het psychedelische effect zorgt is psylocibine, dat ook in paddo's voorkomt. De truffels zorgen voor een verandering van de waarnemingen zoals: kleuren feller zien, geluiden intenser beleven, hallucineren.

De truffels worden meestal gegeten of gedronken in thee. De meeste mensen beschrijven de smaak van truffels als heel onsmakelijk, daarom wordt het vaak verwerkt in een chocoladereep (chocolade versterkt de werking). Na 15 minuten begint het langzaam te werken en tussen de 30 en de 60 minuten begint de trip. Als het wordt ingenomen als thee kan de werking sneller beginnen. De eerste effecten zijn: de geluiden vloeien in elkaar over, een euforisch gevoel, slappere spieren en ontspanning. Voorwerpen beginnen te golven, kleuren zijn intenser. De werking gaat schoksgewijs en is dus het ene moment intenser dan het andere moment. De trip duurt 3-6 uur en het duurt minstens 16 uur voor de gebruiker weer helemaal nuchter is en de reactiesnelheid weer normaal is. De werking neemt af als het meer dan een paar keer gedaan wordt in korte tijd.

Lichamelijke verslaving is onmogelijk bij truffels, wel kan er sprake zijn van geestelijke verslaving, hoewel dat tamelijk zeldzaam is, door de afnemende werking na veelvuldig gebruik in korte tijd.

Truffels zijn in Nederland niet verboden en zijn daarom in smartshops te koop voor personen boven de 18 jaar. Psylocibine, de werkzame stof in truffels staat op Opium Lijst I en het is daarom verboden de psylocibine uit de truffels te halen. Het drogen van truffels valt ook onder het produceren van drugs en is daarom verboden. Het laten groeien van truffels, het in het bezit hebben en het gebruik van truffels is in Nederland toegestaan.

Er zijn veel verschillende soorten truffels. Vele truffels hebben pseudo-wetenschappelijke fantasienamen zoals psilocybe Mexicana. Dit betreft handelsbenamingen en geen botanische termen. 

Een aantal truffelsoorten:



</doc>
<doc id="4318449" url="https://nl.wikipedia.org/wiki?curid=4318449" title="Spaarne Gasthuis">
Spaarne Gasthuis

Het Spaarne Gasthuis is een ziekenhuis-organisatie in het zuidwesten van de Nederlandse provincie Noord-Holland, gevormd door fusie van het Kennemer Gasthuis (KG) en het Spaarne Ziekenhuis. De bestuurlijke fusie vond plaats op 1 mei 2014, de juridische regeling ging in met ingang van 22 maart 2015. De beide ziekenhuisinstellingen werkten al samen in het "Linnaeusinstituut".

Er zijn vier vestigingen:
Verder is er een polikliniek in Hillegom.

Het Spaarne Gasthuis is vooral bedoeld voor de bewoners van het "verzorgingsgebied" bestaande uit de gemeenten
(in Noord-Holland:) Haarlem, Heemstede, Bloemendaal, Zandvoort, Haarlemmerliede en Spaarnwoude, Haarlemmermeer en Aalsmeer,
(in Zuid-Holland:) Hillegom, Lisse en Noordwijkerhout.



</doc>
<doc id="4319055" url="https://nl.wikipedia.org/wiki?curid=4319055" title="Transparent">
Transparent

Transparent is een Amerikaanse comedy-drama televisieserie uit 2014. De serie werd gemaakt door Amazon Studios en debuteerde op 26 september 2014 in z'n geheel op Amazon Instant Video nadat de pilot op 6 februari was uitgezonden. De serie gaat over een familie in Los Angeles waarvan de vader een transgender is die besluit dat naar zijn kinderen en in het openbaar te gaan uiten. Op 12 maart 2014 werd besloten tot een heel seizoen van de serie en op 9 oktober 2014 werd een tweede seizoen aangekondigd dat in 2015 moet verschijnen. Bij de 72e Golden Globe Awards in 2014 won Transparent in de categorie beste musical of comedy terwijl hoofdrolspeler Jeffrey Tambor in die categorie won als beste acteur.



</doc>
<doc id="4320264" url="https://nl.wikipedia.org/wiki?curid=4320264" title="ICD10 Hoofdstuk XVI">
ICD10 Hoofdstuk XVI

ICD10 Hoofdstuk XVI bevat bepaalde aandoeningen die hun oorsprong hebben in perinatale periode ICD-10 en wordt weergegeven met de codes P00-P96.


</doc>
<doc id="4320297" url="https://nl.wikipedia.org/wiki?curid=4320297" title="S-ICD">
S-ICD

Een S-ICD is net als een ICD een implanteerbare cardioverter-defibrillator. De S in S-ICD staat voor 'subcutaan' (=onderhuids). Deze defibrillator wordt bij mensen geïmplanteerd die een groot risico lopen op levensbedreigende hartritmestoornissen of een hartstilstand. In dit soort gevallen geeft de defibrillator een stroomstoot om het hartritme weer op orde te krijgen. Een pacemaker geeft alleen kleine elektrische pulsjes om het hartritme bij te sturen. Een S-ICD en ICD grijpen alleen in bij levensbedreigende situaties met een grote stroomstoot.

Zowel een ICD als S-ICD grijpen in in levensbedreigende situaties. Het eindresultaat van het ingrijpen van deze defibrillatoren is daarmee hetzelfde. Beide defibrillatoren bestaan uit een accu met software die o.a. de hartslag meet, en een draad (lead) die de stroomstoot zal afgeven zodra er ingegrepen moet worden (ook wel 'therapie' genoemd). Toch zijn er belangrijke verschillen. Bij een ICD gaat er een draad die de stroomstoot zal geven, via een ader in het hart. Daar groeit de draad vast. Het apparaat zelf wordt onder het sleutelbeen geïmplanteerd.

Bij een S-ICD gaat de draad niet in het hart. De draad wordt net onder de huid over de borstkas geplaatst. De accu wordt niet onder het sleutelbeen geïmplanteerd maar op de linkerzijde van de ribbenkast (op de ribben maar net onder de huid). Omdat de draad/lead niet in het hart gaat, kan deze dikker zijn en is daarmee sterker, wat de kans op draadbreuk (en daarmee complicaties) verlaagt.





</doc>
<doc id="4320493" url="https://nl.wikipedia.org/wiki?curid=4320493" title="Johannes Wannyn">
Johannes Wannyn

Johannes Pieter Leonard Karel Herman Adolf Wannyn (Gent, 2 juni 1908 - 11 oktober 2007) was een Belgisch volksvertegenwoordiger en burgemeester.

Hij was een zoon van de activist Jan Baptist Wannyn en hij vluchtte met zijn ouders naar Nederland in 1918. Hij promoveerde tot doctor in de geneeskunde in 1937 aan de Universiteit Leiden en opnieuw in 1938 voor de Centrale Examencommissie in Brussel.

Teruggekeerd naar België werd hij onmiddellijk lid van het Vlaamsch Nationaal Verbond. Van 1941 tot 1944 was hij oorlogsburgemeester van Nevele.

Na de oorlog trad hij toe tot de Vlaamse Concentratie en vervolgens tot de Volksunie. In 1958 werd hij schepen van Nevele en van 1965 tot 1977 was hij er burgemeester.

In 1965 werd hij verkozen tot Volksunie-volksvertegenwoordiger voor het arrondissement Gent en vervulde dit mandaat tot in 1974. In de periode december 1971-maart 1974 had hij als gevolg van het toen bestaande dubbelmandaat ook zitting in de Cultuurraad voor de Nederlandse Cultuurgemeenschap, die op 7 december 1971 werd geïnstalleerd en de verre voorloper is van het Vlaams Parlement.




</doc>
<doc id="4323416" url="https://nl.wikipedia.org/wiki?curid=4323416" title="Jeannette Donker-Voet">
Jeannette Donker-Voet

Jeannette Donker-Voet (Overveen, 20 april 1907 – Houten, 1 maart 1979) was een dierenarts. Ze was de eerste vrouwelijke dierenarts die in Nederland afstudeerde.

Jeannette Voet (roepnaam Nettie) werd geboren in Overveen in 1907. Haar vader was bollenkweker. Ze wilde diergeneeskunde studeren aan de toenmalige Veeartsenijkundige Hogeschool, maar ondervond veel tegenwerking omdat ze vrouw was. Uiteindelijk studeerde ze tussen 1925 en 1930 aan de faculteit Diergeneeskunde van de Universiteit Utrecht. Ze was de eerste vrouwelijke student diergeneeskunde en de eerste vrouwelijke dierenarts die in Nederland afstudeerde.

Voet promoveerde op 29 juni 1934 en werkte aansluitend twee jaar bij het Institut Pasteur in Parijs, onder meer aan onderzoek naar de grootte van verschillende virussen.

Na haar huwelijk met Donker reisde ze naar Calcutta en daarna naar Java. Na de Tweede Wereldoorlog was ze enkele jaren terug in Nederland, maar in 1947 vertrok ze weer naar Indonesië waar ze werkte als gouvernementsveearts in Batavia en Bogor.

Met ingang van 1950 werkte Donker-Voet aan het Instituut voor Infectieziekten van de faculteit Diergeneeskunde in Utrecht.

Na haar pensioen in 1970 werkte ze bij het Rijksinstituut voor Volksgezondheid en Milieu in Bilthoven.

In 1998 eindigde Donker-Voet op plaats 19 van opinieweekblad Elseviers top-50 van vrouwen die de twintigste eeuw maakten.

In 2006 werd een gebouw van de Universiteit Utrecht in De Uithof naar haar vernoemd: het Jeannette Donker-Voetgebouw.


</doc>
<doc id="4323513" url="https://nl.wikipedia.org/wiki?curid=4323513" title="Figuurcorrigerend ondergoed">
Figuurcorrigerend ondergoed

Figuurcorrigerend ondergoed of shapewear is ondergoed dat het lichaam van de drager (tijdelijk) aanpast of vervormt zodat het meer voldoet aan een bepaald schoonheidsideaal. Het duwt of spant bepaalde delen van het vrouwenlichaam aan om haar een sociaal en esthetisch wenselijke figuur te bezorgen. Een bekend historisch voorbeeld van figuurcorrigerend ondergoed is het korset, dat de taille versmalt en de boezem omhoog drukt. In principe zijn ook beha’s figuurcorrigerend ondergoed. Ook mannen dragen uitzonderlijk shapewear.
De laatste jaren heeft shapewear een snelle opmars gemaakt. Zo merkte de Britse kledingwinkelketen Debenhams tussen 2009 en 2013 een toename van 75% op in de verkoop van shapewear. Hedendaags figuurcorrigerend ondergoed omvat body's, korsetten, jarretelles en verschillende soorten strakke, ondersteunende slips en panty's.

Omdat shapewear strak om het lijf zit, kan het overmatig of onaangepast dragen ervan negatieve gevolgen hebben op ademhaling en spijsvertering. Verder kan langdurig zitten in shapewear, wat mogelijk de bloedsomloop belemmert, "meralgia paraesthetica" veroorzaken. Strakke kleding uit synthetische materialen kan ook aanleiding vormen voor verschillende bacteriële en schimmelinfecties, waaronder "folliculitis".


</doc>
<doc id="4323848" url="https://nl.wikipedia.org/wiki?curid=4323848" title="Indool-3-boterzuur">
Indool-3-boterzuur

Indool-3-boterzuur (IBA) is een in planten natuurlijk voorkomend plantenhormoon en een verbinding uit de groep van auxines. Het is een wit tot lichtgeel poeder met de chemische verbinding CHNO. Indool-3-boterzuur werd uit mais en wilgen geïsoleerd.

In mais is de precursor van indool-3-boterzuur indool-3-azijnzuur. Microsomale membranen van mais zijn in staat om indool-3-azijnzuur om te zetten in indool-3-boterzuur door ATP en acetyl-CoA te gebruiken als cofactors.

Het kan synthetisch bereid worden door verhitting van indool en natriumhydroxide gevolgd door neutralisatie van het tussenproduct.

Indool-3-boterzuur wordt gebruikt voor het bewortelen van stekken en als groeiregulator. Het is sinds de jaren 1960 in de Verenigde Staten toegelaten.

Vanaf 1 juni 2011 is door de Europese Commissie indool-3-boterzuur toegelaten als groeiregulator bij sierplanten.
Plantenbeschermingsmiddelen met indool-3-boterzuur zijn in Oostenrijk toegelaten.


</doc>
<doc id="4323905" url="https://nl.wikipedia.org/wiki?curid=4323905" title="Enkelvoudige bloedsomloop">
Enkelvoudige bloedsomloop

De enkelvoudige bloedsomloop is een type bloedsomloop dat hoofdzakelijk bij vissen voorkomt. Dit wil zeggen dat het bloed slechts één circuit kent. Bij de vis vormt deze bloedsomloop een rechtstreekse verbinding tussen de kieuwen en het weefsel. Het bloed passeert slechts eenmaal langs het hart. Bij dubbele bloedsomlopen is dit niet het geval. Zij bestaan uit een kleine en een grote bloedsomloop, die elk afzonderlijk door het hart stromen. 



</doc>
<doc id="4324472" url="https://nl.wikipedia.org/wiki?curid=4324472" title="Parasympathicolyticum">
Parasympathicolyticum

Een parasympathicoliticum of anticholinergicum is een geneesmiddel dat ingrijpt in de prikkeloverdracht door acetylcholine in het motorische zenuwstelsel te remmen. 
Medicijnen met een anticholinerge werking staan bekend als: anticholinergica, parasympathicolytica ("verdoven" de parasympathicus) en acetylcholinereceptor-antagonisten.

Anticholinergica worden ingezet voor 


</doc>
<doc id="4324767" url="https://nl.wikipedia.org/wiki?curid=4324767" title="Aantrekkelijkheid">
Aantrekkelijkheid

Aantrekkelijkheid is de mate waarin de lichamelijke eigenschappen van een persoon mooi worden bevonden. Het woord veronderstelt soms ook seksuele aantrekking, al kunnen de twee concepten ook los van elkaar gebruikt worden. De aantrekking die iemand voor iemand anders voelt hangt namelijk niet alleen af van de fysieke aantrekkelijkheid van die persoon.

Er zijn grote individuele verschillen in de perceptie van aantrekkelijkheid. De aantrekkelijkheid van mensen is voor een deel sociaal en cultureel bepaald en verschilt dus afhankelijk van plaats, tijd en cultuur. In verschillende culturen en periodes zijn zo verschillende schoonheidsidealen tot stand gekomen, met name voor vrouwen. Toch blijken er in de perceptie van aantrekkelijkheid enkele universele elementen te bestaan die in alle culturen voorkomen.

Eigenschappen die bijna universeel aantrekkelijk worden bevonden bij mannen en vrouwen zijn symmetrie in lichaam en gelaat, een jeugdige uitstraling, een zuivere en egale huid en felle haar- en oogkleur. Er worden veel verschillen vastgesteld in de perceptie van aantrekkelijkheid tussen mannen en vrouwen. Gemiddeld genomen zijn (heteroseksuele) mannen aangetrokken tot vrouwen die slank zijn en kleiner dan zijzelf, die er jong uitzien en een symmetrisch gezicht, volle borsten, volle lippen en een taille hebben die merkbaar smaller is dan de heupen. Eigenschappen van mannen die vrouwen gemiddeld aantrekkelijk vinden, zijn een sterk symmetrisch gezicht, 'mannelijke' gezichtstrekken, brede schouders, een smalle taille en een V-vormige romp.



</doc>
<doc id="4325662" url="https://nl.wikipedia.org/wiki?curid=4325662" title="Jules Loriaux">
Jules Loriaux

Jules Emile Gaston Loriaux (Jumet, 21 februari 1914 - Lodelinsart, 23 oktober 2002) was een Belgisch senator.

Loriaux promoveerde tot doctor in de geneeskunde aan de ULB.

In 1971 werd hij gemeenteraadslid en schepen in Jumet. Ook nog in 1971 werd hij verkozen tot senator voor het Rassemblement Wallon in het arrondissement Charleroi. In 1973, gevolg van de scheuring binnen de partij, zetelde hij als onafhankelijke tot in 1974. Vanuit zijn mandaat zetelde hij ook in de Franse Cultuurraad.

In Jumet-Charleroi is er een Rue Jules Loriaux.



</doc>
<doc id="4326161" url="https://nl.wikipedia.org/wiki?curid=4326161" title="Xylella fastidiosa">
Xylella fastidiosa

Xylella fastidiosa is een bacterie uit de klasse van de Gammaproteobacteria en verantwoordelijk voor ziektes bij druiven (ziekte van Pierce), olijfbomen en oleanders. Ze vormt een grote bedreiging voor de landbouw en is zeer moeilijk te bestrijden.

De ziekte van Pierce is een boomziekte die in 1892 werd ontdekt door Newton B. Pierce. De ziekte wordt veroorzaakt door de bacterie "Xylella fastidiosa". Deze ziekte komt vooral voor in druivensoorten en komt het meeste voor in Californië. De ziekte is opgedoken rond 1880 in Californië en had ook een sterke verspreiding in de jaren dertig. Nu is de ziekte ook terug te vinden in Texas en Florida. Ook is ze inmiddels buiten de Verenigde Staten gesignaleerd: Brazilië, Mexico en Taiwan zijn de belangrijkste verspreidingshaarden.

De bacterie "Xylella fastidiosa" werd oorspronkelijk verspreid door de dwergcicade "Graphocephala atropunctata". Sinds de jaren negentig is de ziekte echter een veel grotere bedreiging geworden door de introductie van de "Homalodisca vitripennis", voorheen gekend als "H. coagulata", die een veel groter verspreidingsgebied heeft. De dwergcicade brengt de ziekte over bij het eten van de plant, waardoor het sap van de plant wordt besmet. Het blad zal langzaam afsterven en uiteindelijk zal ook de boom na enkele jaren sterven door deze ziekte. Voor de Californische wijnboer vormt deze ziekte daarom een groot gevaar, vooral doordat er geen bestrijdingsmiddelen zijn.

In Italië is er een soortgelijk probleem sinds september 2013. Daar bedreigt "xylella fastidiosa" de olijfbomen. De zogenaamde olijfbomenpest wordt overgebracht door de boomkrekel, maar er zijn zeker twaalf andere insecten die de ziekte verspreiden. De ziekte komt vooral voor in Zuid-Italië en anno 2015 worden er elf miljoen olijfbomen bedreigd. De ziekte zelf valt niet te bestrijden en men concentreert zich vooral op het vernietigen van de verspreiders van de ziekte. In januari 2014 heeft het Europees voedselagentschap alarm geslagen en zijn er direct maatregelen genomen. De besmette bomen moeten gerooid worden en er moet een bufferzone geïnstalleerd worden. De maatregelen lijken echter maar weinig uit te halen en veel landen, waaronder Frankrijk, hebben reeds een importverbod uit angst voor de ziekte.

Naast druivensoorten en olijfbomen komt de ziekte ook voor bij andere bomen. Vooral onder oleanders heeft ze een vernietigende werking. Ze komt ook voor bij citrus- en andere fruitbomen, maar is daar niet echt schadelijk. De ziekte heeft ook geen invloed op de gezondheid van de mens.



</doc>
<doc id="4326795" url="https://nl.wikipedia.org/wiki?curid=4326795" title="Hubert Peeters">
Hubert Peeters

Hubert Peeters (Brugge, 26 februari 1919 - Ukkel, 7 april 2015) was een Belgisch arts en kunstverzamelaar.

Peeters was de zoon van de arts Constant Peeters, die het laboratorium binnen het Sint-Janshospitaal in Brugge leidde, en van Maria Van Hoorenbeeck.

Hij doorliep de humaniora aan het Sint-Lodewijkscollege (retorica 1936) en promoveerde in 1943 tot doctor in de geneeskunde (klinische biologie) en tot baccalaureus in de wijsbegeerte aan de Katholieke Universiteit Leuven. Hij werd later lector aan zijn alma mater. Vanaf oktober 1936 tot in 1943 was hij lid van de studentenclub "Moeder Brugse". Tijdens de oorlogsjaren gaf hij, samen met onder meer Jan Daelemans, sluikbladen uit.

Hij trouwde met Marie-Thérèse Lowagie en ze kregen zes dochters en een zoon, Paul Peeters, die priester werd en actief werd in Congo-Kinshasa. Bij zijn overlijden kon Hubert Peeters op het doodsbericht laten vermelden dat hij 36 kleinkinderen en 26 achterkleinkinderen had, gevestigd in Australië, België, Duitsland, Groot-Brittannië, Zuid-Afrika, Spanje en de Verenigde Staten.

In 1956 volgde Peeters zijn vader op aan het hoofd van de laboratoria van het Sint-Janshospitaal. Onder zijn leiding namen deze laboratoria een aanzienlijke vlucht.

Peeters kreeg toen ook politieke ambities. Hij stelde zich kandidaat op de CVP-lijst voor de gemeenteraadsverkiezingen in 1958. Hij had zich nochtans misrekend over de populariteit die een bekende arts bij de kiezer mocht verwachten. Hij werd niet verkozen en dit betekende het einde van zijn politieke ambities.

De uitbreiding van de laboratoria had niet alleen tot gevolg dat het ziekenhuis er wat betreft inkomsten beter van werd, maar dat ook het hoofd van het laboratorium er een aanzienlijk stijgend inkomen aan overhield. Begin de jaren zeventig werd meer en meer druk op Peeters uitgeoefend, waardoor hij gedeelten van zijn wedde moest laten vallen ten voordele van het hospitaal. Rond 1977 werd de druk steeds groter en beïnvloedde ze zijn beslissing om het Sint-Janshospitaal te verlaten, uit Brugge weg te trekken en in Brussel bij een van de grote privélaboratoria aan de slag te gaan.

Na zijn verhuis naar Brussel (hij vestigde zich in de gemeente Linkebeek in de Zennevallei), begon Peeters aan een nieuwe carrière. Hij werd directeur-bestuurder van het "Institute for Medical Biology" in Brussel (tot in 1988). Van daar uit onderhield hij zijn wereldwijde contacten en kon hij verder het jaarlijkse specialistencolloquium "Protides of the Biological Fluids" organiseren, dat voortaan in Brussel plaats vond.

Teneinde het eigen biologisch onderzoek te kunnen uitbreiden, stichtte Peeters met de steun van het Sint-Janshospitaal en van de stad Brugge rond 1960 een afzonderlijk onderzoekslaboratorium, onder de naam Simon Stevin Instituut. Hij besteedde hieraan heel wat van de inkomsten die hij beroepshalve verwierf.

Na een aantal jaren binnen de muren van het Sint-Janshospitaal te hebben gewerkt, kreeg het instituut een stadsgebouw aangeboden in de Jeruzalemstraat. Er werkten weldra enkele tientallen ingenieurs en laboranten. De tweede in bevel van het instituut was professor Vic Blaton.

De breuk tussen Peeters en het nieuwe bestuur van de stad Brugge, betekende in 1977 de sluiting van het instituut. Het bestuur wilde de (nochtans relatief bescheiden) steun vanwege de stad niet meer honoreren en dit betekende een definitieve breuk.

Vanaf 1953 organiseerde Peeters elk jaar een wetenschappelijk colloquium in Brugge, onder de titel 'Protides of the Biological Fluids'. De 'acta' werden telkens in boekvorm gepubliceerd, eerst bij Elsevier Publishing, later bij Pergamon Press in Londen.

De jaarlijkse bijeenkomst bracht talrijke specialisten samen, onder wie ook Nobelprijswinnaars. De organisatie berustte bij een internationaal comité van bekende klinisch biologen.

Het werd een jaarlijkse samenkomst van specialisten die zich binnen de moleculaire biologie met het lichaamsvocht onder al zijn aspecten bezighielden, en de uitgevoerde studies (en vooruitgang) toetsten en bekendmaakten. Het was meteen de gelegenheid om de resultaten mee te delen van de onderzoeken die werden uitgevoerd in het Simon Stevin Instituut.

Ook na zijn vertrek uit Brugge bleef Peeters het jaarlijks congres organiseren en bracht hij zijn beroepsgenoten nog tot begin jaren negentig samen in het Sheraton Hotel in Brussel.

Van zijn vader had Hubert Peeters een verzameling kunstwerken geërfd, voornamelijk uit de Vlaamse expressionistische school.

Begin jaren zestig verkocht hij deze collectie en samen met zijn echtgenote werd hij een van de vroegste en belangrijke collectioneurs van popart in Europa. In de eerste plaats kocht hij in New York rechtstreeks bij de kunstenaars: Andy Warhol, Robert Rauschenberg, George Segal, Roy Lichtenstein, Jim Dine, Claes Oldenburg, Robert Indiana, Tom Wesselmann, James Rosenquist enz. Als hij in New York aankopen ging doen, kwam hij meestal met een gevulde container terug. Bij de Belgische kunstenaars was het vooral Marcel Broodthaers die zijn belangstelling had. Zijn ruime woning werd een museum, gewijd aan popart en een verzamelplek voor allen die zich voor deze kunstvorm interesseerden.

Na verloop van tijd kon Peeters vaststellen dat hij een van de belangrijkste popartverzamelingen bezat. Wat hij in de beginjaren van deze kunststroming tegen bescheiden prijzen had aangekocht, was stilaan een fortuin waard. Talrijke musea deden op hem beroep voor het uitlenen van werken of zelfs voor volledig aan zijn collectie gewijde tentoonstellingen.

Hij heeft aan zijn collectie geen permanent karakter verleend. Enerzijds overleed zijn vrouw, die een essentiële rol speelde in het tot stand komen van de verzameling. Anderzijds hield hij rekening met zijn talrijk nageslacht, hoofdreden waarom hij zich stilaan terugtrok uit de verzamelwereld en onderdelen van zijn verzameling liet veilen.



</doc>
<doc id="4327506" url="https://nl.wikipedia.org/wiki?curid=4327506" title="Landwijn">
Landwijn

Landwijn is een beschermde geografische aanduiding voor wijn uit een bepaald land. Een nauwkeuriger aanduiding dan nationaal – zoals een typische wijnstreek, provincie of stad – krijgt deze niet. Het zijn doorgaans eenvoudiger wijnen, maar kwalitatief vaak beter dan tafelwijn.

Veel wijnlanden kennen een kwaliteitstrap "landwijn" waaronder,


</doc>
<doc id="4327904" url="https://nl.wikipedia.org/wiki?curid=4327904" title="John Falk">
John Falk

John Falk (voluit John Lionel Falk) (Toronto, 1928 - Minneapolis, 23 maart 2009) was een Canadees behavioristisch psycholoog en gedragsfarmacoloog. Het grootste deel van zijn leven woonde en werkte hij in de Verenigde Staten. Hij verwierf bekendheid door zijn ontdekking van polydipsie als adjunctief gedrag bij ratten.

John Falk behaalde de graad van B.A. in de psychologie en Engels en van M.A. in de psychologie aan de McGill-universiteit in Montreal. In 1956 behaalde hij zijn doctoraatstitel aan de Universiteit van Illinois te Urbana-Champaign. Zijn doctoraatsonderzoek over vochtinname door witte ratten bepaalde de richting van zijn verder onderzoekswerk over de fysiologische controle en de omgevingsinvloed op drinken.

Na het behalen van zijn doctoraatstitel werkte Falk enige tijd in het Yerkes Primate Laboratory. Hij werkte er samen met de behavioristische onderzoekers Roger Kelleher en Charles Ferster. Hier werd hij vertrouwd met de principes van operante conditionering. Falk toonde er aan dat grooming ("vlooien") bij chimpansees een bekrachtiger is.

Vervolgens ging Falk als postdoctoraal onderzoeker in de gedragsfarmacologie aan de slag aan de Harvard Medical School te Boston. Hier startte hij zijn onderzoek naar "schema-geïnduceerde polydipsie" bij ratten. Hierna werd hij assistent-professor aan de Universiteit van Colorado te Boulder, de Universiteit van Michigan en de Universiteit van Arizona om vanaf 1969 als professor benoemd te worden aan de Rutgers-universiteit in New Jersey. Hier zou hij 31 jaar blijven. Hij richtte er een laboratorium op voor onderzoek naar de psychofarmacologie van drugmisbruik.

In 2001 ging hij op emeritaat.

De belangrijkste bijdrage van John Falk aan de wetenschap is de ontdekking van adjunctief gedrag. Dit is nog steeds relevant. Zijn eerste bijdrage hierover verscheen in 1961 in Science. Ratten die deelnamen aan onderzoek met bepaalde intermittente bekrachtigingsschema's dronken tijdens wachtperiodes veel meer water dan andere ratten. Het water drinken stond volledig los van het eigenlijke onderzoek en van de proeven waaraan de ratten deelnamen. Dit heet "schema-geïnduceerde polydipsie" en is de eerste vorm van adjunctief gedrag die ontdekt werd. De term "adjunctief" ("toegevoegd" of "secundair") verwijst naar het toegevoegd zijn aan het primaire gedrag. Later werd duidelijk dat dit verschijnsel veel meer voorkwam dan alleen in de vorm van water drinken. Falk zal hierin een mogelijke verklaring voor bepaalde vormen van verslaving.

John Falk behaalde een zwarte band in karate. Hij was eveneens actief als zweefvlieger en duiker, hoewel hij niet kon zwemmen. Op middelbare leeftijd kreeg hij echter een neuroom waardoor hij een arm niet meer kon gebruiken.

Eind jaren 1960 trouwde hij. Zijn vrouw overleed in 2004. John Falk stierf zelf in 2009 op 81-jarige leeftijd.
John Falk was ook een dichter. Twee dichtbundels van hem werden tijdens zijn leven gepubliceerd door de Canadese uitgeverij Guernica Editions:

In 2009 verscheen een derde bundel bij BookSurge Publishing: "From Quiver to Notch". Na zijn dood in 2009 werd volume 54 van de "U.S. 1 Worksheets" (een poëtische publicatie) aan hem opgedragen. Een aantal van zijn gedichten werden hierin opgenomen.

Als erkenning voor zijn onderzoekswerk ontving hij de "Research Scientist Award van het National Institute on Drug Abuse (NIDA), werd hij lid van de adviesraad van het NIDA en voorzitter van de "Psychopharmacology Division" van de American Psychological Association. Binnen de Rutgers-universiteit kreeg hij de "Board of Trustees Award for Excellence in Research".

In 1997 ontving hij de Solvay Award voor zijn psychofarmacologisch onderzoek bij stemmingsstoornissen.


</doc>
<doc id="4329050" url="https://nl.wikipedia.org/wiki?curid=4329050" title="Jan-Willem Veening">
Jan-Willem Veening

Jan-Willem Veening (26 december 1978, Vries) is een moleculair geneticus die als adjunct hoogleraar (Associate professor met ius promovendi) verbonden is aan de Rijksuniversiteit Groningen Zijn vakgebied betreft de microbiologie en de toegepaste microbiologie. Zijn expertise ligt op het gebied van de moleculaire genetica, de bacteriologie, de medische microbiologie en de systeem en synthetische biologie.

Jan-Willem Veening studeerde biologie in Groningen van 1997 tot 2002 en studeerde cum laude af.

Zijn Ph.D. behaalde hij in 2007 aan de Rijksuniversiteit Groningen (cum laude) (promotores: Prof. dr. Oscar P. Kuipers, Dr. Leendert W. Hamoen) met het proefschrift "Phenotypic variation in Bacillus subtilis: Bistability in the sporulation pathway". Van 2006 tot 2009 deed Veening postdoctoraal onderzoek aan het Centrum voor Bacteriële Celbiologie van de Universiteit van Newcastle (UK) in de groep van Prof. Jeff Errington.


Veening geeft colleges en practica op bachelor en masterniveau over onder meer: moleculaire genetica en genomics, biomoleculair onderzoek, geavanceerde genetische manipulatie, synthetische biologie & systeem chemie, geavanceerde lichtmicroscopie en DNA-microarray-analyse.

In 2009 richtte Veening zijn eigen onderzoek en onderwijs groep op aan het "Groningen Biomolecular Sciences and Biotechnology Institute" van de Rijksuniversiteit Groningen. Veening en zijn multidiciplinaire onderzoeksteam doen met name onderzoek naar de bacterie Streptococcus pneumoniae (pneumococcus). Hij wil uitzoeken hoe en waarom deze bacterie, die zonder ziekteverschijnselen voorkomt bij 80% van de jonge kinderen, zich kan ontwikkelen tot één van de meest verwoestende ziekteverwekkers ter wereld. De bacterie kan een hersenvliesontsteking, bloedvergiftiging of longontsteking veroorzaken waaraan jaarlijks wereldwijd meer dan 2 miljoen mensen overlijden.

Verder wil hij uitzoeken waarom deze bacterie meer en meer resistent wordt tegen de huidige antibiotica. Hij onderzoekt daarom de celcyclus, celdeling en DNA-replicatie van de bacterie en hoopt op die manier zicht te krijgen op nieuwe methoden waarmee de bacterie bestreden kan worden.

Om deze belangrijke fundamentele vragen te beantwoorden hanteert de onderzoeksgroep van Veening een multidisciplinaire systeembiologische aanpak en gebruikt daarbij state-of-the-art genetische trucs zoals synthetische biologie gereedschappen, kwantitatieve fluorescentie microscopie, transcriptomics, wiskundige modellering en bioinformatica. Vaak ontwikkelt de groep zelf de benodigde hulpmiddelen.
Deze aanpak heeft al geleid tot een aantal belangrijke inzichten zoals: hoe behouden pneumokokken hun karakteristieke rugbybal-vorm? en: waarom neemt de pneumococcus bacterie DNA op uit de omgeving als reactie op bepaalde antibiotica?

Veening ontving diverse grote subsidies voor zijn onderzoek: 

Veening werkte mee aan zo’n 50 publicaties, die in totaal bijna 2500 keer werden geciteerd. Hij heeft een H-index van 23 en een i10-index van 31; dat betekent dat 23 publicaties elk minstens 23 keer zijn geciteerd en dat 31 publicaties elk minstens 10 keer zijn geciteerd. Een selectie van de belangrijkste publicaties:


</doc>
<doc id="4329289" url="https://nl.wikipedia.org/wiki?curid=4329289" title="Shibasaburo Kitasato">
Shibasaburo Kitasato

Shibasaburo Kitasato (29 januari 1853 – 13 juni 1931) was een Japans medicus en microbioloog.

Kitasato werd geboren in Oguni, Kumamoto (prefectuur), en was de oudste zoon van het dorpshoofd Korenobu Kitasato. Hij werd opgeleid bij Kumamoto Medical School en Universiteit van Tokio. Kitasato verhuisde naar Berlijn, waar hij werkte in het laboratorium van Robert Koch samen met Emil von Behring.



</doc>
<doc id="4330133" url="https://nl.wikipedia.org/wiki?curid=4330133" title="Garden-classificatie">
Garden-classificatie

De Garden-classificatie is een indeling voor intracapsulaire heupfracturen van de femurhals ook wel het collum femoris genaamd. Een fractuur in dit gebied kan zorgen voor verstoring van de bloedtoevoer naar de femurkop.

De Britse orthopedisch chirurg Robert Symon Garden beschreef een classificatiesysteem voor dit type fractuur, genaamd de Garden classificatie. Deze classificatie bestaat uit vier categorieën.

Bij Garden type 3 en 4 is er een grotere kans dat de bloedtoevoer naar de heupkop verstoord is. Er is dan een grote kans op het afsterven van de femurkop door onvoldoende bloedtoevoer, dit wordt ook wel avasculaire kopnecrose genoemd. Avasculaire kopnecrose is een ernstige, veel voorkomende complicatie van een collumfractuur. De bloedvaten naar de heupkop raken gemakkelijk verstoord door de fractuur of door de zwelling binnen in het gewricht. Dit kan leiden tot afsterven van het bot en het kraakbeen.
Naast de bloedvaten die via het gewrichtskapsel naar het bot lopen, is er bij jonge mensen een bloedvaatje aanwezig in het ligament dat van de heupkop naar de heupkom loopt. Bij ouderen functioneert dit vaatje meestal niet meer. Mensen met een kopnecrose gaan na een aanvankelijke verbetering na de operatie weer achteruit, krijgen meer pijn en gaan slechter lopen.

Omdat er een grote kans is op kopnecrose wordt deze fractuur vaak behandeld met een heupimplantaat. De heupkop wordt verwijderd en vervangen door een kophalsprothese of, wanneer de kom ook vervangen wordt, een totale heupprothese.
Bij jonge patiënten of bij heupfracturen met een betere prognose worden de botten op hun juiste plek gezet en met drie schroeven vastgezet. Hierbij kan kopnecrose niet altijd voorkomen worden en kan het zijn dat er later alsnog een heupimplantaat geïmplanteerd moet worden.


</doc>
<doc id="4330636" url="https://nl.wikipedia.org/wiki?curid=4330636" title="Marcel Seghin">
Marcel Seghin

Marcel Jules Omer Seghin (Binche, 26 september 1889 - Dinant, 9 januari 1963) was een Belgisch senator en burgemeester.

Seghin vestigde zich als apotheker in Dinant.

Hij stapte in de gemeentelijke politiek en werd gemeenteraadslid (1930), schepen (1939-1954) en burgemeester (1959-1961) van Dinant. Hij was ook provincieraadslid van 1954 tot 1958.

In juni 1949 werd hij verkozen tot PSC-senator voor het arrondissement Namen en oefende dit mandaat uit tot in juni 1950.




</doc>
<doc id="4330788" url="https://nl.wikipedia.org/wiki?curid=4330788" title="Georges Vanhonsebrouck">
Georges Vanhonsebrouck

Georges Frédéric Alphonse Vanhonsebrouck (Deerlijk, 5 januari 1890 - Berchem, 8 februari 1972) was een Belgisch senator.

Vanhonsebrouck promoveerde tot doctor in de geneeskunde en vestigde zich als arts in Hasselt.

Hij werd gemeenteraadslid (1938) en schepen (1939-1946) van Hasselt.

In 1939 werd hij katholiek provinciaal senator voor Limburg en vervulde dit mandaat tot in 1949.




</doc>
<doc id="4331893" url="https://nl.wikipedia.org/wiki?curid=4331893" title="Izzeldin Abuelaish">
Izzeldin Abuelaish

Izzeldin Abuelaish (Jabalia Kamp, 3 februari 1955) is een Palestijns arts en activist en schrijver.

Via een beurs kon Abuelaish geneeskunde studeren aan de universiteit van Caïro. Vervolgens studeerde hij gynaecologie aan de universiteit van Londen en vervolmaakte hij zich in Italië en België.

Hij was werkzaam als senior onderzoeker aan het "Gertner Institute" van het Sheba Hospital in Tel Aviv toen drie dochter omkwamen bij een inval in Gaza door Israëlitische troepen. Hierdoor schreef het boek "I Shall Not Hate" en richtte hij een stichting op daughters for life. Deze stichting stimuleert jonge vrouwen om verder te studeren. Momenteel is hij werkzaam en woonachtig in Toronto waar hij professor is aan de universiteit van Toronto.




</doc>
<doc id="4333769" url="https://nl.wikipedia.org/wiki?curid=4333769" title="Difflugia">
Difflugia

Difflugia is een geslacht van eencelligen uit de familie van de Difflugiidae.



</doc>
<doc id="4334763" url="https://nl.wikipedia.org/wiki?curid=4334763" title="Alveolaire echinococcose">
Alveolaire echinococcose

Alveolaire echinococcose is een zich uitbreidende, maar nog steeds zeldzame parasitaire aandoening of wormziekte. De ziekte wordt veroorzaakt door een bepaald larvestadium van de vossenlintworm "Echinococcus multilocularis". Indien de ziekte niet wordt behandeld, is ze meestal dodelijk. De mens wordt onbedoeld slachtoffer als tussengastheer in de levenscyclus van deze worm. Meestal fungeren knaagdieren zoals muizen als tussengastheer.
Er zijn ook ander typen die veroorzaakt worden door verwante soorten lintwormen die bij honden en katten voorkomen.

In 2005 gold de ziekte als zeldzaam en was er in de afgelopen jaren slechts één geval bekend van een patiënt afkomstig uit Zwitserland. Daar doen zich jaarlijks ongeveer tien ziektegevallen voor. Het kan jaren duren voor dat zich ziekteverschijnselen openbaren na het (per ongeluk) consumeren van de lintwormeitjes. Bovendien zijn de verschijnselen dan weinig specifiek, zoals buikpijn, kortademigheid of geelzucht. Daardoor kan het lang duren voor de patiënt effectief wordt behandeld.

Als voorzorgmaatregelen worden aanbevolen:

Voedsel en warenautoriteit. De vossenlintworm. Informatieblad, 1 maart 2005. pdf


</doc>
<doc id="4335687" url="https://nl.wikipedia.org/wiki?curid=4335687" title="Mond-, kaak- en aangezichtschirurgie">
Mond-, kaak- en aangezichtschirurgie

Mond-, kaak- en aangezichtschirurgie, meestal afgekort tot MKA-chirurgie, is het medisch specialisme dat zich bezighoudt met het onderzoek en de chirurgische behandeling van aandoeningen van de mond, de kaak en het aangezicht. MKA-chirurgie is zowel een medisch als een tandheelkundig specialisme. Beoefenaars van het vak moeten daarom naast het tandartsdiploma ook in het bezit zijn van het artsdiploma. Na het behalen van beide diploma's dient men zich nog voor een periode van minstens 4 jaar verder te specialiseren in één van de universitaire ziekenhuizen. Het werkterrein van de MKA-chirurg bevindt zich dan ook op het raakvlak van de tandheelkunde en de geneeskunde.

Tot het terrein van de MKA-chirurg behoren onder andere:




</doc>
<doc id="4336010" url="https://nl.wikipedia.org/wiki?curid=4336010" title="Coïtus reservatus">
Coïtus reservatus

Coïtus reservatus is Latijn voor geslachtsgemeenschap waarbij de man bewust niet in zijn partner ejaculeert. Hoewel oorspronkelijk bedoeld als anticonceptie, wordt het ook als speciale seksuele handeling beleefd waarbij de man zijn ejaculatie onderdrukt. De Amerikaanse gynaecologe Alice Bunker Stockham bedacht hiervoor de term "karezza", afgeleid van het Italiaanse "carezza", dat liefkozen of strelen betekent. 

De schrijver Aldous Huxley beschreef het als een “intiem in elkaar zijn, met tedere bewegingen die niet mogen leiden tot een orgasme”.
Het conventionele orgasme als climax blijft uit. Juist de “voortdurende orgastische staat” wordt beleefd. De partners houden zo een langduriger intens seksueel genot en gevoel van genegenheid. Door de zelfbeheersing van de man zal de vrouw mogelijk ook langer van het seksuele contact – en haar orgasme – kunnen genieten. 

Coïtus reservatus is niet hetzelfde als coïtus interruptus. Daarbij vindt de ejaculatie weliswaar niet in de vagina, maar wel daarbuiten plaats.
Beide methoden zijn overigens niet betrouwbaar als anticonceptie. Ook bepaalde seksuele aandoeningen kunnen wel overgebracht worden.

Het orgasme is hierbij niet het doel. Het hoogtepunt is het gehele seksuele spel met een intensiviteit waarin beiden kunnen opgaan. Seks moet niet worden beperkt tot consumptief handelen dat met een orgasme moet worden afgerond.

Het basisprincipe is de hoeveelheid stimulatie zo te regelen dat de man controle over zijn orgasme behoudt. De staat van opwinding moet blijven gehandhaafd.
Als de penis in de vagina is ingebracht wordt deze niet meer of weinig bewogen. Voelt de man een orgasme opkomen, dan kan hij deze tegengaan door het aanspannen van de musculus pubococcygeus in combinatie met een rustige buikademhaling. De vrouw kan – in tegenstelling tot wat zij zou doen bij pompoir – haar vaginale spieren even ontspannen. In plaats van een eruptieve zaadlozing zal het lichaam een warme en zachte tinteling ervaren. Na enige oefening kan men dit gevoel behouden gedurende het gehele seksuele spel. Volgens seksuoloog Max Marcuse is Karezza een “liefdeskunstvaardigheid” die personen een ongewoon gevoel van geluk en genoegen brengt.



</doc>
<doc id="4336272" url="https://nl.wikipedia.org/wiki?curid=4336272" title="Klosterneuburger Mostwaage">
Klosterneuburger Mostwaage

De Klosterneuburger Mostwaage (KMW) is een hydrometer die gebruikt wordt om het suikergehalte van most te meten.

Het suikergehalte wordt direct in gewichtsprocenten afgelezen. Bijvoorbeeld 100 kilo most dat 20 kilo suiker bevat zal 20% of 20ºKMW aangeven.
Het instrument wordt vooral gebruikt in de wijnlanden Oostenrijk, Hongarije, Slowakije, de Balkanstaten van het voormalige Joegoslavië en Italië

Zo wordt het mostgewicht in landen als Duitsland, Zwitserland en Luxemburg gemeten in graden Oechsle. Daarbij is 1ºKMW gelijk aan 4,86º Oechsle.
In landen als Frankrijk, Portugal en Spanje meet men in graden Baumé.



</doc>
<doc id="4336729" url="https://nl.wikipedia.org/wiki?curid=4336729" title="Lebanon Hospital">
Lebanon Hospital

Het Lebanon Hospital was tot 1962 een privaat ziekenhuis in The Bronx in de Amerikaanse stad New York City. Het ziekenhuis werd in 1890 opgericht en werd geopend in 1893. In die tijd was er in The Bronx een tekort aan ziekenhuizen. Een bewoner van The Bronx, Jonas Weil, had moeite een vriend van hem in een ziekenhuis op te laten nemen. Hij richtte daarom een vereniging op en doneerde aan die vereniging een bedrag van $10.175. Na deze en andere donaties werd het ziekenhuis opgericht. Het Lebanon Hospital bevond zich op de hoek van Westchester Avenue en 150th Street in een gebouw dat voorheen een klooster van de Ursulinen was. Het ziekenhuis telde destijds 50 bedden en was bedoeld voor Joodse immigranten. In 1894 werd er een verpleegkundige school aan het ziekenhuis toegevoegd.

In 1946 werd het ziekenhuis verplaatst naar een grotere locatie met 205 bedden aan de Grand Concourse tussen de Mount Eden Parkway en East 173rd Street. Tot 1946 werd deze locatie gebruikt door het leger. Eind jaren 50 besloot het Lebanon Hospital met het Bronx Hospital werknemers en materieel te delen voor betere zorg. In 1962 fuseerden beide ziekenhuizen tot het Bronx-Lebanon Hospital Center, dat zich bevindt op de locatie waar het Lebanon Hospital zich bevond.


</doc>
<doc id="4336970" url="https://nl.wikipedia.org/wiki?curid=4336970" title="Bronx-Lebanon Hospital Center">
Bronx-Lebanon Hospital Center

Het Bronx-Lebanon Hospital Center is een privaat academisch ziekenhuis met twee hoofdvestigingen in The Bronx in de Amerikaanse stad New York City. De ene vestiging bevindt zich aan de Grand Concourse tussen East 173rd Street en de Mount Eden Parkway en de andere 1,6 kilometer verder aan Fulton Avenue tussen East 169th Street en East 168th Street. Het ziekenhuis ontstond in 1962 uit een fusie van het Lebanon Hospital en van het Bronx Hospital. In 1971 werd het een academisch ziekenhuis door samenwerking met de Albert Einstein College of Medicine. In 1987 werd het ziekenhuis gemoderniseerd door middel van het project "New Directions", dat $214 miljoen kostte. In 2009 werd er een nieuwe vleugel met een kinderafdeling geopend in de vestiging aan de Grand Concourse. In het daaropvolgende jaar werd een hospiceafdeling geopend. In 2014 werd een nieuw Health and Wellness Center met negen verdiepingen en een Life Recovery Center geopend. Daarnaast werden in dat jaar de tandartspraktijk en de Physical Therapy Services verplaatst naar nieuwe gebouwen.

In 2013 bezochten voor het eerst meer dan één miljoen poliklinische patiënten het Bronx-Lebanon Hospital Center en het is daarmee een van de grootste ziekenhuizen van New York City. Op de spoedafdeling worden jaarlijks 141.000 mensen opgenomen.


</doc>
<doc id="4336974" url="https://nl.wikipedia.org/wiki?curid=4336974" title="Ceratium">
Ceratium

Ceratium is een geslacht van eencelligen uit de familie van de Ceratiaceae.



</doc>
<doc id="4337105" url="https://nl.wikipedia.org/wiki?curid=4337105" title="Phacus">
Phacus

Phacus is een geslacht van eencelligen uit de familie van de Phacaceae.



</doc>
<doc id="4337169" url="https://nl.wikipedia.org/wiki?curid=4337169" title="Boomholte">
Boomholte

Een boomholte is een holte in de stam of een tak van een boom die ontstaan is door vergroeiing of doordat gaten in de bast het onderliggende hout blootleggen. Boomholtes zijn belangrijk voor veel diersoorten die deze gebruiken als slaap- schuil of nestplaats.

Boomholten komen zowel in levende als in dode bomen voor. Sommige boomholten zijn uitgehakt door vogels, primaten of andere dieren die op zoek zijn naar voedsel of een onderkomen willen maken. Andere boomholten zijn vanzelf zo gegroeid of zijn begonnen als een gat in de bast. Dergelijke gaten ontstaan onder andere door het afbreken van takken, blikseminslagen en aantasting door schimmels, bacteriën of insecten. Doordat een gedeelte van de bast is verwijderd, heeft het onderliggende hout geen bescherming meer tegen de weersinvloeden en verdere aantasting door allerlei organismen.

Wanneer de boom nog groeit zal het gat nog verder vervormen en uitgroeien. De boomholten in eucalyptusbomen bijvoorbeeld, die vaak vanzelf in de bast groeien, kunnen na meer dan honderd jaar uitgroeien tot geschikte onderkomens voor kleine zoogdieren.

Boomholten worden door een grote verscheidenheid aan diersoorten gebruikt als nest-, berg-, slaap- of schuilplaats. Ook worden boomholten gebruikt als beschutting tegen de zon of weersinvloeden. Dieren kiezen een boomholte op een aantal factoren, zoals de grootte en vorm van de ingang, de diepte van de holte en de hoeveelheid isolatie die het biedt. Ideale boomholten worden daardoor frequent gebruikt en veroorzaken regelmatig concurrentie tussen de bewoners en andere dieren.

Toekans, papegaaien, spechten en andere vogelsoorten kiezen een boomholte als onderkomen of als nest voor hun nakomelingen. De zwarte specht ("Dryocopus martius") bijvoorbeeld hakt elk jaar een nieuwe boomholte om er zijn jongen in groot te brengen. De gebruikte boomholte van het vorige jaar wordt dan gebruikt door andere vogelsoorten of door kleine zoogdieren, zoals marters of eekhoorns. Andere dieren die boomholtes gebruiken zijn bijvoorbeeld vleermuizen, buideldieren en halfapen, alsook allerlei amfibieën, reptielen en geleedpotigen.

Wanneer het gat zich vult met (regen)water, fungeert het als een phytotelma, een waterreservoir in een landplant. Die zijn belangrijk voor een aantal planten- en diersoorten. Verschillende amfibieën leggen hun eieren in boomholten. Ook steekmuggen, dansmuggen, knutten en andere muggensoorten hebben een waterreservoir nodig voor hun eerste levensstadia.

Veel diersoorten zijn afhankelijk van boomholten. Hiertoe behoren ook een groot aantal diersoorten die op de Rode Lijst van de IUCN voorkomen. In Zweden bijvoorbeeld is bijna de helft van de bedreigde diersoorten afhankelijk van boomholten. Ontbossing vormt daar een grote bedreiging.

Verschillende diersoorten maken gebruik van alternatieven voor hun verdwenen boomholten, zoals ventilatiegaten of de ruimte onder dakpannen. Ook maken diverse tuinvogels gebruik van nestkasten, kunstmatige nestplaatsen met een op hun afgestemde grootte van het vlieggat.


</doc>
<doc id="4337434" url="https://nl.wikipedia.org/wiki?curid=4337434" title="Phytotelma">
Phytotelma

Een phytotelma (meervoud phytotelmata) is een waterreservoir verzameld in een landplant, meestal bestaande uit regenwater. Phytotelmata komen voornamelijk voor in bromelia's, heliconia's, bekerplanten, boomholtes en op de oppervlakten van bladeren.

Een phytotelma kan fungeren als leefgebied voor de hierop aangepaste flora en fauna. Een aantal organismen zijn afhankelijk van phytotelmata tijdens hun eerste levensstadia, zoals veel muggen- en kikkersoorten. 


</doc>
<doc id="4338869" url="https://nl.wikipedia.org/wiki?curid=4338869" title="Osteosynthese">
Osteosynthese

Osteosynthese is een techniek waarbij twee of meer botdelen aan elkaar worden vastgezet. Dit kan met behulp van pennen, schroeven en platen. Hiermee wordt getracht om de botdelen in de juiste positie ten opzichte van elkaar te plaatsen en met een zo klein mogelijke ruimte ertussen. De uiteindelijke genezing van de fractuur wordt niet versneld. 


</doc>
<doc id="4339049" url="https://nl.wikipedia.org/wiki?curid=4339049" title="Pediculus">
Pediculus

Pediculus is een geslacht van dierluizen uit de familie van de Pediculidae.



</doc>
<doc id="4340577" url="https://nl.wikipedia.org/wiki?curid=4340577" title="Idarucizumab">
Idarucizumab

Idarucizumab, merknaam Praxbind, is een specifiek monoklonaal antilichaam dat door de firma Boehringer Ingelheim werd ontwikkeld als een specifiek antidotum tegen hun zes jaar eerder op de markt gebrachte bloedverdunner dabigatran.

Het middel wordt geleverd in flacons van 50ml bevattende 2,5 gram werkzame stof en 2 gram sorbitol als hulpstof. De aanbevolen dosis is 5 gram, derhalve 2 flacons.

Het middel wordt per infuus toegediend. Dabigatran remt trombine competitief en reversibel. Het is actief in het bloedplasma. Door remming van trombine wordt voorkomen dat fibrinogeen in fibrine wordt omgezet. De kans op het ontstaan van een bloedpropje wordt zo verminderd.
In 2014 werd gestart met fase III onderzoek met dit specifiek antidotum tegen het dabigatran etexilaat, het idarucizumab.
April 2015 werd versneld registratie aangevraagd in de Verenigde Staten, Canada en Europa. Op 22 juni volgde een positieve fase-III studie. Op 16 oktober 2015 was er registratie in de Verenigde Staten. Europa volgde op 20 november,

De affiniteit van dabigatran voor Idarucizumab is 300 keer groter dan voor trombine. De werking van dabigatran en de werkzame metabolieten wordt dan ook snel volledig gecoupeerd in een diermodel. Bij gezonde vrijwilligers was Idarucizumab effectief, veilig en het werd goed verdragen,
onafhankelijk van de nierfunctie.


</doc>
<doc id="4340612" url="https://nl.wikipedia.org/wiki?curid=4340612" title="Pancreatoduodenectomie">
Pancreatoduodenectomie

Een pancreatoduodenectomie, Hemi-pancreaticoduodenectomie, Whipple-operatie of in het Engels Pylorus-preserving pancreaticoduodenectomy (PPPD) is een operatie waarbij de kop van de alvleesklier (pancreas) en omliggende structuren worden verwijderd. Een van de meest voorkomende redenen om deze operatie uit te voeren is alvleesklierkanker in de kop van de alvleesklier.


Er zijn verschillende variaties in operatietechnieken beschreven van de PPPD. Er kan zowel gekozen worden voor een open-procedure waarbij er een snee in de buikwand gezet wordt (incisie) of voor een laparoscopische procedure.
Ook kan er gekozen worden voor de klassieke Whipple waarbij de pylorus van de maag wordt verwijderd. Echter is de aangepaste Whipple, waarbij de pylorus gespaard blijft, gebruikelijker. Hierbij wordt de kop van de alvleesklier verwijderd samen met een deel van de twaalfvingerige darm, galweg, galblaas en de omliggende lymfeklieren. Hierna worden de maag, galweg en het overgebleven deel van de alvleesklier weer op de darm aangesloten. 
Onderzoek toont aan dat hoe vaker de Whipple-operatie in een bepaald ziekenhuis wordt verricht, hoe lager de postoperatieve sterfte in dat ziekenhuis is. Dit verschil kan oplopen tot 5% lagere kans op sterfte. Ook neemt de overlevingsduur toe indien de operatie wordt verricht in een ziekenhuis waar veel Whipple-operaties worden verricht. Deze ziekenhuizen moeten minimaal 20 alvleesklierkankeroperaties per jaar uitvoeren.


</doc>
<doc id="4340734" url="https://nl.wikipedia.org/wiki?curid=4340734" title="Spontaan hypertensieve rat">
Spontaan hypertensieve rat

De spontaan hypertensieve rat (afgekort SHR) is een geselecteerde rattenstam of een gekweekt ras dat genetisch een hoge bloeddruk of hypertensie heeft. Het ras wordt veel gebruikt voor laboratoriumonderzoek, vooral in verband met hart- en vaatziekten.

In 1938 werd aan de Universiteit van Tokio in Japan een kolonie Wistarratten ingevoerd. Via inteelt werd ermee verder gekweekt. Deze dieren hadden een gemiddelde bloeddruk van ongeveer 120 mm Hg. In 1959 ontdekten Japanese onderzoekers bij de afstammelingen van deze kolonie één mannelijke rat met een permanent hoge systolische bloeddruk van 150 tot 175 mm Hg. Deze rat liet men kweken met een vrouwelijke rat uit dezelfde groep met een bloeddruk boven het gemiddelde: 130 à 140 mm Hg. Hieruit kwamen vier nesten voort, met in totaal 36 afstammelingen van de eerste generatie (F1). Uit deze 36 afstammelingen nam men de dieren die gedurende een maand een bloeddruk van boven de 150 mm Hg hadden en deze broers en zussen liet men onderling verder paren. Hieruit kwam de tweede generatie (F2), waarmee men op dezelfde manier tewerk ging. Vanaf de derde generatie (F3) hadden alle afstammelingen een bloeddruk van boven de 150 mm Hg. In F2 en F3 werden enkele dieren nog wel met dieren van buiten deze lijn gekruist, doch verder was het volledig inteelt. Zo ontstonden 3 substammen, met samen 8 lijnen, die elk een aantal eigen kenmerken vertonen. Vanaf de zesde generatie (F6) leken de kenmerken vast te liggen en was geen verschil meer merkbaar tussen de generaties. De raskenmerken werden toen vastgelegd. De onderzoekers Okamoto en Aoki publiceerden in 1963 hun eerste resultaten rond het ontwikkelen van het ras.

In Nederland werd in 1971 voor het eerst met de SHR-stam gewerkt.

De SHR-ratten hebben een erfelijke hoge bloeddruk. Vermoedelijk gaat het om polygenetische erfelijkheid. Heel wat van de ratten hebben ernstige hypertensie: 56% van de mannetjes en 37% van de vrouwtjes bleken in het oorspronkelijke onderzoek een bloeddruk van boven de 200 mm Hg te hebben vanaf F5.

Een bekende substam van de SHR is de zogenaamde Stroke-Prone-substam (SHR-SP). Door de specifieke kenmerken vertonen deze ratten een bijzonder hoog percentage cerebrovasculair accidenten.

Er bestaan nog andere stammen ratten met genetisch bepaalde hoge bloeddruk, doch de SHR is de bekendste en meest onderzochte. De SHR wordt wereldwijd gebruikt voor uiteenlopend onderzoek. Naast onderzoek over hart- en vaatziekten, wordt de SHR ook gebruikt als diermodel voor ADHD.


</doc>
<doc id="4341239" url="https://nl.wikipedia.org/wiki?curid=4341239" title="Joseph V. Brady">
Joseph V. Brady

Joseph (Joe) Vincent Brady (New York City, 28 maart 1922 was een Amerikaans behavioristisch psycholoog en gedragsfarmacoloog. Hij verwierf bekendheid door zijn gedragsanalytisch neurowetenschappelijk dieronderzoek, onder meer in verband met stress en drugs, en voor zijn onderzoek in functie van de ruimtevaart. Hij was een van de pioniers van de gedragsanalyse. Lange tijd werkte hij als militair onderzoeker voor het Amerikaanse leger.

In 1943 behaalde hij zijn Bachelor of Science in de psychologie aan de Universiteit van Fordham in New York. Tijdens de Tweede Wereldoorlog ging hij in het Amerikaans leger en werd naar Europa gezonden. Na de oorlog werd hij toegewezen aan een militair psychiatrisch ziekenhuis in Duitsland. Zonder specifieke opleiding ging hij er aan de slag als psycholoog en kenner van de rorschachtest. Vanaf 1948 studeerde hij vanuit het leger verder aan de Universiteit van Chicago. Via zijn professor Howard (F) Hunt raakte hij er erg geïnteresseerd in de gedragsanalyse en de operante conditionering van Burrhus Skinner. In 1951 behaalde hij er de graad van Doctor of Philosophy ("PhD") met onderzoek naar de invloed van elektroshocks op geconditioneerde angst bij ratten.

In 1951 werd hij als militair onderzoeker toegewezen aan het Walter Reed Army Institute of Research (de onderzoeksvleugel van het Walter Reed Army Medical Center) in Washington D.C. Van 1951 tot 1963 was hij er hoofd van het Departement Experimentele Psychologie en van 1963 tot 1971 adjunct-directeur van de Afdeling Neuropsychiatrie. Hij maakte er deel uit van een van de eerste interdisciplinaire neurowetenschappelijke teams. Als militair behaalde hij de graad van kolonel.

Terwijl hij verbonden bleef aan het Walter Reed onderzoeksinstituut, werd hij van 1955 tot 1968 adjunct-professor aan de Universiteit van Maryland, waar hij een psychofarmacologisch laboratorium oprichtte. De eerste die er onder zijn mentorschap afstudeerde was Charles Schuster, de latere directeur van het National Institute on Drug Abuse (NIDA). Aan de Universiteit van Maryland werd hij tevens directeur van het "Space Research Laboratory", waar hij verantwoordelijk was voor de training van de eerste Amerikaanse dieren die de ruimte ingestuurd zouden worden. Hij werkte er samen met de National Aeronautics and Space Administration (NASA). Aan de Johns Hopkins-universiteit richtte hij het "Programmed Environment Research Center" op.

Brady verwierf snel erkenning voor zijn psychofarmacologisch onderzoek. Farmaceutische bedrijven kwamen bij hem ten rade. Door zijn invloed konden heel wat andere gedragsanalytisch geschoolde onderzoekers aan de slag in de industrie.

In 1960 richtte Brady het "Institute for Behavioral Research" (IBR) op te Baltimore. Het IBR had als doel onderzoek bij mensen en dieren te stimuleren en toe te passen. Reeds snel richtte het zich op onderzoek en behandeling van verslaving, met onder meer het opstarten van een mobiele eenheid voor de behandeling van zware verslaafden met methadon. Het IBR bestaat nog steeds en heet intussen "Institutes for Behavior Resources".

In 1970 eindigde zijn militaire loopbaan. Aan de Johns Hopkins School of Medicine (de medische tak van de universiteit) richtte hij dan de "Division of Behavioral Biology" op in het "Departement of Psychiatry and Behavioral Sciences".

Brady leverde belangrijk onderzoek in verband met stress, waarbij hij onder meer aantoonde dat psychische stress veel schadelijker kan zijn dan fysische. In een bekend artikel uit 1958 toonde hij aan dat apen onder psychische stress maagzweren konden ontwikkelen en er zelfs aan sterven.

Naast stress werd ook medicatieonderzoek een blijvend aandachtspunt voor Brady. Hiermee was hij een van de eersten die de bruikbaarheid van operante conditionering bij dieren voor onderzoek naar de effecten van psychofarmaca en andere psychoactieve middelen aantoonde en het domein van de gedragsfarmacologie vorm gaf. Zijn eerste publicatie hierover dateert van 1956.

In het verlengde van de gedragsfarmacologie voerde Joseph Brady ook heel wat onderzoek naar druggebruik en de gevolgen ervan.

Een heel ander onderzoeksdomein had te maken met ruimtevaart. Zijn onderzoek hierrond is situeert zich rond twee grote thema's: trainen van de dieren die de ruimte in moesten en onderzoek naar kleine geprogrammeerde (kunstmatige) menselijke omgevingen. Het ruimtevaartonderzoek begon voor Brady eind jaren 1950. Zijn artikel over "executive monkeys" had veel aandacht getrokken. De NASA had plannen voor ruimtemissies met dieren en zocht nog deskundigen om dit mee voor te bereiden. Wernher von Braun contacteerde toen Joseph Brady met de vraag of hij mee wilde werken aan het trainen van apen voor deze missies. Brady stapte mee in het programma en begon met het trainen van de eerste Amerikaanse apen die de ruimte in gingen en ook behouden terugkeerden: het doodshoofdaapje "Able" en de resusaap "Miss Baker". Zij werden gelanceerd in 1959 en bleven slechts 16 minuten in de ruimte. Vanaf juli 1959 startte hij de training van de chimpansee Ham die begin 1961 als eerste chimpansee de ruimte in ging. Later dat jaar volgde de chimpansee Enos, waarvan Brady ook de training had gesuperviseerd.
In functie van de ruimtevaart ontwierp hij verder testprotocollen voor astronauten. Aansluitend hierop deed hij onderzoek naar het samenleven in een kleine ruimte en naar het vestigen van nieuwe samenlevingen in de ruimte.

Tot slot maakte Brady actief deel uit van de "National Commission for the Protection of Human Subjects of Biomedical and Behavioral Research" die in 1978 het nog steeds belangrijke Belmont Report schreef (gepubliceerd in 1979). Dit verslag behandelde de ethische principes en richtlijnen ter bescherming van proefpersonen in wetenschappelijk onderzoek.



</doc>
<doc id="4342009" url="https://nl.wikipedia.org/wiki?curid=4342009" title="Reverse Tri-joodthyronine">
Reverse Tri-joodthyronine

Reverse Tri-joodthuronine (3,3’,5’-tri-joodthyronine, reverse T, of rT) is één van de joodthyronines die de schildklier produceert. 

Het is een isomeer van Tri-joodthyronine (T). 0,9% Van het totale schildklierhormoon bestaat uit rT.

De hormoonproductie en excretie van de schildklier wordt gecontroleerd door de hypothalamus, via de hypofyse. De schildklier excreteerd zowel rT als T en T. De T is direct actief in het lichaam, de T is nauwelijks actief in het lichaam, wordt in het bloed grotendeels gebonden en wordt in het lichaam omgezet in T or rT. rT is geheel niet actief. 


</doc>
<doc id="4343526" url="https://nl.wikipedia.org/wiki?curid=4343526" title="Oscar Van Schoor">
Oscar Van Schoor

Oscar Van Schoor (Dendermonde, 4 februari 1873 – Antwerpen, 9 juli 1936) was een Belgische apotheker, esperantist en volkskundige.

Hij behaalde in 1896 zijn diploma van apotheker aan de Rijksuniversiteit Gent. Hij vestigde zich eerst als apotheker in Herentals, maar nam op 1 januari 1900 de apotheek van Auguste Stevens in de Vondelstraat te Antwerpen over. Hij trouwde op 9 november 1910 met Leonie De Wolf, zuster van de Brugse apotheker en volkskundige Karel De Wolf, die voordien stagiair bij hem geweest was.

Als apotheker was hij auteur van een groot aantal artikelen in vaktijdschriften en (mede)oprichter en bestuurslid van talrijke verenigingen.

Esperanto leerde hij als autodidact in 1896. Na zijn verhuizing naar Antwerpen ontplooide hij een grote activiteit als stichter en bestuurslid van Esperantoverenigingen, vertaler naar het Esperanto en auteur van originele werken, en mede-organisator van congressen.

In de volkskunde werd Van Schoor geïntroduceerd door museumconservator Frans Claes en door zijn schoonbroer Karel De Wolf.



</doc>
<doc id="4343570" url="https://nl.wikipedia.org/wiki?curid=4343570" title="Pierre Vanderhaeghen">
Pierre Vanderhaeghen

Pierre Vanderhaeghen (Brussel, 30 augustus 1967) is een Belgisch medicus en hoogleraar aan de Université Libre de Bruxelles (ULB).

Hij behaalde zijn licentiaat in de geneeskunde summa cum laude aan de ULB in 1992 en promoveerde met een beurs als aspirant bij het Nationaal Fonds voor Wetenschappelijk Onderzoek tot doctor aan zijn Alma Mater in 1996 op basis van een proefschrift getiteld "Characterization of members of the olfactory receptor gene family that are expressed in the male germ line". Aansluitend vertrekt hij als Francqui-BAEF (Belgian American Educational Foundation) fellow naar Harvard University.

In 2001 keert hij terug naar de ULB en zijn "Institut de Recherche Interdisciplinaire en Biologie Humaine et Moléculaire (IRIBHM)" waar hij middelen verkrijgt voor een onderzoek naar de ontwikkeling van de hersenschors. Hun onderzoek leidt onder meer tot nieuwe inzichten in de impact van ephrines op de ontwikkeling van de stamcellen van de cortex tot complexe netwerken van zenuwcellen, die essentieel zijn voor de zintuiglijke waarneming, en heeft ook geleid tot de ontdekking en de werking van HAR1.

In 2009 werd hij verkozen tot lid van de Koninklijke Academie voor Geneeskunde van België.

In 2011 werd Pierre Vanderhaeghen laureaat van de Francquiprijs, na selectie door een internationale wetenschappelijke jury.


</doc>
<doc id="4344334" url="https://nl.wikipedia.org/wiki?curid=4344334" title="Teken van Gorlin">
Teken van Gorlin

Het teken van Gorlin is een term uit de geneeskunde, en is positief als men met de tong het puntje van de eigen neus aan kan raken. Ongeveer 10% van de bevolking kan dit. Bij mensen met erfelijke bindweefselaandoeningen, zoals het syndroom van Ehlers-Danlos, kan 50% dit, vanwege de ongebruikelijke rekbaarheid van de tong.

Het verschijnsel is genoemd naar de Amerikaanse hoogleraar Robert J. Gorlin. 

Het teken van Gorlin moet niet verward worden met het syndroom van Gorlin-Goltz (basocellulairenaevussyndroom), dat wel naar dezelfde persoon vernoemd is.


</doc>
<doc id="4344374" url="https://nl.wikipedia.org/wiki?curid=4344374" title="Chronische idiopathische axonale polyneuropathie">
Chronische idiopathische axonale polyneuropathie

Chronische idiopathische axonale polyneuropathie (CIAP) is een aandoening van meerdere perifere zenuwen, vandaar het woord "polyneuropathie". Het woord "axonale" geeft aan dat niet de omhulling van de zenuwvezel, de isolatielaag of myelineschede, maar de zenuwvezel zelf, het axon, wordt aangetast. De ziekte is van lange duur, dat verklaart het woord "chronisch". Het vierde woord in de naam, "idiopathisch", geeft aan dat de oorzaak van de ziekte niet bekend is. De diagnose wordt dus pas gesteld als andere mogelijke oorzaken van polyneuropathie, zoals diabetes mellitus, vitaminetekort, alcoholgebruik of erfelijke factoren zijn uitgesloten. 

De eerste klachten ontstaan vaak doordat de sensibele vezels zijn aangetast. Daardoor vermindert of verandert het gevoel in de voeten en de onderbenen. Het gaat dan om tintelingen, een doof gevoel en soms ook pijn. Later kunnen ook de motorische vezels mee gaan doen, met als gevolg het zwakker worden van de spieren. Lopen en staan gaan moeilijker, door de zwakte van de voetheffers ontstaan klapvoeten. Soms, maar lang niet altijd, kunnen ook de handen en de armen mee gaan doen in het ziekteproces.

Belangrijk is dat de revalidatiearts betrokken wordt bij de behandeling. Deze kan eventueel ook de fysiotherapeut en de ergotherapeut inschakelen. Spierzwakte en klapvoeten kunnen verholpen worden door versteviging van de onderbenen. Soms wordt daarbij een peroneusveer gebruikt, maar ook aangepaste schoenen zijn mogelijk, waarbij aan de achterkant van de schoen voor extra stevigheid wordt gezorgd.
De eerste klachten ontstaan gemiddeld rond het vijfenvijftigste jaar. Het betreft meer mannen dan vrouwen. Geschat wordt dat in Nederland ongeveer tienduizend mensen deze ziekte hebben.



</doc>
<doc id="4344514" url="https://nl.wikipedia.org/wiki?curid=4344514" title="Leopold Cruyl">
Leopold Cruyl

Leopold Cruyl (Waasmunster, 23 april 1857 - Gent, 26 maart 1917) was een Belgisch liberaal politicus en sociaal geëngageerd arts.

Leopold Cruyl werd geboren als zoon van de burgemeester van Waasmunster. Na studies geneeskunde doceerde hij aan de Gentse universiteit en was chirurg in het stedelijk ziekenhuis de Bijloke. Hij richtte er de laboratoria voor scheikunde en bacteriologisch onderzoek op en specialiseerde zich in huidziekten.

Van 1908 tot bij zijn overlijden in 1917 zetelde hij voor de liberalen in de Gentse gemeenteraad. Hij was sterk sociaal geëngageerd en zette zich in voor een betere publieke hygiëne en betere arbeidershuisvesting, als wapen tegen tuberculose en andere epidemieën. Hij richtte ook een stadsschool op waar zieke kinderen werden opgevangen, voor het laatst ondergebracht in het gebouw van het huidige museum De School van Toen. 




</doc>
<doc id="4345361" url="https://nl.wikipedia.org/wiki?curid=4345361" title="Durvillaea">
Durvillaea

Durvillaea is een geslacht van bruinwieren uit de orde Fucales. De naam van het geslacht is vernoemd naar de Franse ontdekkingsreiziger Jules Dumont d'Urville. De soorten komen voor in de zeeën rondom Nieuw-Zeeland, Zuid-Amerika en Australië.



</doc>
<doc id="4345371" url="https://nl.wikipedia.org/wiki?curid=4345371" title="Durvillaea antarctica">
Durvillaea antarctica

Durvillaea antarctica is een soort kelp uit het geslacht "Durvillaea". De soort is een overheersende zeewier in de zeeën rondom het zuiden van Nieuw-Zeeland en Chili. 


</doc>
<doc id="4345858" url="https://nl.wikipedia.org/wiki?curid=4345858" title="Rolgewricht">
Rolgewricht

Een rolgewricht is een gewricht waarin het mogelijk is dat de twee botten waar het gewricht tussen zit over elkaar rollen. Het is in feiten een cylindrische koppeling. De draaiing is slechts in één richting mogelijk.

Voorbeeld is het gewricht in de onderarm. Het spaakbeen en de ellepijp kunnen over elkaar rollen en daardoor kunnen de handen draaien.


</doc>
<doc id="4346085" url="https://nl.wikipedia.org/wiki?curid=4346085" title="Tekenbeet">
Tekenbeet

Een tekenbeet is een wond die ontstaat als een teek met zijn zuigsnuit de huid van een gastheer doorboort om zich te voeden met diens bloed. Bij de beet komt speeksel van de teek in contact met de huid van de gastheer. In dit speeksel zit zowel een verdovende stof als een stof die bloedstolling tegengaat. Een tekenbeet wordt door de plaatselijke verdoving niet gevoeld en de stollingsremmer zorgt ervoor dat de teek bloed kan blijven zuigen omdat er geen stolsel wordt gevormd. 

Tekenbeten kunnen bij de gastheer ziekten veroorzaken, waaronder bij de mens de Lymeziekte. Een tekenbeet veroorzaakt geen zwelling zoals de beet van een daas of de steek van wespen, bijen of hommels. De beten zijn meestal niet pijnlijk en worden vaak alleen opgemerkt doordat men de teek in de huid ziet zitten. De beet van een teek kan verward worden met die van andere bloedzuigende geleedpotigen zoals vlooien en sommige wantsen, zoals de bedwants. De meeste tekenbeten komen voor in de zomer. Geschat wordt dat elk jaar bijna anderhalf miljoen Nederlanders een tekenbeet oplopen. Het gaat dan vrijwel altijd om een beet van de schapenteek. Men mag aannemen dat voor België vergelijkbare aantallen gelden.

Verschillende soorten teken kunnen door hun beten ziekten overbrengen, waarvan de voor mensen belangrijkste zijn:

Van de anderhalf miljoen Nederlanders die jaarlijks een tekenbeet oplopen krijgen er naar schatting tussen de 20.000 en 30.000 de ziekte van Lyme. Bij een kleine groep van hen, circa 10 tot 25 procent, ontstaan ernstige vormen van deze ziekte, zoals Lyme artritis of neuroborreliose.
De kans op besmetting met lymeziekte bij de mens is gering als de teek binnen 24 uur verwijderd wordt. Toediening van antibiotica wordt in de Nederlandse officiële richtlijnen niet standaard aanbevolen. 

Meer dan driekwart van de mensen die deze infectieziekte oplopen, krijgen een kenmerkende rode ring of vlek bij de plek van de tekenbeet, de zogenaamde erythema migrans. Deze ontstaat na een tot zes weken en breidt zich gaandeweg uit. Zodra deze erythema migrans wordt waargenomen moet de huisarts worden geraadpleegd. Omdat de rode verkleuring niet altijd optreedt is het van groot belang om na elke tekenbeet alert te blijven op symptomen van lymeziekte.

Tekenbeten kunnen ook dieren besmetten met ziektekiemen. De belangrijkste ziekte die teken overdragen aan runderen en honden is babesiose, veroorzaakt door de "Babesia"- bloedparasiet ("Babesia canis"). Deze parasiet dringt de rode bloedcellen binnen. Ziekteverschijnselen zijn kortademigheid, koorts, rode urine en plotselinge sterfte. Babesiose (ook wel pyroplasmose of piroplasmose) komt voornamelijk voor in Zuid-Europa, maar kan ook in Nederland voorkomen. In 2004 zijn enkele gevallen gerapporteerd. De overbrengende teek van deze ziekte ("Dermacentor" sp.) kwam niet in Nederland voor en werd slechts af en toe ingevoerd op huisdieren. De laatste jaren echter wordt deze soort vaker aangetroffen; het lijkt erop dat hij zich blijvend gevestigd heeft.
Vanuit het oogpunt van preventie is het van belang om zoveel mogelijk te voorkomen dat teken een mens of huisdier als gastheer vinden. Als ze daar toch in slagen is het zaak ze te verwijderen voor besmetting optreedt. De meeste mensen die een tekenbeet oplopen doen dat in het bos, in het park of in de eigen tuin. Om een tekenbeet te voorkomen kan de mens zijn kleding met een insectenwerend middel inspuiten, dat meestal DEET bevat. Deze stof verstoort de reukzin van de teek waardoor deze zijn eventuele gastheer niet meer kan waarnemen. Verdere preventie bij de mens bestaat uit het bedekt houden van alle lichaamsdelen; het is ook raadzaam om de broekspijpen in de sokken te stoppen en eventueel de randen van de sokken met DEET te behandelen.

Ondanks deze maatregelen kan men toch een tekenbeet oplopen. Daarom dient na het verlaten van het bos of 's avonds het volledige lichaam gecontroleerd te worden op teken. Hoe eerder een teek verwijderd wordt, des te kleiner de kans is dat er een Lyme besmetting optreedt. Het is raadzaam om vondsten van teken op het lichaam bij te houden op een .

Huisdieren kunnen beschermd worden tegen tekenbeten door toepassing van speciale bestrijdingsmiddelen. Voor gebruik bij de hond is Permethrin geregistreerd. Permethrin tast het zenuwstelsel van de teek aan waardoor het dier sterft; het middel is echter niet geschikt voor gebruik bij katten. Katten missen het leverenzym om pyrethroïden efficiënt af te kunnen breken waardoor vergiftigingen kunnen ontstaan. Voor de bestrijding van teken bij katten bestaat een ander bestrijdingsmiddel, op basis van Fipronil.

Om het besmettingsgevaar bij mens of dier te minimaliseren is het zaak een vastgezogen teek zo snel mogelijk te verwijderen. Het is van belang dat de teek daarbij niet wordt beschadigd. Anders kan het gebeuren dat de teek zijn maaginhoud leegt in het lichaam van de gastheer, waardoor het besmettingsgevaar vele malen groter wordt. Het is niet aan te raden de teek met alcohol of olie te behandelen, omdat ook dan de kans bestaat dat de teek zijn maaginhoud uitspuugt. 

De teek dient voor het verwijderen zo dicht mogelijk bij de strakgetrokken huid vastgeklemd te worden. Na het verwijderen moet de huid ontsmet worden met alcohol en kan de teek in heet water ondergedompeld worden om hem snel te doden. Er zijn mensen die er zeer handig in zijn een teek met een draaiende beweging uit de huid te verwijderen. Wanneer men aan de teek trekt, verstevigt deze zijn greep. Door draaibewegingen te maken verliest de teek zijn grip. In het algemeen verdient het echter de voorkeur gebruik te maken van speciale hulpmiddelen. Deze dienen na gebruik meteen gedesinfecteerd te worden.

Met behulp van de speciale tekenpincet, ook wel tekentang genoemd, kan een teek na enige oefening goed worden verwijderd. De pincet kan zowel gemaakt zijn van kunststof als van metaal. Wanneer de knop aan de achterzijde wordt ingedrukt gaat de pincet open en kan de bek over de teek te worden geplaatst, zo dicht mogelijk bij de huid (dus over de kop van de teek). Als de knop wordt losgelaten knijpt de pincet zichzelf vast. De pincet moet daarbij wel richting gastheer bewogen worden. Daarna kan de teek verwijderd worden door de pincet al draaiend langzaam omhoog te trekken.
De tekenlepel is een speciaal gevormde lepel waarmee teken gemakkelijk verwijderd kunnen worden bij mens en dier. Met de tekenlepel wordt de teek niet samengeknepen zoals wel het geval kan zijn bij gebruik van bijvoorbeeld een pincet. De lepel moet met het brede deel van de V-inkeping op de huid geplaatst worden, zo dicht mogelijk bij de teek. Met een lichte druk op de huid wordt de lepel richting de teek bewogen zodat het smalle deel van de inkeping de teek omsluit. Een gelijkmatige voorwaartse schuifbeweging verwijdert de teek. Door de vorm van de tekenlepel kan men een teek ook makkelijk zelf verwijderen uit moeilijk bereikbare plaatsen zoals de lies en knieholte. Met de lepel kunnen zowel larven van 1 millimeter als nimfen en grote teken worden verwijderd, inclusief het monddeel. Door de speciale bolvorm is er weinig raakvlak met de huid zodat de lepel makkelijk over de huid schuift en een teek na verwijdering wordt opgevangen in de lepel en niet wegrolt. De tekenlepel kan makkelijk aan sleutelbos, broekriem of rugzak worden gehangen.

Sterk gelijkend op de tekenlepel, maar veel smaller, is het tekenkoevoetje dat vaak gebruikt wordt bij honden en katten.
Een speciale kaart ter grootte van een creditcard kan ook goed gebruikt worden om teken te verwijderen. De kaart wordt met de brede zijde van de vangopening over de teek geplaatst waarna de kaart langzaam richting teek getrokken wordt. Als de teek in de smalle zijde van de opening geklemd zit kan de verwijdering voltooid worden door de kaart langzaam draaiend omhoog te trekken. Een voordeel van de tekenkaart is dat deze gemakkelijk kan worden meegenomen bij een wandeling.
Soms bevindt een teek zich op plaatsen die moeilijk bereikbaar zijn met een pincet of lepel. Dat kan bij de mens bijvoorbeeld het geval zijn als de teek tussen tenen zit en bij een hond of kat als de teek zich bevindt in een dichte vacht van lang haar. In dergelijke gevallen kan gebruikgemaakt worden van de teekverwijderpen met lasso. In de ruststand is de lasso van de pen aangetrokken. Wanneer men op de knop van de pen drukt, komt de nylon lasso naar buiten. Deze kan over de teek worden gelegd, zo dicht mogelijk tegen de huid. Bij het weer loslaten van de knop trekt de veer, die zich in de pen bevindt, de lasso weer aan. Men kan dan met een licht draaiende beweging de teek uit de huid trekken.

Een andere methode is bevriezing van de teek. Met een apparaatje wordt een koude vloeistof op de teek gespoten, waardoor deze bevriest en gemakkelijk verwijderd kan worden. Door de bevriezing kan de teek zijn maaginhoud niet lozen.



</doc>
<doc id="4347180" url="https://nl.wikipedia.org/wiki?curid=4347180" title="Gemengde zenuw">
Gemengde zenuw

Een gemengde zenuwcel bevat zowel uitlopers van een gevoelszenuw als uitlopers van een bewegingszenuw.

Een gemengde zenuwcel kan zowel impulsen naar het centrale zenuwstelsel toeleiden als van het centrale zenuwstelsel afleiden.


</doc>
<doc id="4348563" url="https://nl.wikipedia.org/wiki?curid=4348563" title="Undecyleenzuur">
Undecyleenzuur

Undecyleenzuur of 10-undeceenzuur is een onverzadigd onvertakt vetzuur met elf koolstofatomen.

Deze verbinding wordt geproduceerd door vacuümdestillatie van wonderolie of esters van ricinolzuur bij verhoogde temperatuur van ongeveer 400°C, zodat er pyrolyse optreedt. Het destillaat, dat undecyleenzuur en heptaldehyde bevat naast andere pyrolyseproducten, wordt daarna gefractioneerd.

Undecyleenzuur heeft een activiteit als fungicide. Het wordt gebruikt in antimycotica voor de behandeling van schimmelaandoeningen zoals candidiasis en oppervlakkige schimmelinfecties, en in cosmetische huidverzorgingsproducten en antiroos-shampoos. Hierbij gebruikt men vaak het zinkzout van undecyleenzuur. Het is echter grotendeels verdrongen door nieuwere en effectievere middelen..


</doc>
<doc id="4348644" url="https://nl.wikipedia.org/wiki?curid=4348644" title="Meander Medisch Centrum">
Meander Medisch Centrum

Meander Medisch Centrum is een ziekenhuis aan de Maatweg 3 in Amersfoort. Het heeft een locatieziekenhuis in Baarn en poliklinieken in Barneveld, Leusden en De Nije Veste in Nijkerk. Er is een dialysecentrum in Harderwijk en een vakantiedialysecentrum in bungalowpark De Eemhof (Center Parcs) in Zeewolde. In de regio bevinden zich prikpunten.

Het nieuwe ziekenhuis opende op 23 december 2013 ter vervanging van de oude locaties Amersfoort Lichtenberg en Amersfoort Sint-Elisabeth. Het ziekenhuis heeft een oppervlakte van ongeveer 100.000 m² en 600 bedden. Er zijn uitsluitend eenpersoonskamers.

Het gebouw is verdeeld in vier gebieden: Spoed- en intensieve zorg, Verpleegafdelingen, Poliklinieken en Psychiatrisch Centrum. Alle gebouwen zijn met elkaar verbonden zijn door ‘de Laan’, die het ziekenhuis doorsnijdt. Aan deze Laan liggen drie pleinen: de Hof, de Foyer en de Oranjerie. Aan de laan bevinden zich ook het restaurant, de apotheek en het auditorium.

Het "Meanderpark" rondom het ziekenhuis maakt deel uit van de ecologische verbindingszone langs de meanderende rivier de Eem achter het ziekenhuis. Er zijn wandelpaden, een revalidatietuin, bankjes en een steiger aangelegd voor revaliderende patiënten.
Het Meander Medisch Centrum is in 1992 ontstaan uit een fusie tussen het protestants-christelijke ziekenhuis De Lichtenberg en het rooms-katholieke ziekenhuis Sint Elisabeth.

Het eerste ziekenhuis in Amersfoort was gevestigd in een monumentaal pand met uitgebouwde traptoren aan Muurhuizen 33, tussen 1578 en 1907 was hier het Sint-Elisabeth Gast- of Ziekenhuis gevestigd. In 1906 wordt aan de Sint Andriesstraat een modern ziekenhuis gebouwd en in 1969 verhuist het Sint Elisabethziekenhuis naar de nieuwbouwlocatie aan de Heiligenbergerweg. Het oude ziekenhuis aan de Sint Andriesstraat wordt in gebruik genomen als verpleeghuis. 

Door de trek naar de stad in het begin van de 20e eeuw groeide met name de protestantse bevolking van de stad en ontstond er behoefte aan een protestants-christelijk ziekenhuis. Op 9 maart 1931 werd het ziekenhuis De Lichtenberg geopend in Villa De Lichtenberg aan de Utrechtseweg 293, nabij de Stichtse Rotonde. In 1957 werd aan de Utrechtseweg 160 een nieuw ziekenhuiscomplex gebouwd. De oorspronkelijke gebouwen werden in gebruik genomen als verpleeghuis en zijn in de jaren ’80 gesloopt. Prinses Margriet volgde midden jaren ’60 haar opleiding tot verpleegster in De Lichtenberg.

In de jaren ’90 was de capaciteit van beide ziekenhuizen 820 bedden (500 in De Lichtenberg en 320 in het St. Elisabeth).

Na de ingebruikname van het nieuwe Meander Medisch Centrum aan de Maatweg in 2013 staat het complex aan de Utrechtseweg leeg; naar verwachting wordt het in 2016 gesloopt. Het gebied wordt herontwikkeld tot villapark. De Sint Elisabeth locatie zal na sloop een groene parkachtige invulling krijgen. Alleen het ketelhuis met schoorsteen en de villa aan de Heiligenbergerweg 159 blijven behouden.




</doc>
<doc id="4348997" url="https://nl.wikipedia.org/wiki?curid=4348997" title="Albert Lacquet">
Albert Lacquet

Albert Marie Henri Lacquet (Balen-Neet, 24 oktober 1904 - Leuven, 6 december 2003) was een Belgisch hoogleraar, arts en pionier van de chirurgie en de organisatie van de chirurgische beroepen.

Lacquet was de zoon van rijkswachtofficier Henri Lacquet en van Maria Van Heyst. Hij trouwde in 1931 met Marie-Lucy Nelis (1904-1987). Ze kregen vijf kinderen, onder wie drie zoons die arts werden.

Lacquet liep humaniora aan het Sint-Lodewijkscollege in Brugge en het Sint-Jan Berchmanscollege in Antwerpen. Hij promoveerde met grote onderscheiding in 1928 aan de Katholieke Universiteit Leuven tot doctor in de genees-, heel- en verloskunde. In zijn studententijd was hij een fervent debater in de jonge facultaire kring "Taal en Kennis".

Hij specialiseerde in de chirurgie en werd assistent bij prof. Debaisieux.
Hij werd laureaat van de interuniversitaire wedstrijd, wat hem toeliet zijn opleiding verder te zetten bij prof. Mann aan de Mayoclinics in Rochester (Minnesota), bij prof. Leriche in Straatsburg en bij prof. Zaaijer, longchirurg in Leiden.

In 1931 werd hij kliniekhoofd in het Sint-Pietersziekenhuis en in 1936 werd hij hoogleraar algemene chirurgie. Na het overlijden van prof. René Appelmans in 1953 werd Lacquet diensthoofd voor de heelkunde in de universitaire Sint-Rafaëlskliniek en bleef dit tot aan zijn emeritaat in 1975.
Hij leidde talrijke chirurgen op en bouwde ook nieuwe specialiteiten uit. 

Hij werd aangezocht om voor het ministerie van Volksgezondheid een charter op te stellen voor de opleiding, waarbij de erkenningscriteria voor geneesheren-specialisten werden op punt gesteld. Hij werd dan ook betiteld als 'de vader van de Vlaamse chirurgie, de grondlegger van het organisatiesysteem van de Belgische specialistische geneeskunde en van het opleidings- en erkenningsstelsel van geneesheren-specialisten'.

Aangevuld met de regelgeving voor de huisartsenopleiding werden zijn teksten de basis voor koninklijke besluiten en in 1971 voor de wet ter zake. 
De meeste teksten werden vervolgens overgenomen door de Europese instellingen.

Na het bereiken van het emeritaat was hij van 1975 tot 1999 adviseur bij de administratie voor Volksgezondheid. 

Tijdens zijn lange loopbaan was hij ook:

Onder de hem toegekende erefuncties bevonden zich:

In 1938 was hij medestichter van de Koninklijke Vlaamse Academie voor Geneeskunde van België. Als jongste van de vijftien eerste leden, werd hij tot secretaris aangesteld. In 1945 werd hij vast secretaris en vervulde dit ambt gedurende 56 jaar.



</doc>
<doc id="4349315" url="https://nl.wikipedia.org/wiki?curid=4349315" title="Ventrikeldrain">
Ventrikeldrain

Een ventrikeldrain is een drain in de ventrikels van de hersenen en wordt door een neurochirurg geplaatst in de steriele setting van een operatiezaal. De functie van de ventrikeldrain is tweeledig. Enerzijds kan men via deze drain de druk in de hersenen meten. Anderzijds kan men, indien nodig, ventrikelvocht draineren in een recipiënt om zo de hersenen meer ruimte te geven en zo de druk te verminderen. De tip van de ventrikeldrain bevindt zich in de ventrikels, in het midden van de hersenen. Normale menselijke hersenen bevatten vier ventrikels, meestal bevindt een ventrikeldrain zich in het derde en grootste ventrikel. 

Er zijn verschillende indicaties voor het plaatsen van een ventrikeldrain zoals een ruimte innemend proces (bloeding, tumoraal proces) en zware neurotraumata waarbij de hersenen beginnen zwellen (hersenoedeem) en inklemming dreigt. 
Na het plaatsen van een ventrikeldrain is verdere observatie in een intensieve zorgafdeling noodzakelijk.

Een ventrikeldrain dient dagelijks ontsmet te worden met een alcoholisch ontsmettingsmiddel (in samenspraak met de neurochirurg). Hoewel een verband op het hoofd aanbrengen niet evident is wordt dit toch aangeraden.


</doc>
<doc id="4349402" url="https://nl.wikipedia.org/wiki?curid=4349402" title="Jan Pesijnhof">
Jan Pesijnhof

Jan Pesijnhof (ook wel "Jean Pesijnhof ") is een hofje in Leiden. Het hofje ligt aan de Kloksteeg 21 en wordt beheert door de stichting Jean Pesijnhof. Het hofje bestaat uit 12 proveniershuisjes (Jan Pesijnshof 1 t/m 12) en werd gesticht door Marie de Lannoy (weduwe van Jean Pesijn). Zij kwamen uit Lille en regelde in hun testament dat de bejaarde leden van de Waalse Hervormde Kerk hier mochten wonen. In de 17e eeuw woonde hier een groep 'Pilgrim Fathers'. Deze geloofsvluchtelingen uit Engeland staken na hun 11-jarig verblijf in Leiden in 1620 met de Mayflower naar de Verenigde Staten over. De plaquette in de muur van de Pieterskerk herinnert hier nog aan. Het hofje heeft de status rijksmonument. Het hofje wordt afgesloten door een poortgebouw uit 1683 met een centrale schoorsteen bekroond en een hardstenen ingangspoort, waarboven regentenkamer. Tegen de achtermuur bevindt zicht een zonnewijzer uit 1924.


</doc>
<doc id="4349416" url="https://nl.wikipedia.org/wiki?curid=4349416" title="Brouchovenhof">
Brouchovenhof

Brouchovenhof is een hofje dat zicht bevindt aan de Papengracht 16 in Leiden. Het werd gesticht in 1631/1640 door Jacob Van Brouchoven. De huisjes werden later verhoogd. Het hofje bestaat uit 16 woningen (Brouckhovenshof 1 t/m 16) en heeft status rijksmonument. Het hofje heeft een natuurstenen poort met daarboven een regentenkamer.



</doc>
<doc id="4349430" url="https://nl.wikipedia.org/wiki?curid=4349430" title="Pieter Loridanshof">
Pieter Loridanshof

Pieter Loridanshof is een hofje in Leiden aan de Oude Varkenmarkt 1. Het werd gesticht in 1655 door Pieter Loridan en bestaat. Het bestaat uit een ingangspaviljoen met regentenkamer en 12 woningen. In 1950 is het klaphuis gerestaureerd. Sinds 1968 heeft het status rijksmonument.



</doc>
<doc id="4349464" url="https://nl.wikipedia.org/wiki?curid=4349464" title="Jules François">
Jules François

Emile "Jules" Marie Joseph François (Gingelom, 24 mei 1907 - Zermatt, 13 augustus 1984) was een Belgisch hoogleraar en arts, specialist in de ooggeneeskunde.

François was een zoon van de apotheker Jules François en van Laure Dormal. Hij trouwde met Marie Lathouwers (1909-1980) en ze kregen een dochter.

Hij promoveerde tot doctor in de geneeskunde aan de Katholieke Universiteit Leuven in 1930 en specialiseerde in de ooggeneeskunde en de oogchirurgie. Hij begon een oftalmologische praktijk in Charleroi. Hij bleef hierbij actief als wetenschappelijk vorser en werd in 1942 hoogleraar aan de Rijksuniversiteit Gent en directeur van de oftalmologische kliniek aan deze universiteit.

Een van zijn voornaamste onderzoeken betrof de gedetailleerde analyse van de anatomie van de centrale aders van het netvlies binnen de oogzenuw. Samen met Guy Verriest ontwierp hij heel wat medische instrumenten voor het meten en behandelen van oogziekten. Hij beschreef ook talrijke oogziekten.

In het begin van zijn carrière bestudeerde hij vooral de algemene oftalmologie, glaucoom, conjunctivitis, de koortstherapie, cataract en biochemie. In de latere jaren concentreerde hij zich vooral op genetische studies, terwijl hij zijn belangstelling behield voor de oogchirurgie, voor oogziekten voortspruitend uit suikerziekte en voor de algemene aspecten van de oftalmologie.

François publiceerde meer dan 1.800 wetenschappelijke artikels en was de auteur van vier en dertig boeken of hoofdstukken in wetenschappelijke werken. Sommige werden standaardwerken zoals "L’hérédité en ophtalmologie", "Les cataractes congénitales" en "Les hérédo-degénéréscences choriorétiniennes". Hij behoorde ook tot de redactieraad van meer dan 30 medische tijdschriften. Oogspecialisten uit meer dan dertig landen trokken voor hun opleiding naar de universiteit van Gent.

Hij was in zijn beroepsorganisaties actief, onder meer als:

Als eerbetoon voor zijn realisaties werd François door talrijke landen onderscheiden en werd hij eredoctor in eenentwintig universiteiten. Hij was eregast op meer dan tachtig nationale en internationale bijeenkomsten van zijn beroepsgenoten.

Binnen het beroep werd hij met de meest prestigieuze erkenningen of 'medals' geëerd, onder meer met de

In 1983 werd hij opgenomen in de Belgische erfelijke adel, met de persoonlijke titel van baron. Zijn wapenspreuk luidde "Ex oculo lux".

François liet zijn bibliotheek na aan de Universiteit Gent, meer bepaald aan de Stichting Jules François, op voorwaarde dat zijn collecties zouden worden verder gezet. De meeste oftalmologische tijdschriften van overal ter wereld zijn er aanwezig vanaf hun vroegste publicaties. Het ruime aantal boeken in vele talen verenigt wat over het specifieke domein is gepubliceerd.

De Stichting spant zich in voor het actueel houden van de bibliotheek, met de financiële steun van onder meer de Société belge d'opthalmologie (SBO), het Belgisch oftalmologisch gezelschap (BOG), de Belgian society of cataract and refractive surgeons (BSCRS), de Belgian glaucoma Society (BGS), de Belgian organisation of assistants in ophthalmology (OBAO) en, als belangrijkste ondersteuner, het departement oftalmologie van de Rijksuniversiteit Gent.

Om de vier jaar verleent de Stichting Jules François een prijs die het werk bekroont van een jonge oftalmoloog (maximumleeftijd 40 jaar) die een betekenisvolle bijdrage heeft geleverd tot de oftalmologische studie. 




</doc>
<doc id="4349669" url="https://nl.wikipedia.org/wiki?curid=4349669" title="Van Assendelftshof">
Van Assendelftshof

Van Assendelfthof (ook wel "Hof van Bartholomeus van Assendelft") is een hofje in Leiden. Het De ingang bevindt zich aan de Langegracht 49. Het hofje is gesticht in 1624 bij testament van houthandelaar Bartholomeus Willemszn. van Assendelft, de weduwnaar van Geertruyd Pieterdr. van der Werff. Dit testament werd pas in 1681 uitgevoerd. Er moesten 15 huisjes gekocht of gebouwd worden bestemd voor onvermogende huisgezinnen. Het hofje wordt bestuurd door twee regenten buiten kerkelijk verband. In de 20e eeuw heeft het enige tijd leeg gestaan en is het in gebruik geweest door een nabijgelegen destileerderij. In 1974 werd het ingrijpend gerestaureerd. Het heeft status rijksmonument en staat sinds 1976 ingeschreven in het monumentenregister.



</doc>
<doc id="4349750" url="https://nl.wikipedia.org/wiki?curid=4349750" title="Barend van Namenhof">
Barend van Namenhof

Barend van Namenhof is een hofje aan de Hoefstraat 12 in de Nederlandse stad Leiden. Het hofje werd opgericht in 1730 door koopman Barend van Namen voor gereformeerde kinderloze echtparen boven de vijftig. Het hofje bestaat uit 12 woningen. Drie hofjeswoningen zijn ontworpen door W.C. Mulder. Het hof werd verbouwd in 1788. In 1915 werd het op kosten van regent C.W.J.W. Pape volledig vernieuwd. Hiermee kreeg het zijn rijke, voorname indruk waardoor het ook "villahof" werd genoemd. Het hofje heeft een regentenkamer en bezit de status rijksmonument.


</doc>
<doc id="4349801" url="https://nl.wikipedia.org/wiki?curid=4349801" title="François Houttijnshof">
François Houttijnshof

François Houttijnshof is een hofje in Leiden. Het hofje ligt aan de Hooigracht 81 en bevat 9 huizen (François Houttijnshof 1 t/m 9). In 1736 werd besloten het hofje te stichten dat een jaar later was voltooid. Het heeft een sobere ingangspartij en een steen met opschrift 1737.


</doc>
<doc id="4350832" url="https://nl.wikipedia.org/wiki?curid=4350832" title="Fecestransplantatie">
Fecestransplantatie

Fecestransplantatie (in Nederland poeptransplantatie genoemd) is het overbrengen van ontlastingsbacteriën van een gezonde donor naar een ontvanger. Het doel is om de darmflora te herstellen.

Een dergelijke ingreep wordt momenteel onderzocht en soms ingezet 

Fecestransplantatie kan op verschillende manieren plaatsvinden. De meest gebruikelijke methode is dat ontlasting van gezonde donoren wordt gefilterd en ontdaan van vaste bestanddelen. Vervolgens wordt deze verdunde ontlasting via een sonde (door de neus of mond) ingebracht in de leeggespoelde darm van de patiënt. De feces kan ook worden ingebracht via colonoscopie of een klysma, maar deze methoden zijn minder gebruikelijk.

Sinds eind 2014 kan ook gevriesdroogde donorfeces in capsules worden verpakt die in de darm open gaan. Bij behandeling van "Clostridium difficile"-infecties zijn op deze wijze soortgelijke gunstige resultaten behaald als met bovengenoemde invasieve methoden.

In de Verenigde Staten is inmiddels een fecesbank opgericht, waar getypeerde ontlasting diepgevroren is opgeslagen. Op deze wijze kan een patiënt snel aan passende donorpoep worden geholpen.

Donorontlasting kan ziekmakende virussen bevatten, daarom worden donoren uitgebreid onderzocht voor transplantatie. Vooralsnog zijn geen gevallen bekend van patiënten die een besmettelijke ziekte opliepen door fecestransplantatie. Niettemin wordt gewerkt aan kunstontlasting met probiotische bacteriën.


</doc>
<doc id="4350959" url="https://nl.wikipedia.org/wiki?curid=4350959" title="Hajji Firuz Tepe">
Hajji Firuz Tepe

Hajji Firuz Tepe is een archeologische vindplaats in de provincie West-Azerbeidzjan in Iran. De vindplaats werd opgegraven tussen 1958 en 1968 door archeologen van de University of Pennsylvania Museum of Archaeology and Anthropology. De opgravingen resulteerden in een Neolithisch dorp dat was bewoond in de 2e helft van het 6e millennium v.Chr. In deze nederzettingen werd een pot gevonden met daarin organische resten die tot het oudste bewijs ter wereld voor wijnproductie behoren.


</doc>
<doc id="4351327" url="https://nl.wikipedia.org/wiki?curid=4351327" title="Fenylisocyanaat">
Fenylisocyanaat

Fenylisocyanaat is een aromatische verbinding uit de groep van isocyanaten. Het molecuul bestaat uit een fenylgroep verbonden met een isocyanaatgroep.

Fenylisocyanaat wordt gevormd door de reactie van aniline met het giftige fosgeen.

Een fosgeenvrije synthese is de gekatalyseerde reactie van nitrobenzeen met koolstofmonoxide.

Een andere fosgeenvrije synthese bestaat uit de katalytische ontbinding van methylfenylcarbamaat, met bismut(III)oxide als een geschikte katalysator.

Fenylisocyanaat is een tussenproduct in de Hofmann-omlegging van benzamide, maar daar reageert het snel verder met water tot een amine.

Het is een heldere, kleurloze vloeistof met een erg prikkelende geur, ongeveer even zwaar als water. Het is een erg giftige stof en erg irriterend voor huid, ogen en slijmvlies. Wanneer het verhit wordt tot het ontbindt komen er giftige dampen vrij van waterstofcyanide en stikstofoxides. In water hydrolyseert het tot aniline en komt er koolstofdioxide vrij. Het is een ontvlambare vloeistof en de damp kan met lucht een explosief mengsel vormen.

Fenylisocyanaat is een degradatieproduct van methyleendifenyldi-isocyanaat (MDI) dat in polyurethaan(PUR)schuimen wordt gebruikt. Het is gemeten in woningen waar de bewoners gezondheidsklachten hadden nadat er een PUR-isolatievloer was aangelegd.

Fenylisocyanaat is erg reactief en wordt gebruikt bij de synthese van andere verbindingen, waaronder geneesmiddelen, gewasbeschermingsmiddelen (bijvoorbeeld het herbicide carbetamide), weekmakers en andere stoffen.


</doc>
<doc id="4352317" url="https://nl.wikipedia.org/wiki?curid=4352317" title="Postintensivecaresyndroom">
Postintensivecaresyndroom

Het postintensivecaresyndroom (PICS) omvat een aantal gezondheidsklachten die algemeen voorkomen bij patiënten die een levensbedreigende ziekte en een opname op een intensievezorgafdeling (intensive care; IC) hebben overleefd. De term PICS werd rond 2010 ten minste voor een deel geïntroduceerd om aandacht te vestigen op de belangrijke disfuncties die op de lange termijn het gevolg zijn van behandeling op een intensievezorgafdeling. Deze functionele beperkingen raken beter bekend, en er vindt nader onderzoek plaats om het spectrum van beperkingen te verhelderen en effectieve manieren te vinden om deze complicaties te voorkomen en herstel effectiever te bevorderen. Betere bekendheid in de medische wereld heeft ook de noodzaak aangetoond van meer hulpbronnen in ziekenhuizen en de samenleving om patiënten met PICS effectiever te kunnen identificeren en behandelen.

Omdat de meeste literatuur over intensieve zorg de gevolgen op de "korte" termijn behandelt (zoals overlevingskansen), is de kennis over PICS nog betrekkelijk beperkt.
Verbeteringen in de overlevingskansen na een levensbedreigende ziekte hebben geleid tot meer aandacht voor, en onderzoek naar de langetermijngevolgen voor deze patiënten. Er zijn significante functionele beperkingen ontdekt waaraan veel overlevenden lijden.

De symptomen van PICS kunnen worden gerekend tot drie categorieën:
Een patiënt met PICS heeft vaak symptomen uit meerdere categorieën tegelijk.

De best onderkende vorm van het syndroom is de lichamelijke disfunctie die algemeen bekendstaat met de Engelstalige term "ICU-acquired weakness" (ICU-AW). De andere lichamelijke, cognitieve en mentale belemmeringen worden minder goed onderkend en nader onderzoek is nodig om ze beter te begrijpen.

ICU-AW is een vorm van polyneuropathie die een gevolg is van langdurige immobiliteit en diepe sedatie die veel ernstig zieke intensievezorgpatiënten meemaken. Bovendien vormen ernstige infecties en ontstekingen significante risicofactoren voor het ontwikkelen van ICU-AW.

ICU-AW manifesteert zich vaak doordat de patiënt moeite heeft met het verrichten van de dagelijkse activiteiten (zoals zich bewegen in de leefomgeving, naar het toilet gaan, maaltijden bereiden en de was doen). Het onvermogen deze taken effectief uit te voeren kan bijzonder belastend zijn voor een patiënt. De beperkingen die met ICU-AW worden geassocieerd hebben een direct en negatief effect op iemands onafhankelijkheid. Het natuurlijke verloop van ICU-AW varieert, maar sommige patiënten herstellen binnen een jaar.

Cognitieve belemmeringen omvatten stoornissen in het geheugen, de aandacht en probleemoplossing. Tot tachtig procent van de patiënten die een levensbedreigende ziekte overleven ervaart deze belemmeringen. Het effect van cognitieve disfunctie is significant – werkloosheid is niet ongewoon wegens de moeite met uitvoerende taken (zoals boekhouden en feiten of gebeurtenissen onthouden). De meeste patiënten met cognitieve belemmeringen die met PICS samenhangen, tonen binnen een jaar verbetering of volledig herstel.

Depressie en angst zijn de twee meest voorkomende problemen op het gebied van de geestelijke gezondheid van patiënten met PICS. Het scala aan mogelijke problemen op dit gebied is echter veel breder: dementie, posttraumatische stressstoornis en wanen zijn ook uitingen van het syndroom. Hoewel dit nog niet geheel begrepen wordt, hebben de angsten en wanen van patiënten met PICS waarschijnlijk een relatie met valse herinneringen die sommige patiënten opdoen tijdens hun verblijf op de intensievezorgafdeling.
Evenals bij ICU-AW hebben langdurige immobiliteit en diepe sedatie een belangrijk aandeel in de ontwikkeling van psychische problemen bij PICS. Ook slaapstoornissen, een algemeen probleem in de intensieve zorg, zijn hier waarschijnlijk schuldig aan. Jonge leeftijd en het vrouwelijke geslacht vormen ook risicofactoren bij problemen op het gebied van de geestelijke gezondheid bij PICS.

Het natuurlijke verloop van problemen met de geestelijke gezondheid is niet goed bekend, waarschijnlijk door het gebrek aan erkenning van deze symptomen in relatie tot verblijf op een intensievezorgafdeling. Met de juiste psychologische en psychiatrische hulp kunnen zij succesvol behandeld worden, maar uit onderzoek blijkt dat een preventieve strategie het effectiefst is. Hoewel er studies worden uitgevoerd naar de beste manier om problemen op het gebied van de geestelijke gezondheid te voorkomen en behandelen, lijken de dagelijkse IC-verslagen het meest belovend. Deze verslagen blijken effectief te zijn bij de behandeling van de wanen en valse herinneringen die sommige patiënten ontwikkelen. Werkers in de gezondheidszorg, vooral maatschappelijk werkers die gespecialiseerd zijn in intensieve zorg, kunnen bijzonder nuttig zijn bij het pleiten voor deze hulp en hierbij bemiddelen voor patiënten en hun familie.

Episoden van levensbedreigende ziekte hebben ook invloed op de familie en zorgverleners, wat ook weer invloed kan hebben op degene die herstelt van de ziekte. De toenemende bekendheid van PICS heeft een aantal psychische symptomen aan het licht gebracht waaraan familieleden van ernstig zieke patiënten vaak lijden. Erkenning van deze symptomen heeft geleid tot de term "PICS-familie" (PICS-F). Familieleden van patiënten lijden vaak aan dezelfde spanningen als de patiënt zelf, inclusief slaapgebrek en ernstige psychologische stress. Tot dertig procent van de familieleden en zorgverleners ervaart stress, angst en symptomen van depressie die onder de categorie PICS-F vallen.

De symptomen van PICS-F zijn grotendeels dezelfde als die waaraan patiënten met PICS lijden. Zij kunnen ertoe leiden dat zorgverleners niet langer aan hun eigen gezondheid denken. Familieleden kunnen zich ook overweldigd voelen als hen gevraagd wordt onverwachte beslissingen te nemen over leven en dood van hun geliefden. Na ontslag van de intensievezorgafdeling zijn voortdurende symptomen van depressie, angst en postraumatische stress eerder regel dan uitzondering voor PICS-F. Evenals de psychische problemen bij PICS, kunnen symptomen van PICS-F succesvol bestreden worden als zij tijdig worden erkend en goed behandeld worden. Net als bij PICS is zelfzorg een belangrijke component van de preventie van PICS-F. Speciale aandacht van zorgverleners, vooral intensievezorgverpleegkundigen, kan zeer behulpzaam zijn bij het identificeren van de families die een risico lopen en bij het geven van advies en en hulp als dat nodig is.

Hoewel er veelbelovende methoden zijn voor de behandeling van PICS, zou de focus op preventie moeten liggen. Waar preventieve strategieën gefaald hebben, is onderkenning van het syndroom en zijn effecten op de lange termijn een significante stap in de effectieve behandeling.

Het beperken van diepe sedatie, immobiliteit en bedrust hebben de grootste impact bij de preventie van de functionele beperkingen op de lange termijn. Aandacht voor de slaaphygiëne tijdens het verblijf op de intensievezorgafdeling lijkt ook een belangrijk aspect van de preventie. Vroegtijdige onderkenning en behandeling van delier blijkt het voorkomen van PICS te kunnen verminderen. Vroegtijdige, agressieve lichaamsgerichte en bezigheidstherapie hebben een positief effect. Daarnaast is een gerichte inspanning nodig van het intensievezorgteam om bij de patiënt en de familie het belang te benadrukken van het volhouden van zelfzorg inclusief hygiëne, voldoende slaap en voeding tijdens en na het verblijf op de intensievezorgafdeling.

Omdat PICS een scala aan stoornissen omvat, zal waarschijnlijk geen enkele op zichzelfstaande behandeling adequaat alle symptomen kunnen aanpakken. Men kan de zorg inroepen van een veelheid aan professionals, onder meer eerstelijnsartsen, verpleegkundigen, lichaamsgerichte en bezigheidstherapeuten, psychiaters en psychologen, en logopedisten. Daarnaast zijn speciale follow-upklinieken voor intensievezorgpatiënten in opkomst, die een perspectief bieden voor de herkenning en beoordeling van patiënten.

Patiënten en zorgverleners moeten na het verlaten van de intensievezorgafdeling alert zijn op tekenen en symptomen van PICS en PICS-F, waaronder spierzwakte, vermoeidheid, moeite met de dagelijkse activiteiten, problemen met het geheugen of denken, angst en depressie, of nachtmerries en ongewenste herinneringen. Als deze symptomen herkend worden, kan het consulteren van een huisarts of andere zorgverlener helpen. Veel andere specialisten kunnen ingeschakeld worden om te helpen bij het herstel. Patiënten en hun familie die vragen of zorgen hebben met betrekking tot PICS of PICS-F kunnen zich tot hun plaatselijke ziekenhuis en de intensievezorgafdeling wenden.


</doc>
<doc id="4352642" url="https://nl.wikipedia.org/wiki?curid=4352642" title="Oplichterssyndroom">
Oplichterssyndroom

Het oplichterssyndroom, bedriegerssyndroom of bedriegersfenomeen is een term die in de jaren 1970 werd geïntroduceerd door psychologen en onderzoekers om mensen te beschrijven die niet in staat zijn hun prestaties te internaliseren. Ondanks externe bewijzen van hun competentie, blijven mensen met het syndroom ervan overtuigd dat ze bedriegers zijn en hun succes niet verdienen. Blijken van succes worden afgedaan als geluk, timing of het resultaat van het misleiden van anderen waardoor die denken dat zij intelligenter en competenter zijn dan ze zelf geloven. Het oplichterssyndroom is met name algemeen onder succesvolle vrouwen.

Het oplichterssyndroom wordt meestal gezien als een reactie op bepaalde stimuli en gebeurtenissen. Het wordt niet beschouwd als een psychische aandoening, maar is door veel psychologen bestudeerd. Hoewel het traditioneel gezien werd als een hardnekkige persoonlijkheidstrek, wordt het tegenwoordig beschouwd als een reactie op bepaalde situaties. Volgens deze interpretatie is het een respons die veel verschillende mensen ervaren op situaties die zulke gevoelens oproepen. Hoewel sommige mensen meer geneigd zijn tot oplichtersgevoelens, deze intenser ervaren dan de meeste anderen en geïdentificeerd kunnen worden met behulp van persoonlijkheidsschalen, is er geen bewijs dat het oplichterssyndroom een bepaald persoonlijkheidskenmerk is.

De term "oplichterssyndroom" (impostor syndrome) werd in 1978 voor het eerst gebruikt in een artikel van klinisch psychologen Pauline Clance and Suzanne Imes, die zagen dat veel succesvolle vrouwen geneigd zijn te geloven dat zij niet intelligent zijn en dat anderen hen te hoog inschatten. In Nederland deed Vreneli Stadelmaier als eerste onderzoek naar het oplichterssyndroom.

Imes en Clance vonden verschillende soorten gedrag bij vrouwen met het oplichterssyndroom:

Uit psychologisch onderzoek kwam rond 1980 naar voren dat naar schatting twee van de vijf succesvolle mensen zichzelf als bedrieger beschouwen. Andere studies vonden dat zeventig procent van alle mensen zich op enig moment een oplichter voelen. Het syndroom wordt niet beschouwd als een psychiatrische stoornis en komt niet voor in de DSM.

Mensen die aan het syndroom hebben geleden zijn onder meer schrijver Chuck Lorre, bestsellerauteur Neil Gaiman, bestsellerauteur John Green, komiek Tommy Cooper, zakenvrouw Sheryl Sandberg, rechter bij het Amerikaanse Hooggerechtshof Sonia Sotomayor, en actrice Emma Watson.

Albert Einstein heeft wellicht aan het eind van zijn leven aan het syndroom geleden: een maand voor zijn dood vertrouwde hij naar verluidt een vriend toe "De overdreven achting voor mijn levenswerk maakt me erg ongemakkelijk. Ik neig ertoe mezelf te zien als een onvrijwillige zwendelaar."

Positieve discriminatie kan de reden zijn dat een lid van een minderheidsgroepering twijfelt aan zijn of haar capaciteiten en vermoedt dat hij of zij niet aangenomen werd wegens de eigen vaardigheden.

Coherentietherapie gaat ervan uit dat wat op onbewust emotioneel niveau geleerd is, van een persoon vraagt met bepaald gedrag, stemming, gevoelens of overtuigingen te reageren en te handelen. In tegenstelling tot cognitieve gedragstherapie zou coherentietherapie onze meest fundamentele kennis kunnen beïnvloeden die is opgeslagen in de sublimbische rechter hersenhelft en de delen van de hersenen waar de emoties verwerkt worden, die door andere vormen van psychotherapie niet bereikt kunnen worden. Coherentietherapeuten menen dat effectieve behandeling van het oplichterssyndroom vereist dat de persoon leert zien dat de zelfonderschatting niet overeenkomt met de wezenlijke emotionele zelfkennis.

Schrijftherapie stelt iemand in staat de gedachten te ordenen door te schrijven. Het geschreven verslag van de eigen objectieve prestaties kan de persoon in staat stellen deze met de realiteit te verbinden, in plaats van ze eenvoudig af te wijzen. Het verslag kan de persoon later ook aan de prestaties herinneren. Door deze methoden poogt schrijftherapie het gevoel van tekortschieten te verlichten.



</doc>
<doc id="4353416" url="https://nl.wikipedia.org/wiki?curid=4353416" title="Refluxziekte">
Refluxziekte

Refluxziekte is een aandoening waarbij mensen veelvuldig en langdurig last hebben van zuurbranden ten gevolge van maagzuur dat terugstroomt naar de slokdarm (gastro-oesofageale reflux), of waarbij er schade optreedt aan het slijmvlies van de slokdarm.

Niet iedereen met gastro-oesofageale reflux heeft hiervan klachten. Daarnaast heeft ook niet iedereen die klaagt over zuurbranden, refluxziekte. Pas wanneer met een aanvullend onderzoek is bewezen dat de klachten gerelateerd zijn aan zuur dat terugstroomt, spreekt men van refluxziekte.

Refluxziekte uit zich bij volwassenen met name in chronisch zuurbranden (zeurende, branderige pijn achter het borstbeen en/of in het maagkuiltje) en oprispingen.
Wanneer het zuur helemaal tot in de keel of mond komt, kan dit een brandende keel, een vieze smaak en een stinkende adem geven, of de tanden aantasten. Ook kan het zuur gaan inwerken op de stembanden, wat zorgt voor heesheid, of op de luchtpijp met benauwdheid of hoesten als gevolg.

Wanneer de slokdarm langdurig in aanraking komt met maagzuur raakt deze eerst geïrriteerd. Dit geeft onder andere pijnklachten. Als dit maar lang genoeg doorgaat, ontstaat een ontsteking (refluxoesofagitis). Dit kan leiden tot bloedverlies, waarbij het bloed via de maag en darmen uiteindelijk in de ontlasting terechtkomt (melena). Soms zijn de bloedingen zo erg, dat er vers bloed wordt opgebraakt. De irritatie kan ook zorgen voor (blijvende) verlittekening waardoor de slokdarm vernauwd kan raken (stenose). Door deze vernauwing treden slikklachten op en kan voedsel blijven steken.

Een ander effect van langdurige blootstelling op de slokdarm is dat het slijmvlies gaat veranderen (metaplasie) en meer gaat lijken op dat van de dunne-darm, een Barrett-slokdarm. Dit kan vervolgens soms leiden tot een adenocarcinoom van de slokdarm. Bij dergelijke patiënten wordt dan ook regelmatig een gastroscopie aanbevolen om een dergelijke ontaarding vroegtijdig te ontdekken.

Aanhoudend brandend maagzuur kan een grote impact hebben op de kwaliteit van leven. Omdat de klachten vaak erger zijn bij een liggende houding, komt een slechte nachtrust veel voor. Tuinieren en andere activiteiten waarbij veel gebukt wordt is vaak ook lastig. Ook bij sociale activiteiten en bijvoorbeeld bij sporten worden veel mensen door de zuurklachten beperkt.

Er kan pas worden gesproken van refluxziekte wanneer de klachten aantoonbaar het gevolg zijn van brandend maagzuur dat vanuit de maag naar de slokdarm terugstroomt (reflux). De gouden standaard om dit aan te tonen is een 24-uurszuurmeting.

De zuurmeting, ofwel 24-uurs-pH-metrie of 24-uursimpedantiemetrie is een onderzoek waarbij via de neus een dunne sonde wordt geplaatst in de slokdarm vlak boven de overgang naar de maag. Dit slangetje blijft 24 uur zitten, en via dat slangetje wordt doorlopend de zuurgraad gemeten. Wanneer iemand vervolgens klachten heeft wordt op een knop gedrukt. Later kan in het ziekenhuis alles worden uitgelezen en wordt gekeken of er op ieder moment van klachten ook daadwerkelijk sprake was van reflux. Belangrijk is dat dit zonder zuurremmende medicijnen gebeurt, anders kan een vertekend beeld ontstaan.

Met een slokdarmspiegeling (gastroscopie) wordt door middel van een camera in de slokdarm en maag gekeken om te kijken of er door het maagzuur veroorzaakte schade is aan de slokdarm. Hiermee kan worden gezien of er sprake is van een chronische ontsteking van de slokdarm, of er sprake is van Barrett epitheel en of er een middenrifbreuk aanwezig is.
Bij verdachte afwijkingen aan het slokdarmslijmvlies worden vaak kleine stukjes slokdarmweefsel weggenomen (biopten) om de eventuele graad van de metaplasie vast te stellen en vormen van kanker op te sporen.

Met de manometrie wordt met behulp van een dunne sonde de drukken in de slokdarm gemeten. Hiermee kan worden gekeken of de slokdarm-maagovergang zich voldoende afsluit en of de motoriek van de slokdarm goed is.

Bij een deel van de patiënten met klachten worden er geen afwijkingen gezien of gemeten tijdens de onderzoeken.

Veruit het grootste deel van de patiënten kan behandeld worden met medicijnen die de maagzuurproductie doen afnemen, zoals protonpompremmers en H2-antagonisten, of die het zuur binden. Zuurbinders (antacida) zijn aangeraden bij lichte klachten en dan vooral producten met algeldraat en magnesiumhydroxide als werkzame stoffen.

In ernstige gevallen van de ziekte kan een chirurgische ingreep worden toegepast, een zogeheten fundoplicatie (vouwen van de "fundus gastricus", de koepel van de maag). De klassieke methode is de fundoplicatie volgens Nissen, waarbij middels een gewone, open operatie de koepel 360 graden om de slokdarm gevouwen wordt. Er bestaan verschillende variaties op deze methode, zoals de fundoplicatie volgens Toupet, waarbij de koepel niet helemaal om de slokdarm wordt gevouwen, maar alleen langs de achterkant. Tegenwoordig wordt deze ingreep laparoscopisch uitgevoerd.

Recent zijn ook klinische studies uitgevoerd met een methode waarbij de gehele operatie via de mond en de slokdarm wordt uitgevoerd. Dit gebeurt met een gespecialiseerd apparaat dat van binnenuit de maagkoepel omvouwt en tegelijk aan de slokdarm hecht.

Fundoplicatie is een goede behandelingskeuze voor patiënten die niet goed geholpen zijn met zuurremmende medicijnen. Het is echter belangrijk dat deze operatie wordt verricht door een chirurg met veel ervaring hierin. Veruit het grootste deel van de patiënten reageert echter wel goed op zuurremmende medicatie, en heeft daarom geen operatie nodig.





</doc>
<doc id="4354494" url="https://nl.wikipedia.org/wiki?curid=4354494" title="N,N-dimethylacrylamide">
N,N-dimethylacrylamide

"N","N"-dimethylacrylamide (DMAA) is een carbonzuuramide met een acryloylgroep.

Het is een heldere, kleurloze tot licht gele en hygroscopische vloeistof. Ze is oplosbaar in water, alcohol en de meeste gangbare organische oplosmiddelen behalve n-hexaan. Het is een giftige en brandbare stof. DMAA kan gemakkelijk polymeriseren; bij opslag moet er een polymerisatie-inhibitor toegevoegd worden.

DMAA wordt gebruikt als reagens voor de synthese van andere verbindingen, en als monomeer voor polymeren. Het polymeer van DMAA kan vocht absorberen en wordt dan zacht; in droge toestand is het stijf. Dat maakt het geschikt voor de productie van hydrogels en toepassing in contactlenzen. Polymeer van DMAA wordt ook gebruikt in cosmetica als UV-beschermer en in de coating van geneesmiddelen. Polymeren van DMAA kleven ook zeer goed op glas en tin.

DMAA wordt in copolymeren gebruikt om de eigenschappen van het polymeer te verbeteren. Copolymeren met DMAA hechten of kleven beter en hebben betere antistatische eigenschappen. Het verhoogt bijvoorbeeld het draagcomfort van kunstvezels als nylon door het verbeteren van de waterabsorptie en de antistatische karakteristiek.



</doc>
<doc id="4355278" url="https://nl.wikipedia.org/wiki?curid=4355278" title="Herman de Boer">
Herman de Boer

Herman H. de Boer (Oegstgeest, 13 maart 1952) is een Nederlands orthopedisch chirurg met een privépraktijk in Amsterdam die als eerste een meniscus-transplantatie in Nederland uitvoerde.

Herman de Boer studeerde geneeskunde aan de Rijksuniversiteit Leiden. Tijdens deze studie deed hij onderzoek naar malaria in Suriname. In het kader van ontwikkelingshulp ging De Boer naar Malawi, waarna hij de opleiding tot orthopedisch chirurg in Zuid-Afrika aan de Universiteit van Natal volgde. In 1986 volgde de Nederlandse registratie tot orthopedisch chirurg. Na zijn promotie tot doctor in 1988 aan de Mayo Clinic in de Verenigde Staten en na in meerdere ziekenhuizen gewerkt te hebben, begon hij in 2015 met zijn eigen privékliniek in Amsterdam.

In 1989 voerde De Boer, in het toenmalige De Wever-Ziekenhuis in Heerlen de eerste meniscustransplantatie in Nederland uit. Hiermee liep hij vooruit op de algehele tendens in Nederland. De Boer heeft een zestigtal transplantaties uitgevoerd en hierover nationaal en internationaal gepubliceerd.

Ook wat stamcelbehandelingen betreft loopt De Boer voor op de Nederlandse wetenschap. Binnen zijn praktijk in Amsterdam voert hij stamcelbehandelingen uit bij patiënten die aan alle soorten van artrose ("slijtage") lijden. In Amerika worden deze behandelingen al langer uitgevoerd en ook in Nederland begint onderzoek hiernaar op gang te komen.


</doc>
<doc id="4356020" url="https://nl.wikipedia.org/wiki?curid=4356020" title="Verkeersagressie">
Verkeersagressie

Verkeersagressie is intimiderend gedrag tegenover andere verkeersdeelnemers. Voorbeelden hiervan zijn: bumperkleven, vandalisme van andermans voertuig, intimiderende gebaren, opzettelijk andere weggebruikers hinderen, afsnijden, geweld, onnodig claxonneren, knipperen met verlichting of schelden. 


Verkeersagressie heeft op verschillende niveaus negatieve gevolgen. Enkele voorbeelden waarvoor hiervan zijn:

Een hoge pakkans op verkeersovertredingen/verkeersagressie zorgt voor een rustiger verkeersbeeld. Voorbeelden hiervan zijn Canada en de Verenigde Staten waar de verkeerspolitie duidelijk aanwezig is.
Na onderzoek van de trajectcontrole op de Belgische E40 blijkt dat het verkeersbeeld rustiger is geworden sinds de invoering van trajectcontrole. De pakkans tijdens een trajectcontrole is bijna 100%, waardoor snelheidsovertredingen minder voorkomen.

Wegbeheerders plaatsen mottoborden langs de weg met daarop een korte boodschap. Hiermee hoopt men dat bestuurders hun gedrag aanpassen. Voorbeelden van teksten op mottoborden zijn: "Bumperkleven: max. 400,- boete", "Let op uw snelheid!", "Afstand houden!" of "Zit er behalve een snelle motor ook verstand in uw auto?".

Met de komst van zelfrijdende auto's en vrachtwagens verwacht men dat de verkeersagressie zal dalen. Dit omdat de besturing overgenomen wordt door het computersysteem van het voertuig en deze kent geen emoties.
Internetgigant Google wil zijn zelfrijdende auto's dusdanig programmeren dat ze agressief rijgedrag kunnen herkennen door middel van allerlei ingebouwde sensoren. Deze houden onder andere de snelheid van medeweggebruikers in de gaten, kunnen bumperklevers herkennen, letten op hoe vaak medeweggebruikers van rijstrook wisselen en hoe vaak licht- en geluidsignalen gebruikt worden. Aan de hand van deze informatie kan de zelfrijdende auto van Google herkennen welke verkeersdeelnemers een bedreiging vormen.

Het geven van voorlichting en cursus aan weggebruikers over gedrag en bewustzijn kan preventief werken. In sommige landen kunnen bestuurders die betrapt zijn op agressief rijgedrag verplicht worden een (zelfbeheersings)cursus te volgen.
Ook plaatsen wegbeheerders snelheidsdisplay's of bestuurders bewust te maken van hun snelheid. Eventueel kunnen de gegevens van de display gebruikt worden om verdere maatregelen te nemen.

In de meeste landen is verkeersagressie strafbaar en kan de dader door de rechter bestraft worden met bijvoorbeeld een: geldboete, taakstraf, gevangenisstraf, cursus of het inleveren van het rij- of vaarbewijs.

In België mogen bestuurders het alarmnummer 101 of 112 bellen bij agressief rijgedrag dat niet direct zal stoppen. Slachtoffers en/of getuigen van verkeersagressie hebben de mogelijkheid om achteraf aangifte te doen. De verdachte(n) en eventuele getuige(n) zullen hierop benaderd worden. 
In België wordt eens in de zoveel tijd gebruik gemaakt van afbeeldingen van agenten en/of politievoertuigen die op een houten of kartonnen achtergrond langs de weg geplaatst worden.

In Nederland werkten in de tweede helft van de twintigste eeuw circa 400 tot 500 verkeersagenten. Ze reden van 1960 t/m 1996 in opvallende Porsches. Door maatregelen van de overheid in de loop der jaren is het aantal verkeersagenten van de Dienst Verkeerspolitie afgenomen. Echter nam de verkeersagressie toe en kreeg het thema meer prioriteit. In 2015 gaf de Nederlandse overheid aan dat het aantal 'snelwegagenten' verhoogd zal worden naar 50 om verkeersagressie tegen te gaan. Echter kreeg dit plan kritiek, omdat de pakkans nog steeds nihil zou zijn.
In de jaren 00 en 10 van de 21 eeuw had de politie een landelijk online meldpunt waar verkeersagressie gemeld kon worden. Echter dit meldpunt is inmiddels opgeheven. Alleen de politiedistricten van de provincies Zeeland en delen van Noord-Brabant werken hier nog mee via een speciaal opgericht e-mailadres.

De Verenigde Staten staat bekend om de strikte handhaving van de verkeersregels door de State Patrol of Highway Patrol. Het verkeersbeeld is over het algemeen vrij rustig. De snelheidsverschillen tussen voertuigen zijn laag en bestuurders houden gepaste afstand van hun voorligger. Dit gedrag komt mede door de hoge pakkans en zware straffen op verkeersdelicten. Desondanks is in de Verenigde Staten verkeersagressie een probleem geworden. Doordat het bezit op vuurwapens in de Verenigde Staten voor particulieren legaal is, komen verkeersruzies waarbij vuurwapens getoond/gebruikt worden vaker voor.

Volgens de National Highway Traffic Safety Administration vallen: snelheidsovertredingen, bumperkleven, onnodig gebruik van signalen, onnodig van rijstrook wisselen en verkeerde rijstrook berijden, onder agressief rijgedrag.


</doc>
<doc id="4356546" url="https://nl.wikipedia.org/wiki?curid=4356546" title="Glucoseafhankelijk insulinotropisch polypeptide">
Glucoseafhankelijk insulinotropisch polypeptide

Glucoseafhankelijk insulinotropisch polypeptide (GIP) is een peptidehormoon dat wordt aangemaakt door de k-cellen in de twaalfvingerige darm en de alvleesklier stimuleert om insuline aan te maken.
Naast GIP is er ook nog het hormoon GLP-1 dat dezelfde werking heeft maar op het einde van de dunne darm wordt aangemaakt. deze hormonen behoren tot de Incretine hormonen. Beide hormonen worden na vrijstelling ook snel terug afgebroken.

Een tekort aan GIP komt regelmatig voor bij diabetes type 2.


</doc>
<doc id="4357538" url="https://nl.wikipedia.org/wiki?curid=4357538" title="Meprobamaat">
Meprobamaat

Meprobamaat is een hypnosedatieve chemische verbinding met anxiolytische werking uit de groep van carbamaten, die in het verleden gebruikt is als minor tranquillizer (kalmeringsmiddel). 

Meprobamaat werd ontdekt door Frank Berger en Bernard Ludwig. Het middel kwam in 1955 in de Verenigde Staten op de markt, onder de merknaam "Miltown". Het was het eerste psychofarmacon voor massaconsumptie en werd snel een van de meestverkochte geneesmiddelen. In de jaren 1960 werd het verdrongen door benzodiazepines zoals chloordiazepoxide ("Librium") en diazepam ("Valium"). 

Het bleek toen ook dat meprobamaat verslavend was voor bepaalde mensen. Het middel is in de Verenigde Staten nooit van de markt gehaald, maar het wordt nog slechts zelden voorgeschreven.

Het Europees Geneesmiddelenbureau adviseerde de Europese Commissie in januari 2012 om de handelsvergunningen voor geneesmiddelen met meprobamaat te schorsen. De redenen hiervoor zijn dat de voordelen niet opwegen tegen de risico's, waaronder neveneffecten als verwardheid en bewustzijnsverlies; verslaving en ernstige ontwenningsverschijnselen bij stopzetten van de toediening; en personen die een overdosis nemen kunnen in een coma raken.

De synthese van meprobamaat vangt aan met de reactie van 2-methylvaleraldehyde (2-methylpentanal) met formaldehyde tot 2-methyl-"n"-propyl-1,3-propaandiol. De condensatiereactie van dit diol met fosgeen in de aanwezigheid van N,N-dimethylaniline resulteert in een dichloorformaat-ester, die daarna onderworpen wordt aan ammonolyse om de dicarbamaat-ester te verkrijgen.


</doc>
<doc id="4357900" url="https://nl.wikipedia.org/wiki?curid=4357900" title="Babyolie">
Babyolie

Babyolie is een verzorgingsmiddel voor een gevoelige of droge huid met een zachtreinigende werking. Het is een olie voor baby's die ervoor moet zorgen dat de huid soepel blijft. De olie wordt niet door de huid opgenomen. Babyolie kan bestaan uit minerale olie, plantaardige olie (bijvoorbeeld soja- en advocado-olie), of uit een combinatie van oliesoorten. Het middel kan ook worden gebruikt als bad- en massageolie. 
Babyolie kan worden gebruikt na een luierverschoning of voor schrale plekjes. Het kan na het baden of douchen op de natte huid worden aangebracht. Ook kan het worden gebruikt voor het verwijderen van berg bij pasgeboren kinderen. 

De olie kan ook worden gebruikt voor het onzichtbaar maken van krassen op meubelen of verwijderen van pleisterresten.


</doc>
<doc id="4357941" url="https://nl.wikipedia.org/wiki?curid=4357941" title="Ecklonia">
Ecklonia

Ecklonia is een geslacht van kelp uit de familie Lessoniaceae.



</doc>
<doc id="4358845" url="https://nl.wikipedia.org/wiki?curid=4358845" title="Tetanie">
Tetanie

Tetanie is motorische aandoening. 

Men spreekt van tetanie wanneer de zenuwen en spieren samenspannen.



De Franse arts Armand Trousseau heeft onderzoek gedaan naar de aandoening. Hij ontwierp een test om uit te zoeken of er sprake is van tetanie.


</doc>
<doc id="4359117" url="https://nl.wikipedia.org/wiki?curid=4359117" title="Bill Cassidy">
Bill Cassidy

William Morgan (Bill) Cassidy (Highland Park (Illinois), 28 september 1957) is een Amerikaanse politicus van de Republikeinse Partij. Hij werd in 2015 senator voor Louisiana. Daarvoor was hij van 2009 tot 2015 afgevaardigde voor het 6e district van Louisiana en van 2006 tot 2009 lid van de senaat van Louisiana voor het 16e district.


</doc>
<doc id="4359820" url="https://nl.wikipedia.org/wiki?curid=4359820" title="4-FA">
4-FA

4-fluoramfetamine, 4-FA of 4-FMP is een amfetamine met een werking die vergelijkbaar is met MDMA en amfetamine. De stof heeft zowel stimulerende als entactogene eigenschappen. Recreatief gebruik van de stof is de laatste jaren (sinds het verbod op 4-MMC) sterk toegenomen. Vanaf 1 april 2017 is de stof, naar aanleiding van door het Trimbos-instituut gerapporteerde gevaren, in Nederland ook verboden. De nationale drug monitor 2015 van het Trimbos-instituut meldt dat vijf tot tien procent van "party gangers" ervaring heeft met het gebruik van 4-fluoramfetamine en de drug lijkt hiermee vaste voet aan de grond te hebben gekregen in de Nederlandse drugsscene. 

Recent wetenschappelijk onderzoek naar de veiligheid van de stof ontbreekt. Het betreft dan ook een zogenaamde research chemical of NPS (nieuwe psychoactieve stof). Wel zijn er ernstige bijwerkingen bekend zoals hartproblemen en hersenbloedingen.

Het Trimbos-instituut waarschuwt in een factsheet voor de gezondheidsrisico's van het recreatief gebruik van 4-fluoramfetamine, waaronder hoge bloeddruk, hartproblemen en hersenbloedingen. Gebruikers (> 10%) melden ongewenste bijwerkingen zoals hoofdpijn, zweten, droge mond, tandenknarsen en kaakkrampen, moeite met inslapen, angsten, verminderde eetlust, misselijkheid, griepachtige verschijnselen, mentale veranderingen en verhoogde lichaamstemperatuur. Een groot risico aan het gebruik van 4-FA is dat de klachten die gebruikers ervaren in het begin vrij mild van aard zijn, in het bijzonder (lichte) hoofdpijn en een (lichte) verhoging van de bloeddruk, maar onverwacht snel kunnen omslaan in levensbedreigende situaties. 

In de zomer van 2016 namen instanties als de Jellinek kliniek en het Trimbos-instituut een stijging aan gezondheidsincidenten veroorzaakt door gebruik van 4-FA waar.

Hoewel er weinig bekend is over de veiligheid van 4-fluoramfetamine, worden op gebruikerswebsites aan de hand van gebruikerservaringen inschattingen gedeeld van de gewenste dosering van de drug.

Omdat de effecten van 4-FA langzamer beginnen dan bij MDMA en amfetamine, en als milder beoordeeld worden, kunnen gebruikers geneigd zijn om (sneller) extra doseringen te nemen. Dat kan leiden tot overdosering.


</doc>
<doc id="4360424" url="https://nl.wikipedia.org/wiki?curid=4360424" title="Gloeobacter">
Gloeobacter

Gloeobacter is een geslacht van cyanobacteriën. Het is de zustergroep van alle andere cyanobacteriën. "Gloeobacter" is uniek omdat de thylakoïdes ontbreken die karakteristiek zijn voor cyanobacteriën en bladgroenkorrels. De eiwitcomplexen die het licht invangen (phycobilisomen) zijn in plaats daarvan bevestigd aan de binnenkant van het plasmamembraan.

Het hele genoom van "Gloeobacter violaceus" (stam PCC 7421), en van "Gloeobacter kilaueensis" is gesequenced. Veel van de genen en enzymen die bij cyanobacteriën en bladgroenkorrels verantwoordelijk zijn voor fotosynthese (fotosysteem I en II) ontbreken bij "Gloeobacter".

"G. violaceus" produceert een scala van pigmenten, waaronder chlorofyl a, β-caroteen, oscillol diglycoside, en echinenone. De purperen kleur wordt veroorzaakt door het relatief lage chlorofylgehalte. "G. kilaueensis" groeit in een purperkleurige biofilm van ongeveer 0,5 mm dik. De kolonies zijn donkerpaars, glad, glanzend en opgeheven. De cellen van "G. kilaueensis" zijn solitair, capsule-vormig, ongeveer 3.5×1.5 µm, en omgeven door een slijmlaag. Ze delen zich in de dwarsrichting. De cellen kleuren gramnegatief, en zijn niet vancomycineresistent. Ze zijn onbeweeglijk en groeien niet in het donker en zijn dus hoogstwaarschijnlijk obligaat fotoautotroof.


De Gloeobacteria zouden zich tussen de 3,7 en 3,2 miljard jaar geleden hebben afgescheiden van de andere Cyanobacteria. De beide soorten "Gloeobacter" zouden 280 miljoen jaar geleden uit elkaar zijn gegaan.


</doc>
<doc id="4360599" url="https://nl.wikipedia.org/wiki?curid=4360599" title="Coninckshof">
Coninckshof

De Coninckshof is een hofjes van Leiden, gelegen aan de Oude Vest 15. Het hofje werd gesticht in 1773 en gewijd in 1777 door Cecilia Coninck. Het staat gedeelte op het grond van het voormalige Sint Ursulaklooster. Oorspronkelijk telde het hofje zes huizen, maar werd later uitgebreid tot zeven huizen. In 1861 kwam hier nog vier huizen bij. Het hofje is een rijksmonument en staat sinds 1968 ingeschreven in het monumentenregister. Het hofje heeft een poortgebouw, hardstenen pomp en regentenkamer.


</doc>
<doc id="4361172" url="https://nl.wikipedia.org/wiki?curid=4361172" title="Forensisch psychiatrische kliniek">
Forensisch psychiatrische kliniek

Een forensisch psychiatrische kliniek (FPK) is in Nederland een kliniek waar mensen worden opgenomen op basis van verschillende strafrechtelijke titels.

Vaak worden zij vanwege psychiatrische problematiek beschouwd als 'detentieongeschikt' of acht men het gewenst dat zij een psychiatrische behandeling ondergaan voor zij weer in vrijheid worden gesteld. Sommige patiënten worden opgenomen met een tbs met voorwaarden. Patiënten met een tbs met dwangverpleging kunnen alleen opgenomen worden als zij binnen een Forensisch psychiatrisch centrum voldoende verlofmogelijkheden hebben opgebouwd.

Doorgaans is een FPK onderdeel van een reguliere GGZ-instelling. Een FPK dient wel te voldoen aan de eis van het Ministerie van Veiligheid en Justitie (Dienst Justitiële Inrichtingen) om veiligheidsniveau 3 te waarborgen.



</doc>
<doc id="4361181" url="https://nl.wikipedia.org/wiki?curid=4361181" title="Forensisch psychiatrische afdeling">
Forensisch psychiatrische afdeling

Een forensisch psychiatrische afdeling (FPA) is in Nederland een afdeling van een psychiatrisch ziekenhuis, waar mensen worden verpleegd die met het Ministerie van Veiligheid en Justitie in aanraking zijn gekomen. Een FPA heeft zich te houden aan beveiligingsniveau 2 hoog of 2 laag.



</doc>
<doc id="4361485" url="https://nl.wikipedia.org/wiki?curid=4361485" title="Bethlehemsvergadering">
Bethlehemsvergadering

De Bethlehemsvergadering is een hofje, plaatselijk heeft het woord "vergadering" de betekenis van "een klein en particulier hofje", aan de Buiten Nieuwstraat 62 in de Nederlandse stad Kampen. Het hofje werd gesticht om zes weduwen in te huisvesten. Het complex is sinds 1975 eigendom van de Vereniging Hendrick de Keyser.

Het hofje is in 1631 gesticht voor zes weduwen. Zij vonden kosteloos onderdak in het hofje. Voor de bouw van het hofje is er zeer waarschijnlijk een ouder woonhuis gesloopt. De bouwmuren van het oudere pand zijn gedeeltelijk hergebruikt, de onbenutte delen staan nog wel. Het gebouw aan de Buiten Nieuwstraat is gebouwd als een dwarshuis.

In 1975 werd de vereniging Hendrick de Keyser eigenaar. 1979 werd het hofje gerestaureerd door de vereniging. 

Aan de straatzijde bestaat het hofje uit slechts een pand met een Vlaamse gevel van een bouwlaag hoog met daarboven een zadeldak. De nok van het pand loopt evenwijdig aan de straat en staat dus dwars op het pand. Boven de ingang is een klein topgeveltje geplaatst. In de gevel een aantal natuurstenen sierdelen waaronder twee voluten en twee gevelstenen. De muurankers zijn afkomstig uit de voorgaande Bethlehemsvergadering en stammen uit het oprichtingsjaar.

Een van de gevelstenen toont de aanbidding van de herders, onder deze gevelsteen een tweede met de tekst: "in Bethlehem 1631". Aan de achterzijde van het hofje bevindt zich nog een gevelsteen met daarin een kerstvoorstelling.

Het voorgebouw is verdeeld in vier woningen en het achtergebouw bestond uit twee woningen, dit deel bestaat niet meer. Tussen de twee gebouwen is een binnentuin geplaatst. Hoewel het hofje officieel aan de Buiten Nieuwstraat gelegen is, kwamen de twee woningen in het achtergebouw uit op de Buiten Hofstraat.

De indeling van het voorgebouw is nog gedeeltelijk bewaard gebleven. In het middel loopt een gang met aan weerszijden twee kamers. Elke kamer had een bedstee en kookplaats. In de binnentuin stonden een pomp en een privaat.



</doc>
<doc id="4361800" url="https://nl.wikipedia.org/wiki?curid=4361800" title="Brucella">
Brucella

Brucella is een genus van gramnegatieve aerobe bacteriën, genoemd naar David Bruce (1855-1931). Het zijn kleine (0,5 tot 0,7 bij 0,6 tot 1,5 µm), geflagelleerde, facultatief intracellulaire coccobacillen. "Brucella" komt voor in het urogenitaalstelsel van runderen, varkens, schapen en geiten en ook honden.

"Brucella" is de veroorzaker van brucellose, een zoönose. Het wordt overgedragen door het opnemen van besmet voedsel (zoals ongepasteuriseerde melkproducten), direct contact met een geïnfecteerd dier, of inhaleren van aerosols. Transmissie van mens tot mens, bijvoorbeeld door seksueel contact of van moeder naar kind wordt zeldzaam, maar niet onmogelijk geacht.


</doc>
<doc id="4362237" url="https://nl.wikipedia.org/wiki?curid=4362237" title="Adolphe Burggraeve">
Adolphe Burggraeve

Adolphe Burggraeve (Gent, 8 oktober 1806 - aldaar, 10 januari 1902) was een Belgisch arts.

Burggraeve studeerde af in 1828 en bouwde een carrière uit als hoogleraar geneeskunde aan de Gentse universiteit. Hij was ook hoofdchirurg in het burgerlijk hospitaal De Bijloke.

In 1858 werd hij als liberaal verkozen in de Gentse gemeenteraad, waar hij tot 1881 zetelde. Hij engageerde zich vooral voor sociale woningbouw en de levensomstandigheden van de Gentse arbeiders. 

Hij schreef ook een internationaal gelauwerde biografie van Vesalius.




</doc>
<doc id="4362267" url="https://nl.wikipedia.org/wiki?curid=4362267" title="Cesar Fredericq">
Cesar Fredericq

Cesar Fredericq (Nevele, 14 mei 1817 - Gent, 3 januari 1887) was een Belgisch arts en liberaal politicus.

Cesar was een zoon van Nevels gemeentesecretaris Louis Fredericq en van Marie Comparé, en een halfbroer van Rosalie en Virginie Loveling.

In 1846 werd hij doctor in de geneeskunde aan de Gentse universiteit. Hij huwde met een zuster van François Huet. Ze hadden zes kinderen, onder wie de bekende historicus Paul Fredericq.

In 1861 werd hij als liberaal verkozen in de Gentse gemeenteraad, waarin hij zetelde tot 1883. Hij was gematigd Vlaamsgezind en zette zich in voor sociale zaken. Hij was een voorstander van het algemeen stemrecht.

Als arts werkte hij in het burgerlijk hospitaal De Bijloke. Daarnaast werkte hij als huisarts in de arbeiderswijk Heilig Kerst en streed daar onbetaald tegen ziekten als tyfus en cholera.




</doc>
<doc id="4362460" url="https://nl.wikipedia.org/wiki?curid=4362460" title="Menselijk voortplantingssysteem">
Menselijk voortplantingssysteem

De menselijke voortplantingssystemen zijn systemen van geslachtsorganen bij de mens die samenwerken ten behoeve van de voortplanting.

In tegenstelling tot de meeste andere organen verschillen organen van de seksen met elkaar. Deze verschillen zorgen voor diversiteit in genetisch materiaal tussen de individuen, wat weer zorgt voor een grotere kans op genetische fitness van het nageslacht.

De belangrijkste organen van het menselijke voortplantingssysteem zijn de externe genitalia (penis en vulva) en diverse interne organen waaronder de testikels die gameten produceren. Er zijn veel voorkomende ziektes behorende bij de voortplantingsorganen, met name seksueel overdraagbare aandoeningen.

Menselijke voortplanting vindt plaats bij interne bevruchting tijdens geslachtsgemeenschap. Tijdens dit proces wordt de stijve penis van de man ingebracht in de vrouwelijke vagina totdat de man ejaculeert. Hierbij wordt het sperma in de vagina gespoten. Het sperma vindt een weg via de vagina en baarmoederhals naar de baarmoeder of eileider voor het bevruchten van de eicel.
Bij een succesvolle bevruchting en nestelen van het ei begint de groei van de foetus in de baarmoeder. Dit duurt ongeveer 9 maanden of 42 weken. Deze tijd wordt de zwangerschap genoemd. De zwangerschap eindigt met de bevalling.

De mens kent een grote seksuele verscheidenheid tussen de seksen. Naast de verschillen op bijna alle voortplantingsorganen zijn er ook veel verschillen in het feit dat de mens een hoog niveau van seksuele differentiatie heeft. Naast verschillen in bijna elk reproductieorgaan, vinden talrijke verschillen doorgaans plaats in secundaire geslachtskenmerken en in seksueel en ouderlijk gedrag.

Het mannelijk voortplantingssysteem is een serie van organen die zich binnen en buiten het lichaam bevinden en rondom de pelvis bevinden die een bijdrage leveren aan het reproductieproces. De primaire directe functie van dit systeem is om de mannelijke gameet of spermatozoa aan te maken voor de bevruchting van de vrouwelijke ovum.

Belangrijke secundaire seksuele karakteristieken behelzen: grotere, gespierdere bouw, verlaagde stem, gezichts- en lichaamsbeharing, brede schouders, en de ontwikkeling van de adamsappel. Een belangrijk seksueel mannelijk hormoon is androgeen, in het bijzonder testosteron.


</doc>
<doc id="4362851" url="https://nl.wikipedia.org/wiki?curid=4362851" title="FPC De Kijvelanden">
FPC De Kijvelanden

FPC De kijvelanden is een forensisch psychiatrisch centrum in Poortugaal. De organisatie werkt samen met de GGZ-instellingen Altrecht en Parnassia en faciliteert ook een forensisch psychiatrische kliniek en een forensisch psychiatrische afdeling. Onder de naam Het Dok exploiteert men ook een aantal forensisch psychiatrische poliklinieken in het zuiden van Zuid-Holland en het westelijk deel van Noord-Brabant.

Onder andere met samenwerking en expertise vanuit De kijvelanden is het forensisch psychiatrisch centrum te Gent tot stand gekomen. Dit naar Nederlands voorbeeld opgerichte centrum poogt een antwoord te zijn op de jarenlange kritiek van het Europees Hof voor de Rechten van de Mens op de Belgische omgang met geïnterneerden, het Belgische equivalent van terbeschikkingstelling.


</doc>
<doc id="4363294" url="https://nl.wikipedia.org/wiki?curid=4363294" title="Sick building syndrome">
Sick building syndrome

Het Sick Building Syndrome (SBS) – "ziek door het gebouw" – wordt gebruikt om situaties te beschrijven waarin gebruikers van een gebouw acute gezondheidsklachten of discomfort ervaren, die gelinkt lijken te zijn met de tijd die doorgebracht werd in het betrokken gebouw, maar zonder dat een specifieke ziekte of oorzaak geïdentificeerd kan worden.

In 1984 verscheen een rapport van de Wereldgezondheidsorganisatie dat stelde dat tot 30% van de nieuwe en gerenoveerde gebouwen wereldwijd mogelijk te maken hebben met klachten, gerelateerd aan slechte binnenluchtkwaliteit. 
Het eerste opvallende kenmerk van dit syndroom is dat het over het algemeen niet optreedt bij één persoon, maar bij een hele groep. Het gaat dus niet om individuele gevallen, maar doet zich het vaakst voor bij meerdere werknemers uit eenzelfde gebouw. Doorgaans gaat het om gesloten bureauruimtes met een ventilatiesysteem. 
Het tweede kenmerk van dit fenomeen is dat de symptomen uiteenlopend, niet-specifiek en meestal onschuldig zijn: zware vermoeidheid, prikkelbaarheid, duizeligheid, misselijkheid, irritatie van de ogen, neusverkoudheid, bekneld gevoel op de borst, meer luchtweginfecties dan normaal, enz.

Het SBS wordt vaak gecorreleerd met een slechte luchtkwaliteit, door een ontbrekend of gebrekkig HVAC-systeem (Heating, Ventilation and AirConditioning). Een slecht werkend HVAC-systeem kan het gevolg zijn van een gebrekkig design of onderhoud, met onvoldoende ventilatiecapaciteit en/of onvoldoende hygiënische ventiliatielucht als gevolg. 
Andere oorzaken zijn te wijten aan VOC's (vluchtige organische componenten) in de binnenlucht, door het ontgassen van bepaalde bouwmaterialen en meubelen. 
Vocht is een oorzaak en een belangrijke precursor voor microbiologische contaminatie door schimmel(sporen) en bacteriën, die op hun beurt weer het SBS kunnen veroorzaken.

De symptomen, gecorreleerd met SBS, zijn vaak vergelijkbaar met symptomen die voorkomen bij menselijke blootstelling aan (bio)aerosols. Vaak voorkomende symptomen zijn irritaties aan de ogen, neus en keel; neurotoxische of algemene gezondheidsklachten; huidirritatie; geur- en smaaksensaties. Schimmels en bacteriën – vaak aanwezig in té vochtige omgevingen - kunnen allergische reacties veroorzaken.
De klachten zijn veelal individueel en niet gelimiteerd tot de opsomming hierboven. Het is belangrijk om te beseffen dat ieder individu anders reageert op blootstelling aan vervuiling. Daarbij is het psychologische aspect prominent aanwezig. Door bijvoorbeeld een hoge werkdruk en bijhorende stress, kan het auto-immuun systeem aangetast worden, waardoor de weerstand tegen invloeden van buitenaf, zoals bijvoorbeeld aersolen, gevoelig afneemt.
Klachten komen typisch voor in een korte tijdspanne tijdens of na de aanwezigheid in een bepaald gebouw – meestal binnen een periode van enkele weken. Daarnaast zullen de klachten snel terug verdwijnen nadat het gebouw niet meer betreden wordt. In uitzonderlijke gevallen, kan dit langer duren of zelfs resulteren in blijvende klachten op lange termijn.



</doc>
<doc id="4363414" url="https://nl.wikipedia.org/wiki?curid=4363414" title="Fondaparinux">
Fondaparinux

Fondaparinux (merknaam Arixtra) is een antistollingsmiddel, ook wel anticoagulans genoemd. Het is gerelateerd aan laagmoleculaire heparines. Dit middel wordt gebruikt ter voorkoming en behandeling van trombo-embolitische aandoeningen.

Fondaparinux grijpt in op de bloedstolling door de remming van het geactiveerde factor X (Xa). Fondaparinux bindt aan antitrombine III en kan hierdoor de factor Xa neutraliseren. Hierdoor wordt zowel de trombinevorming als de trombusvorming voorkomen. Fondaparinux inactiveert de stof trombine niet en heeft geen effect op de bloedplaatjes (trombocyten). De stollingstesten tonen geen verandering bij het gebruik van fondaparinux; hierdoor blijven de geactiveerde partiële tromboplastinetijd (aPTT), geactiveerde stollingstijd (ACT), protrombinetijd (PT)/ International Normalized Ratio (INR)-testen in plasma, bloedingstijd of fibrinolytische activiteit, normaal.

Fondaparinux wordt gebruikt bij het voorkomen en behandelen van trombo-embolitische aandoeningen, zoals:

Het voordeel van Fondaparinux is dat er minder kans op bloedingen is in vergelijking met laagmoleculair heparine. Een nadeel van fondaparinux is het niet kunnen couperen van bloedingen in tegenstelling tot laagmoleculaire heparine: er bestaat namelijk geen "tegengif" om de werking van het middel ongedaan te maken.


</doc>
<doc id="4366463" url="https://nl.wikipedia.org/wiki?curid=4366463" title="Paul Carlson">
Paul Carlson

Paul Carlson (Culver City, 31 maart 1928 – Stanleystad, 24 november 1964) was een Amerikaanse arts en medische missionaris die heeft gediend in Wasolo, een plaats in wat nu Congo-Kinshasa is. Hij komt uit de Rolling Hills Covenant Church in het zuiden van Californië, die onderdeel is van de denominatie Evangelical Covenant Church. Hij is in 1964 vermoord door opstandelingen nadat hij vals was beschuldigd van spioneren voor de Verenigde Staten van Amerika..

Carlson werd geboren in het zuiden van Californië. Hij was de zoon van de Zweedse immigrant Gustav Carlson, een machinist uit het zuiden van Californië, en zijn vrouw Ruth. Hij is in 1948 afgestudeerd aan de North Park University, en heeft daarna in 1951 zijn bachelorraat in de antopologie gehaald aan Stanford. In 1956 rondde hij zijn studie geneeskunde af aan de George Washington University. Na het afronden van de studie geneeskunde, heeft hij vijf jaar lang gewerkt als specialist in opleiding, waarna hij als chirurg ging werken in Redondo Beach, Californië. Daar ontmoette en trouwde hij met de verpleegkundige Lois Lindblom uit Menominee, Michigan.

In 1961 volgde Carlson de roeping van de Covenant Church om God te dienen als missionaris-arts. Hij kwam aan in Congo en ging zes maanden werken als medisch missionaris in de provincie Ubangi. In december 1961 keerde hij terug naar Redondo Beach, maar bleef praten over een terugkeer naar de Congo omdat de nood er zo hoog was.

In juli 1963 keerde hij terug naar de regio Ubangi, samen met zijn vrouw, zoon Wayne en dochter Lynette. Hij werkte onder andere in een ziekenhuis met 80 bedden en in een leprakolonie. Gedurende deze tijd kreeg Carlson de bijnaam "Monganga Paul", een naam die een innige en liefdevolle relatie met de lokale bevolking aangeeft. Dit werk ging door totdat de politieke onrust hun bereikte. In augustus 1964 namen de rebellen Stanleyville in, het tegenwoordige Kisangani, en de familie vluchtte de rivier Ubangi over naar de Centraal-Afrikaanse Republiek. Carlson bleef echter toegewijd aan zijn ziekenhuis en werk in Wasolo, en hij ging terug.

Door zijn terugkeer belandde hij midden in de politieke onrust van die tijd, en hij ziel al snel in de handen van de door de communisten geïnspireerde Congolese rebellen van de Simba's. Zijn huis werd geplunderd, het ziekenhuis en andere gebouwen werden beschadigd en twee van zijn medewerkers werden doorgeschoten. Onder de instabiele leiding van Christophe Gbenye, beschuldigden de rebellen Carlson ervan een Amerikaanse spion te zijn, en ontvoerden hem naar Stanleyville. Carlson werd daar vastgehouden en geestelijk en lichamelijk gemarteld. In november 1964 kondigde Gbenye aan dat hij Carlson wilde gaan executeren, waardoor de regering van de VS onderhandelingen begon voor zijn vrijlating. In Stanleyville werd Carlson samen met de American consul gevangen gehouden door de rebellen. Na het mislopen van de onderhandelingen werden paratroepen ingevlogen, en de rebellen raakten in paniek. Op 24 november 1964 openden een aantal Simbasoldaten het vuur op een menigte, en Carlson en een aantal anderen klommen tegen een muur op in de hoop te kunnen ontsnappen. Voordat Carlson over de muur ging, drong hij er op aan dat een ander eerst ging, en terwijl hij over de muur klom, werd hij doodgeschoten.

Hij werd bekend als de "Congo Martyr" en verscheen op de voorpagina van zowel" Time" als "Life". Zijn grafsteen in Karawa heeft de inscriptie, "Greater love has no man than this, that a man lay down his life for his friends."— Johannes 15:13
Kort na de dood van Carlson richtten Lois en anderen het Paul Carlson Medical Program op met als doel geld in te zamelen voor de ondersteuning van het ziekenhuis in Loko. Ze breidden hun activiteiten uit met landbouwprogramma's om kennis uit te dragen over voeding, landbouwkunde, en micro-ondernemingen. In 2000 werd het Paul Carlson Medical Program nieuw leven ingeblazen en het opereert nu onder de naam Paul Carlson Partnership. Het Paul Carlson Partnership is een in Chicago gevestige nonprofitinstelling met een focus op investeren in gezondheidszorg, economische ontwikkeling en educatie in Centraal-Afrika.

Na de dood van haar man, schreef zijn vrouw Lois in 1965 de biografie "Monganga Paul".

Het "Dr. Paul Carlson Park" in de wijk "Carlson Park" in Culver City, Californië zijn beiden nar hem vernoemd.

De Evangelical Covenant Church heeft een documentaire uitgebracht met de naam "Monganga"


</doc>
<doc id="4366906" url="https://nl.wikipedia.org/wiki?curid=4366906" title="Henri van Dijk">
Henri van Dijk

Henricus Conradus Josephus Maria (Henri) van Dijk (Uden, 17 oktober 1880 - Zeist, 28 november 1948) was een Rotterdamse arts die bekend werd als Nederlandse pionier van bloedtransfusie.
Nadat hij in 1912 zijn artsendiploma haalde, begon hij zijn loopbaan bij het Rotterdamse Sint Franciscus Gasthuis waaraan hij met enige onderbrekingen tot 1944 verbonden zou blijven.

Al in 1914 werd hij uitgezonden naar Midden-Java als lid van de pest-ambulance, die tot doel had de pestpandemie te bestrijden. 

Tijdens de Eerste Wereldoorlog in In 1916 was hij actief in Monastir. Hij berichtte in de Nieuwe Rotterdamsche Courant in de rubriek “Onder de Menschen” van M.J. Brusse over zijn ervaringen. Deze bijdragen verschenen later gebundeld in boekvorm als "Een Hollandsch hospitaal in een gebombardeerde stad".

Op 30 april 1930 paste hij in het Rotterdamse Diaconessenhuis als eerste in Nederland een bloedtransfusie toe. Onder de vlag van het Nederlandse Rode Kruis bouwde hij de daartoe opgerichte Nederlandse Bloedtransfusiedienst in snel tempo uit in het hele land.

Van Dijk werd op diverse manieren geëerd voor zijn werk: Voor zijn deelname aan de ambulance op de Balkan ontving hij de Servische Medaille voor Moed in goud en werd hij benoemd tot Ridder in het Franse Legioen van Eer . In 1932 ontving hij het Kruis van Verdienste van het Nederlandse Rode Kruis. omdat hij Daarnaast ontving hij in 1936 de Karl Landsteiner-penning voor zijn verdiensten voor de bloedtransfusiedienst en na de oorlog het Herinneringskruis 1940-1945 van het Nederlandse Rode Kruis. In het Rode Kruisplantsoen in de Haagse Bloemenbuurt, nabij het HagaZiekenhuis (het voormalige Rode Kruis Ziekenhuis), is een pad naar hem vernoemd – het "Dr. Van Dijkpad". In 2015 stelden de Nederlandse Vereniging voor Bloedtransfusie en “Transfusie- en Transplantatiereacties in Patiënten” (TRIP) de "Dr. H.C.J.M. van Dijkprijs" in, een geldprijs voor het beste proefschrift en de beste afstudeerscriptie op het gebied van bloeddonatie en bloedtransfusie.


</doc>
<doc id="4367202" url="https://nl.wikipedia.org/wiki?curid=4367202" title="G.W.S. Lingbeek">
G.W.S. Lingbeek

Goswijn Willem Sanne (Gos) Lingbeek (Veendam, 5 augustus 1860 - Pretoria, 11 juli 1939) was een Nederlandse arts die landelijke bekendheid kreeg als pionier van de padvinderij en als leider van diverse ambulances die door het Nederlandse Rode Kruis in het buitenland werden ingezet in oorlogssituaties.

Na zijn opleiding gaf hij leiding aan sanatoria in De Steeg, Hilversum, Laag-Soeren en Heelsum.

Rond de eeuwwisseling, tijdens de Tweede Boerenoorlog, leidde Lingbeek de eerste ambulance van het Nederlandse Rode Kruis in de oorlogsgebieden in Oranje Vrijstaat en Transvaal. 

Tijdens de Balkanoorlogen werd dr. Lingbeek in 1912 naar Constantinopel gestuurd als leider van de Nederlandse Rode Kruis-ambulance in Turkije. Terug in Den Haag, terwijl hij laatste hand legde aan de afwikkeling van de ambulance in Constantinopel, braken in de zomer van 1913 de vijandelijkheden opnieuw uit. Hij werd gevraagd om tijdens deze Tweede Balkanoorlog een ambulance te leiden in Belgrado.. De ambulance keerde in oktober terug.

Lingbeek was lid van de Centrale Gezondheidsraad en van het hoofdbestuur van het Nederlandse Rode Kruis. Ook was hij maatschappelijk betrokken op vele terreinen, zo was hij actief in de vrijmetselarij en was hij in 1911 één van de eerste bestuurders van de Nederlandsche Padvinders Organisatie (NPO). Een jaar daarvoor schreef hij met Gos. de Voogt hij het boek "Een Padvinders vereeniging (Boy-scouts)", waarmee hij ook de bedenker werd van de term "padvinder".

Voor zijn werk ontving hij diverse onderscheidingen. Voor zijn optreden tijdens de Boerenoorlog werd hij in 1901 benoemd tot Commandeur Eerste Klasse in de Orde van Vasa en tot ridder in de Orde van de Nederlandse Leeuw. Voor zijn optreden in Constantinopel kreeg hij in 1913 de Medaille van het Rode Kruis en werd hij benoemd tot Commandeur in de Huisorde van Oranje en in de Orde van Mejidie Tweede Klasse. Bij besluit van het Hoofdbestuur van 1 februari 1915 kreeg hij het Kruis van Verdienste van het Nederlandse Rode Kruis.

In 1929 keerde hij terug naar Zuid-Afrika om daar de laatste tien jaar van zijn leven door te brengen. 

In juli 2015 publiceerde zijn achterkleinzoon Philip Everts zijn biografie "Een rusteloze geest".


</doc>
<doc id="4367563" url="https://nl.wikipedia.org/wiki?curid=4367563" title="August Hirt">
August Hirt

August Hirt (Mannheim, 28 april 1898 – Schluchsee, 2 juni 1945) was een Nazianatomist die aan het hoofd stond van de experimenten in het Natzweiler-Struthofkamp. Hij was verbonden aan de universiteit van Straatsburg.

Hirt was algemeen verantwoordelijke voor alle experimenten in het Natzweiler-Struthofkamp, waar geëxperimenteerd werd met gif- en mosterdgas, vitamines en virussen. Zelf deed hij vooral anatomische onderzoeken en vitamineonderzoek. Dr. Niels Eugen Haagen deed virusonderzoek en Karl Wimmer de experimenten met de gassen. 

Een transport van 86 Joden dat op 2 augustus 1943 aankwam werden onmiddellijk vergast en voor onderzoek naar de universiteit gebracht. De concrete onderzoeken op de lichamen zijn onbekend. Hirt hield er wel een skelettencollectie op na. Ter herdenking van dit bewuste transport hangt een gedenkteken aan de buitenmuur van de universiteit.

Na de capitulatie van Duitsland probeerde hij ondergedoken verder te leven, maar pleegde na enkele maanden zelfmoord. In 1952 werd hij bij verstek ter dood veroordeeld door een Franse rechtbank die niet op de hoogte was van zijn overlijden.

In 2015 werd zijn stalen collectie van slachtoffers terug gevonden door aanwijzingen uit een brief daterende van 1952. 


</doc>
<doc id="4367780" url="https://nl.wikipedia.org/wiki?curid=4367780" title="Inzet van Nederlandse ambulances in het buitenland">
Inzet van Nederlandse ambulances in het buitenland

In de negentiende en de eerste helft van de twintigste eeuw zond Nederland ambulances naar het buitenland. De term "ambulance" was toen de gangbare Nederlandse benaming voor een zwervend lazaret (naar het Franse "hôpital ambulant") of veldhospitaal. Onze huidige ambulance is een daarvan afgeleide term die alleen nog de betekenis van het vervoermiddel heeft.

Verplaatsbare lazaretten werden in 1793 uitgevonden door de Franse arts Jean-Dominique Larrey tijdens het Beleg van Mainz. Tussen 1870 en 1940 werden Nederlandse ambulances ingezet in het buitenland bij oorlogen en epidemieën. De neutraliteitspolitiek van Nederland en de rol die het voor zichzelf zag in op het wereldtoneel hebben daar in belangrijke mate aan bijgedragen. Vaak werd de medische inzet in het buitenland georganiseerd door het Nederlandse Rode Kruis, soms werd deze mede bekostigd door particuliere inzameling.

Tijdens de Balkanoorlogen waren er naast de officiële Nederlandse Rode Kruis-ambulances ook volledig particulier gefinancierde Nederlandse ambulances. Dat waren dus Artsen zonder Grenzen avant la lettre. Tijdens de Eerste Wereldoorlog, wanneer het neutrale Nederland omringd is door oorlogvoerende landen, hield de regering de inzet van officiële Nederlandse Rode Kruis-ambulances tegen en stelde ze een exportverbod in voor genees- en verbandmiddelen. Tijdens de Eerste Wereldoorlog bestond de Nederlandse inzet dus noodgedwongen uit particulier initiatief. De laatste twee Nederlandse Rode Kruis-ambulances werden ingezet in Ethiopië en aan het einde van de Winteroorlog.

De Nederlandse inzet in die 70 jaar was divers en varieerde in grootte, duur en samenstelling. Het minimum was de inzet van een arts en een verpleegster, met hun eigen instrumenten, terwijl aan de andere kant van het spectrum er volledig geoutilleerde ambulances waren van vele tientallen personen, die bestonden uit een medische staf met ondersteunend en huishoudelijk personeel. De uitzendingen konden enkele maanden duren, tot soms vele jaren en de betrokken medici en verpleegkundigen konden militairen of burgers zijn. Hun inzet was niet zonder gevaar, al vielen de meeste Nederlandse slachtoffers als gevolg van besmetting tijdens de bestrijding van infectieziekten en niet ten gevolge van oorlog.

In de begindagen werd, de goede bedoelingen van de Nederlandse inzet ten spijt, de (eerste) Conventie van Genève niet altijd door alle strijdende gerespecteerd. Dit was bijvoorbeeld het geval bij de tweede ambulance die werd ingezet tijdens de Tweede Boerenoorlog en waarvan de deelnemers tot twee maal toe door de Britten gevangen werden genomen.

Kort na de oprichting van het Nederlandse Rode Kruis volgde tijdens de Frans-Duitse Oorlog de eerste inzet. Het Nederlandse Rode Kruis stuurde tien ambulances: zeven naar Frankrijk en drie naar Duitsland. Na terugkomst kon aan de deelnemers aan deze ambulances de Herinneringsmedaille 1870-1871, de eerste onderscheiding van het Nederlandse Rode Kruis, worden verleend.

De zevende ambulance, onder leiding van C.W.M. van de Velde en waaraan ook de generaal-majoor inspecteur van de geneeskundige dienst der landmacht Giesbers deelnam, werd ingezet in Versailles. Na terugkomst schreef Van de Velde een boekje over zijn ervaringen.
Tijdens de Russisch-Turkse Oorlog was de inzet aanzienlijk beperkter, in 1877 werd dr. Arif Bey in Constantinopel ondersteund vanuit Nederland en bevond er zich aan de grens tussen Rusland en Turkije in Tiflis en Alexandropol een ambulance onder leiding van dr. Tiling.

Rond de eeuwwisseling, tijdens de Tweede Boerenoorlog, stuurde het Nederlandse Rode Kruis vier ambulances naar de oorlogsgebieden in Oranje Vrijstaat en Transvaal. De zogenaamde derde ambulance, in Kroonstad, was een gezamenlijk Russisch-Nederlands initiatief.
Over de onfortuinlijke tweede ambulance van dr. Koster, waarvan de artsen door de Britten op verdenking van spionage krijgsgevangen werden gemaakt, verscheen al in 1901 een boek van zuster Hellemans, een van de verpleegsters die naar huis werden gestuurd. Dat gebeurde op een moment dat de artsen nog niet in Nederland waren teruggekeerd.

Na enige aarzeling, maar op weg geholpen door een anonieme gift van 40.000 gulden, besloot het Nederlandse Rode Kruis alsnog om tijdens de Eerste Balkanoorlog in actie te komen. Mogelijk kwam deze gift van de filhellenist Adriaan Goekoop. Er werden drie Nederlandse Rode Kruis-ambulances gevormd: één naar Turkije (dr. Lingbeek, Constantinopel), één naar Griekenland (dr. Bierens de Haan, Saloniki en Preveza) en één naar Bulgarije (dr. Sikemeier, Tsjorloe) . Bij de inzet van deze derde ambulance kwam de 28-jarige sergeant-ziekenverpleger W.P. Braam om als gevolg van een combinatie van tyfus, longontsteking en pleuritis. 

Door particuliere inzameling werden nog twee Nederlandse ambulances buiten het Rode Kruis om bekostigd: één naar Montenegro (dr. Koppeschaar, Cetinje) en één naar Servië (dr. Van Tienhoven, Belgrado).

Bij het uitbreken van de vijandelijkheden tijdens de Tweede Balkanoorlog, keerde dr. Van Tienhoven terug naar Servië. In de herfst van dat jaar voegde dr. Van Hamel zich bij hem in Valjevo, terwijl dr. Lingbeek, die in Nederland de laatste hand legde aan de afwikkeling van de ambulance in Constantinopel, een ambulance inrichtte in Belgrado.. Beide ambulances keerden in oktober terug.

Veel van de deelnemers aan de ambulances tijdens de Balkanoorlogen kwamen na afloop voor hun inzet in aanmerking voor de Medaille van het Rode Kruis, die in 1910 was ingesteld. Ook kon besloten worden om de deelnemers aan deze vijf ambulances de speciaal in het leven geroepen gesp “Balkan 1912/13” te verlenen. Voor haar deelname aan de ambulance in Servië en later tijdens de Eerste Wereldoorlog kreeg Ailke Westerhof in 1935 als eerste Nederlandse de Florence Nightingale-medaille.

De uitgebreide ervaring die inmiddels was opgebouwd door de ambulances in oorlogstijd kwam in 1914 ook van pas in vredestijd, toen maatregelen werden genomen op Midden-Java ter bestrijding van de pest. De ziekte had in 1911, tijdens de derde pestpandemie, het eiland bereikt. Er werden vier pestambulances gestuurd. Ook nu niet zonder risico: op 7 juli 1915 overleed zuster H. Karssen. In totaal zijn er tot 1936 meer dan 200.000 slachtoffers op Java. 

Mede doordat er tijdens de Eerste Wereldoorlog geen leidende rol was voor het Rode Kruis bij de inzet van ambulances, was deze inzet meer divers. In totaal waren er zeker tien ambulances waarbij Nederlanders waren betrokken. Het Rode Kruis richtte zich meer op de opvang van gewonde en zieke vluchtelingen in noodhospitalen in Nederland.

Nog in augustus 1914 keerde dr. Van Tienhoven terug naar Servië, samen met zuster De Groote, die hem de vorige keer ook al begeleidde en met wie hij in 1916 zou trouwen. Ze richtten in Valjevo een ambulance in. Later kreeg deze ambulance vanuit Nederland versterking. De ambulance keerde terug naar Nederland nadat in Valjevo tyfus was uitgebroken. Deze ziekte had vrijwel alle Nederlandse leden aangetast. De dag na terugkomst overleed in Nederland verpleger A.F. Henken aan tyfus. Een klein jaar eerder was hij degene die met gevaar voor eigen leven tijdens het uitbreken van de Tweede Balkanoorlog de stoffelijke resten van broeder Braam uit Tsjorloe had gerepatrieerd.

Pas vanaf de zomer van 1915, toen er voldoende geld was binnengehaald, kwamen de overige ambulances op gang. In augustus vertrok dr. Bierens de Haan naar Parijs, waar hij de leiding nam over de Nederlandse ambulance in Le Pré Catelan. Deze bleef tot 1919 actief.

Diezelfde maand vertrok een tweede ambulance voor Servië onder leiding van dr. Doorenbos naar Niš. Bij deze inzet overleed dr. P. Beyers in een ziekenhuis in Újvidék, toen hij onderweg was om zich aan te sluiten bij de ambulance in Oostenrijk-Hongarije. Drie verpleegsters van deze ambulance, W. Forbes Schmelzer, M. van Oijen en G. van der Veen sloten zich eind 1915 aan bij de Engels-Amerikaanse ambulance van Lady Paget in Uskub.

Nog in 1915 vertrok de uit Servië teruggekeerde en inmiddels van de tyfus herstelde dr. Van Tienhoven naar Frankrijk, waar hij zich vestigde in Vesoul.

Eind 1915 kwamen de ambulances naar Duitsland en Oostenrijk-Hongarije op gang. In december vertrok dr. Lanz als kwartiermaker naar Gleiwitz. Zijn taak werd overgenomen door dr. Van der Goot. In januari begon dr. Van der Moer in Boedapest, met dr. Hijmans als chef-chirurg. Bij deze ambulance was ook Henriëtte Kuyper, de dochter van de oud-premier, betrokken. In augustus 1916 ging een deel van deze ambulance in Olmütz aan de slag.

Ook in 1916 vestigden dr. Bijleveld zich in Petrograd en dr. Van Dijk zich in Monastir. Die laatste berichtte in de Nieuwe Rotterdamsche Courant in de rubriek “Onder de Menschen” van M.J. Brusse over zijn ervaringen. Deze bijdragen verschenen later gebundeld in boekvorm.

Hoewel er dus zeker tien ambulances waren met Nederlanders, leidde dit na de oorlog niet tot een massale toekenning van onderscheidingen, zoals dat na de Balkanoorlogen wel gebeurde.

Omdat Italië een inzet van het Nederlandse Rode Kruis afwees, reisde de Nederlandse Rode Kruis-ambulance onder leiding van dr. Winckel ten tijde van de Tweede Italiaans-Ethiopische Oorlog af naar Abessinië. Na afloop van deze uitzending werd aan de deelnemers de Medaille van het Rode Kruis verleend met de gesp “Ethiopië 1935/36”. In 1936 verschenen twee boeken over deze ambulance: een door Charles Winckel en Nol Colaço Belmonte en een van de hand van Henk Veeneklaas.

In januari 1940 werd besloten om in navolging van de Scandinavische landen een Nederlandse Rode Kruis-ambulance naar Finland te sturen tijdens de Winteroorlog. De ambulance stond onder leiding van dr. Meihuizen met Charles Winckel als kwartiermaker. Hoewel de vijandelijkheden stopten in maart, duurde het doordat Nederland zelf werd bezet nog tot de herfst van 1940 voor de leden van de ambulance konden terugkomen.

Zo kwam er, 70 jaar na de eerste inzet, een eind aan de Nederlandse ‘ambulance’ in deze vorm.

Tijdens de bezetting werd vanaf 1941 in Nederland geworven voor een "Nederlandsche ambulance Oostfront", een gezamenlijk initiatief van de Duitse bezetter en Duitsgezinden in Nederland. Deze was actief achter de frontlinies aan het Oostfront. Deze inzet had niet het karakter van een ambulance, maar eerder van een medische eenheid bij de SS.


</doc>
<doc id="4367987" url="https://nl.wikipedia.org/wiki?curid=4367987" title="Aromataseremmer">
Aromataseremmer

Aromataseremmers vormen een groep geneesmiddelen die gebruikt worden bij de behandeling van borst- en eierstokkanker bij vrouwen na de overgang en bij abnormale borstvorming bij mannen. Zij kunnen ook worden gebruikt (off-label) om de omzetting van testosteron in oestrogeen te remmen. Daarnaast worden sommige van deze middelen ook preventief toegepast bij vrouwen met een hoog risico op borst- en eierstokkanker.

Aromatase is een enzym dat oestrogeen synthetiseert. Veel vormen van borst- en eierstokkanker groeien alleen onder invloed van oestrogeen. Aromataseremmers blokkeren ofwel de productie van oestrogeen of blokkeren de interactie tussen oestrogeen en de hormoonreceptoren.

Er zijn diverse aromataseremmers:




Daarnaast zijn er plantaardige middelen die aromataseremmers bevatten zoals damianabladeren en de wortel van de grote brandnetel. Ook de xanthonen in mangistan zijn aromataseremmers. 


</doc>
<doc id="4368052" url="https://nl.wikipedia.org/wiki?curid=4368052" title="Nuttalliella">
Nuttalliella

Nuttalliella is een geslacht van teken dat ongeveer alleen een soort omvat, "Nuttalliella namaqua".

"Nuttalliella" is monotypisch en omvat slechts de volgende soort:


</doc>
<doc id="4368084" url="https://nl.wikipedia.org/wiki?curid=4368084" title="Marie-Antoinette-syndroom">
Marie-Antoinette-syndroom

Marie-Antoinette-syndroom (alopecia areata diffusa) is een haaraandoening waarbij het haar van een persoon vrij plotseling lijkt grijs te worden. Deze aandoening kan op elke leeftijd optreden, bij zowel mannen als vrouwen.

Het komt voor bij bepaalde vormen van stress zoals gedurende bombardementen, doodsangsten en fysiek zware ongevallen. De oorzaak is een autoimuunstoornis waarbij het afweersysteem de haarzakjes van gepigmenteerde haren viseert. Hierdoor blijven enkel de reeds grijze haren over en lijkt men plots een grijze haardos te hebben. Schatting wijzen in de richting van 0,5 tot 1% mensen met aanleg voor deze aandoening.



</doc>
<doc id="4369927" url="https://nl.wikipedia.org/wiki?curid=4369927" title="Stappenconvent">
Stappenconvent

Het Stappenconvent is een voormalig gasthuis in de Nederlandse stad Deventer.

Het gebouw is vernoemd naar de vicaris Henricus Stappe, die in de 14e eeuw leefde. Vlak voor zijn dood stelde hij zijn huis beschikbaar aan behoeftigen en arme vreemdelingen. Hij had in zijn testament op laten nemen dat zijn nalatenschap ook hieraan besteed diende te worden en het stadsbestuur diende dit uit te voeren. Het nalatenschap was niet voldoende, waarop de gemeente het huis wilde verkopen. Door schenkingen van particulieren kon dit worden voorkomen. 

In de daaropvolgende eeuwen werden voor vele armlastige vrouwen gezorgd, waarop het huis zich had toegelegd. De financiële situatie noodzaakte er wel toe dat op bestuurlijk vlak enkele samenvoegingen plaatsvonden met andere zorghuizen. Uiteindelijk ging het stappenconvent samen met het Mouwickshuis, het Harmen Boevinckshuis en het Meyershof in 1850 op in het Oude Vrouwenhuis. In 1879 volgde een verdere samenvoeging van gastenhuizen, waarbij het Grote en Voorster Gasthuis, het St. Jurriën Gasthuis, het Oude Vrouwenhuis en het St. Geertruiden Gasthuis onder het bestuur van de Verenigde Gestichten verderging.

Nabij de locatie waar het Stappenconvent was ontstaan, werd in 1858 een nieuw gebouw betrokken, dat nog wel de naam Stappenconvent behield. Dit gepleisterde pand, ontworpen door Maarten van Harten sr, heeft een L-vormige opzet. De ramen op de begane grond zijn voornamelijk rechthoekig, terwijl deze op de eerste verdieping getoogd zijn. Het terrein wordt aan de voorzijde afgeschermd door een gietijzeren hek. Het pand is in een latere periode omgevormd tot woningen en is in 1979 aangewezen als rijksmonument.


</doc>
<doc id="4370306" url="https://nl.wikipedia.org/wiki?curid=4370306" title="Het Nederlandse Rode Kruis">
Het Nederlandse Rode Kruis

De vereniging Het Nederlandse Rode Kruis is de Nederlandse nationale afdeling van het Internationale Rode Kruis.

Nederland was op 22 augustus 1864 een van de medeondertekenaars van het Verdrag van Genève voor de verbetering van het lot der gewonden bij de legers te velde in oorlogstijd. Op 19 juli 1867 tekende koning Willem III op Paleis Het Loo het Koninklijk Besluit no. 60, waarvan het eerste artikel luidt: “Er zal zijn eene Nederlandsche Vereeniging tot het verleenen van hulp aan zieke en gewonde krijgslieden in tijd van oorlog, hetzij Nederland er al dan niet in betrokken is.” 

Het eerste Hoofdcomité en de eerste ereleden werden benoemd bij K.B. van 31 juli 1867 no 71. Deze ereleden waren: Henri Dunant, luitenant-kolonel W.J. Knoop, dr. J.H.Ch. Basting en de oud-marine-officier C.W.M. van de Velde. De eerste voorzitter was prof. dr. J. Bosscha (1867-1872).
Het Hoofdcomité stelde vervolgens op 3 oktober de statuten vast en nam ook nog in hetzelfde jaar het reglement van orde aan, waarbij het zichzelf verdeelde in de volgende vijf secties:
benevens de commissie van dagelijks bestuur bestaande uit de voorzitter, ondervoorzitter, penningmeester, secretaris en de vijf sectievoorzitters.

De doelstelling van de vereniging luidde: 

De vereniging kreeg in 1896 de naam “Vereeniging Het Nederlandsche Roode Kruis”. 

Een van de constante factoren in de geschiedenis van het Nederlandse Rode Kruis is de voortdurende belangstelling van het Koninklijk Huis voor het Nederlandse Rode Kruis. Zo werd prins Hendrik voorzitter in 1909 en nam prinses Juliana na zijn dood in 1934 het stokje van hem over tot aan haar troonsbestijging in 1948. Ze bleef daarna wel beschermvrouwe. Sinds 2010 is prinses Margriet erevoorzitter van de vereniging.

Het Nederlandse Rode Kruis is een vereniging die anno 2014 bestaat uit 537.404 leden en donateurs en 27.839 vrijwilligers. Het verenigingskantoor staat in Den Haag. De vrijwilligers worden in hun activiteiten ondersteund door 385 beroepskrachten (316 fte). In totaal telt het Nederlandse Rode Kruis in Nederland en op de Cariben 251 afdelingen (245 afdelingen in Nederland en 6 Caribische afdelingen). 

Binnen de organisatie bestaan verschillende afdelingen zoals: bevolkingszorg, evenementenhulp, noodhulp en tracing. Elke afdeling heeft haar eigen specialismen zoals eerste hulp, opvang slachtoffers, educatie en bevorderen van zelfredzaamheid.

De vereniging werkt vanuit zeven grondbeginselen: menslievendheid, onpartijdigheid, neutraliteit, onafhankelijkheid, vrijwilligheid, eenheid en algemeenheid. Het Rode Kruis is strikt neutraal en opereert onafhankelijk van de overheid, kiest geen partij in conflicten en komt altijd op voor de belangen van slachtoffers.

Het verlenen van noodhulp tijdens crisissituaties vloeit voort uit de zogeheten "auxiliaire" (hulpverlenende) rol van het Rode Kruis. Deze rol is vastgelegd in de Verdragen van Genève; voor het Koninkrijk der Nederlanden is deze hulpverleningsrol bovendien vastgelegd in een Koninklijk Besluit.

In Nederland worden vijf mobilisatiediensten geleverd: Noodhulp, Burgerhulp (Ready2Help), Evenementenhulp, Eerste Hulp en Hulp bij zelfredzaamheid/preventie. 
Begin 2016 heeft een grote reorganisatie plaatsgevonden bij het Nederlandse Rode Kruis met betrekking tot het hulp verlenen bij rampen en calamiteiten. De zogeheten SIGMA teams gingen vanaf 4 januari over in de noodhulpteams. De focus van deze nieuwe teams ligt op de zorg van de lichtgewonden om zo de professionele hulpdiensten te kunnen ontlasten, zodat zij zich op de zwaargewonden kunnen richten.
Het Rode Kruis is de drijvende kracht achter de ontwikkeling van het internationaal humanitair oorlogsrecht. Het Nederlandse Rode Kruis heeft een aparte afdeling die als hoofdtaak heeft het verspreiden van humanitair oorlogsrecht in Nederland. Dit gebeurt onder andere door het geven van voorlichting hierover aan militairen en publiek in het hele land. Verder houdt de afdeling zich bezig met alle andere aspecten van het humanitair oorlogsrecht en de bescherming van het Rode Kruis-embleem.

Het Nederlandse Rode Kruis is actief betrokken bij internationale noodhulpverlening na rampen en conflicten. Tussen 1870 en 1940 werden zogenaamde Nederlandse Rode Kruis-ambulances ingezet in het buitenland bij oorlogen en epidemieën.

Daarnaast heeft het Rode Kruis diverse taken op het terrein van opsporing van en contactherstel met familieleden die ook internationaal zijn vastgelegd.

Volgens de Verdragen van Genève mag het Rode Kruissymbool alleen voor de volgende zaken en personen worden gebruikt:

Het gebruik van het Rode Kruisembleem is in Nederland beschermd door het Wetboek van Strafrecht (artikel 435c):

In Nederland is het kruis op een aantal onderscheidingen van het Nederlandse Rode Kruis afgebeeld, bijvoorbeeld de Medaille van het Rode Kruis, ook wel de "regeringsmedaille" genoemd.

Eind 1945 besloot het bestuur van het Nederlandse Rode Kruis dat er een onderzoek zou komen naar de hulpverlening door het Rode Kruis gedurende de oorlog. Er was vanuit de illegaliteit grote kritiek gekomen op het ontbreken van hulp door het Rode Kruis van hulp aan de Nederlanders in de concentratiekampen. Het grootse verwijt was dat gevangenen van andere landen rijkelijk werden voorzien van voedselpakketten, terwijl vanuit Nederland dit slechts mondjesmaat gebeurde.
Het Nederlandse Rode Kruis stelde zich op het standpunt dat alleen hulp aan krijgsgevangenen en gijzelaars onder de toen heersende conventie van Genève was toegestaan. Men hanteerde een aantal definities betreffende de gevangen Nederlanders in Duitse gevangenissen en concentratiekampen. Krijgsgevangenen, civiele en politieke gevangenen, en gijzelaars. Joden vielen onder geen enkele van deze definities.
Het onderzoek dat toen plaats vond, staat bekend als de "Pakkettencommissie" of de "Commissie Vorrink".
Het rapport werd gepubliceerd op 1 december 1947 en de conclusie was dat het in de oorlog bij het bestuur van het Nederlandse Rode Kruis had ontbroken aan fantasie, initiatief en moed, en als zeer formalistisch moet worden omschreven.

Ook de Parlementaire Enquêtecommissie 1940-1945 betrok in haar onderzoek de werkzaamheden van het Nederlandse Rode Kruis. Zij kwam echter ten aanzien van het Rode Kruis niet tot één samengevatte conclusie, maar beperkte zich tot conclusies over incidentele gevallen.

Nadat in 2005 het Nederlandse Rode Kruis had erkend dat het in de Tweede Wereldoorlog 'weinig tot niets' had gedaan om de Joodse gedeporteerden te helpen, gaf directeur Cees Breederveld in 2012 het NIOD de opdracht om een onafhankelijk onderzoek naar de rol van het Rode Kruis in de Tweede Wereldoorlog uit te voeren.



</doc>
<doc id="4370355" url="https://nl.wikipedia.org/wiki?curid=4370355" title="Mannelijkheid">
Mannelijkheid

Mannelijkheid verwijst naar een aantal eigenschappen, gedragingen en rollen die geassocieerd worden met mannen. 

Welke eigenschappen en gedragingen nu juist als mannelijk worden beschouwd, verschilt per cultuur. Wat men in de ene cultuur erg mannelijk vindt, kan in een andere cultuur of periode als 'onmannelijk' worden ervaren, of deel uitmaken van het gedrag dat als 'vrouwelijk' wordt bestempeld. In het Westen, waar genderidentiteiten doorgaans gereduceerd worden tot twee genderrollen, spelen verwachtingen over mannelijkheid en vrouwelijkheid een rol in de instandhouding van die genderdichotomie of "gender binary".

Ook personen van een andere sekse kunnen mannelijke eigenschappen of gedrag vertonen. Wanneer iemand zowel mannelijk als vrouwelijk gedrag stelt, wordt die als androgyn beschouwd. Wie zich overdreven mannelijk gedraagt, is een macho. Eigenschappen die in de westerse wereld als mannelijk worden gezien, zijn moed, zelfstandigheid en assertiviteit, maar ook machtswellust en agressie.



</doc>
<doc id="4370397" url="https://nl.wikipedia.org/wiki?curid=4370397" title="Het Lissabon">
Het Lissabon

Aan de Denneweg zijn in de 21ste eeuw nog drie hofjes: Het Lissabon uit 1761 (nrs. 14-46), het Hofje van Susana Zürkann uit 1768-1773 (nrs. 144-178) en het Henriëtte Hofje uit 1829 (nrs. 72-82). Van het Henriëtte Hofje is weinig over, omdat er in 1906 twaalf van de achttien huisjes gesloopt werden. Op nummer 74 woonde Siewert de Koe tijdens de Tweede Wereldoorlog.

Het Lissabon is tegenwoordig een klein doorlopend straatje. Aan het einde is rechts een doorsteek naar de Nieuwe Schoolstraat en links bevindt zich het Lissabonplein dat Het Lissabon met de Kazernestraat verbindt. Aan het Lissabonplein zijn ateliers o.a. van een goudsmid, een leerbewerker, een meubelmaker, een blokfluitbouwer. 
Het Lissabon heeft nog een aantal oude hofjeshuisjes, aan de achterkant hebben ze een tuintje. Het oude hofje dankt zijn naam aan de Portugese Joden die in de buurt woonden.

Het Lissabon is een Rijksbeschermd stadsgezicht in Den Haag Centrum.




</doc>
<doc id="4370614" url="https://nl.wikipedia.org/wiki?curid=4370614" title="Samenstelling van het menselijk lichaam">
Samenstelling van het menselijk lichaam

De samenstelling van het menselijk lichaam kan worden bekeken op verschillende niveaus. In het vijf-compartimentenmodel wordt de samenstelling van het menselijk lichaam weergegeven op vijf niveaus: atomair, moleculair, cellulair, functioneel (weefsels en organen) en het gehele lichaam.

Kennis van de lichaamssamenstelling en de veranderingen daarin is van belang op diverse terreinen, zoals pathologie — niet beperkt tot over- en ondergewicht — groei, ontwikkeling, veroudering, sekse, genetische variatie, voeding, hormonale activiteit, fysieke inspanning, alsook het effect van externe zaken als radioactiviteit.

De samenstelling van het lichaam verschilt per mens. Om deze reden is door het International Commission on Radiological Protection (ICRP) in 1975 de referentieman vastgesteld, waarvoor onderstaande indeling geldt. In 1995 is er ook een model gekomen voor een referentievrouw, terwijl met het beschikbaar komen van meer data er ook modellen voor andere groottes, leeftijden en rassen komen.

Het massapercentage van het lichaam van de referentieman van 70kg bestaat uit:
Andere belangrijke elementen zijn fosfor, kalium, zwavel, natrium, chloor en magnesium, terwijl er ook sporen zijn van tientallen elementen.

Om de samenstelling van het lichaam te bepalen, wordt gebruikgemaakt van verschillende technieken die de grootte van de verschillende componenten bepalen. Deze worden ook wel uitgedrukt in verhoudingen van elkaar.

In het lichaam komen ongeveer 60 elementen voor, goed voor een totaal aantal atomen van 6,7 x 10. Een doorsnee lichaamscel bestaat voor 65 tot 90% uit water, wat de hoge abundantie van zuurstof en waterstof verklaart. Daarnaast zijn koolstof en stikstof ook prominent aanwezig, omdat vrijwel alle chemische componenten in het menselijk lichaam organische moleculen zijn: grofweg proteïnen (aminozuren), vetten en koolhydraten. Bijna 99% van de lichaamsmassa wordt dus uitgemaakt door zuurstof, koolstof, waterstof, stikstof, calcium en fosfor. Calcium is een bestanddeel van botten en tanden; fosfor maakt deel uit van de fosfaatruggengraat in het DNA en van de fosfolipiden in het celmembraan.

Daarnaast komen ook enkele metalen voor, zoals natrium (als Na), kalium (als K), magnesium en ijzer (in hemoglobine). Bepaalde metalen, zoals koper, kobalt (in cobalamine), zink en molybdeen maken als cofactor deel uit van bepaalde enzymen. Verder komen er ook sporen voor van zeldzame of zelf radioactieve elementen, zoals beryllium, wolfraam, goud, radium, thorium en uranium.

De moleculaire en samengestelde componenten zijn:
Op het cellulaire niveau wordt een onderverdeling gemaakt in drie compartimenten:

Een ander onderscheid binnen de cellen is die tussen adipocyten (vetcellen) en de overige cellen, de lichaamscelmassa ("body cell mass", BCM), het metabool actieve gedeelte van het lichaam. Binnen de cellen wordt niet alleen een onderverdeling gemaakt naar type cellen, maar ook naar vaste stoffen en vloeistoffen.

De vloeistoffen bestaan weer voor een groot deel uit water.

Op het niveau van weefsels kunnen vier categorieën onderscheiden worden:

Als orgaansystemen worden wel vijf of negen componenten onderscheiden, afwijkend van "Terminologia Anatomica" dat is onderverdeeld in vijftien systemen:

Op het niveau van het gehele lichaam kan een onderverdeling gemaakt worden:

Voor de componenten die niet direct te meten zijn, worden wel modellen gemaakt waarbij verhoudingen worden aangenomen. Een bekende aanname is dat "fat-free body mass" (FFM) voor 73,2% uit water bestaat. Als de "total body water" (TBW) gemeten is, is hieruit dan de FFM af te leiden:

Om de verschillende componenten te kunnen meten, zijn er verschillende methoden, "in vivo" of "ex vivo". Deze zijn onder te verdelen in de directe metingen en indirecte metingen voor de componenten die niet apart te meten zijn:


De Grieken hadden al ideeën over de samenstelling van het menselijk lichaam, dat zou bestaan uit de vier elementen: water, lucht, vuur en aarde. Echt onderzoek begon echter pas halverwege de negentiende eeuw, terwijl er pas aan het begin van de twintigste eeuw voldoende vooruitgang werd gemaakt om met enige nauwkeurigheid te kunnen werken.

Pfeiffer stelde in 1887 de verhouding van lichaamswater en vetvrije massa vast.



</doc>
<doc id="4371956" url="https://nl.wikipedia.org/wiki?curid=4371956" title="Ikbenveilig.nl">
Ikbenveilig.nl

Ikbenveilig.nl (Engels: "Safe & Well") is een hulpmiddel van het Nederlandse Rode Kruis dat bij rampbestrijding wordt ingezet om getroffenen snel in contact te brengen met hun verwanten.

Getroffenen van een ramp kunnen zich vrijwillig registreren op de website. Na afsluiting van het ramp-item worden de gegevens nog één maand bewaard. Verwanten en relaties van potentieel getroffenen kunnen er zonder registratie zoeken of er een bericht voor hen gemaakt is. Deze website is alleen voor betrokkenen en alleen voor Nederland bedoeld, internationaal bestaat er "Restoring Famlily Links". Het principe van "Safe & well" uit de Verenigde Staten bestaat al jaren. De website safeandwell.org werd ingezet na de aanslagen in Boston in april 2013, omdat de overheid lokaal het mobiel verkeer uitschakelde. De website ikbenveiligNL werd voor het eerst actief ingezet bij een kettingbotsing op de A58 op 16 september 2014. Ook bij het kraanincident bij de Julianabrug op 3 augustus 2015 in Alphen aan den Rijn is deze site door het Rode Kruis ingezet. Tijdens de aanslagen in Brussel op 22 maart 2016 werd "ikbenveilig.rodekruis.nl/brussel", ook via "ikbenveilig.be", gedurende één dag aangeboden. Die dag registreerden zich ruim 5000 personen.



</doc>
<doc id="4372783" url="https://nl.wikipedia.org/wiki?curid=4372783" title="RuPaul">
RuPaul

RuPaul Andre Charles (San Diego, 17 november 1960), beter bekend als RuPaul, is een Amerikaanse dragqueen, acteur, model, auteur en zanger.

RuPaul is geboren en getogen in San Diego en verhuisde later naar Atlanta om podiumkunsten te studeren. Hij vestigde zich in New York, waar hij populair werd in de nachtclubscene. Hij bereikte internationale bekendheid als dragqueen met de hit "Supermodel (You Better Work)" van zijn album "Supermodel of the World" (1993) en nam later een duet, "Don't Go Breaking My Heart", op met Elton John. In 1996 werd hij een woordvoerder van MAC Cosmetics, RuPaul zamelde geld in voor het Mac Aids Fonds en werd het eerste drag supermodel. Hetzelfde jaar begon hij zijn eigen talkshow "The RuPaul Show" die twee jaar werd uitgezonden. Later presenteerde hij, samen met Michelle Visage, het ochtendprogramma van radiozender WKTU. In de jaren heeft hij meerdere albums uitgebracht en meerdere boeken geschreven. De reality-televisieserie "RuPaul's Drag Race", die RuPaul volgt in zijn zoektocht naar de volgende drag superster, leidde wereldwijd tot een opleving van dragqueens. In 2016 won hij als gastheer van deze serie een Emmy.




</doc>
<doc id="4373224" url="https://nl.wikipedia.org/wiki?curid=4373224" title="Vrouwelijkheid">
Vrouwelijkheid

Vrouwelijkheid verwijst naar een aantal eigenschappen, gedragingen en rollen die geassocieerd worden met vrouwen. Welke eigenschappen en gedragingen nu juist als vrouwelijk of meisjesachtig worden beschouwd, verschilt per cultuur. Wat men in de ene cultuur erg vrouwelijk vindt, kan in een andere cultuur of periode als 'onvrouwelijk' worden ervaren, of deel uitmaken van het gedrag dat als 'mannelijk' wordt bestempeld. In het Westen, waar genderidentiteiten doorgaans gereduceerd worden tot twee genderrollen, spelen verwachtingen over vrouwelijkheid en mannelijkheid een rol in de instandhouding van die genderdichotomie of "gender binary". Ook personen van een andere sekse kunnen vrouwelijke eigenschappen of gedrag vertonen. Wanneer iemand zowel vrouwelijk als mannelijk gedrag stelt, wordt die als androgyn beschouwd.

Eigenschappen die in de westerse wereld en verschillende andere culturen als vrouwelijk worden gezien, zijn zachtheid, empathie en gevoeligheid. Feministische filosofen en theoretici zien in het concept vrouwelijkheid, en de invulling ervan, de hand van het patriarchaat. Zo opperde de Amerikaanse feministe Betty Friedan in 1963 dat het beeld van een vrouw als passief, kinderlijk en afhankelijk de onderwerping van vrouwen mogelijk maakte.

Vrouwelijkheid krijgt vaak een normatieve fysieke invulling. In de westerse samenleving wordt vrouwelijkheid onder andere geassocieerd met een slanke figuur, volle en ronde borsten, een smalle taille, een bleke, haarloze huid en lang hoofdhaar, al bestaan er concurrerende invullingen van een 'vrouwelijk' lichaam.



</doc>
<doc id="4373496" url="https://nl.wikipedia.org/wiki?curid=4373496" title="Cisgender">
Cisgender

Cisgender (of "cisseksualiteit") is een Engelstalige term waarmee mensen worden aangeduid van wie de seksuele identiteit overeenkomt met het biologische geslacht waarmee zij geboren zijn. De term wordt doorgaans gebruikt als het tegendeel van transgender, waarbij het biologische geslacht en identiteit niet overeenkomen. Verreweg de meeste mensen zijn cisgender.

Het voorvoegsel "cis" komt uit het Latijn en betekent "aan deze kant", zoals "trans" staat voor "aan de andere kant". Het woord cisgender wordt ook wel afgekort tot cis, en er kan worden gesproken van cis-mannen en cis-vrouwen.

De term cisseksueel werd voor het eerst gebruikt in 1991 door de Duitse seksuoloog Volkmar Sigusch, om aan te geven dat als er transseksuelen zijn, er ook cisseksuelen moeten zijn, en dat het niet vanzelfsprekend is dat lichamelijk geslacht en seksuele identiteit samenvallen.



</doc>
<doc id="4373580" url="https://nl.wikipedia.org/wiki?curid=4373580" title="Marineblauw">
Marineblauw

Marine of marineblauw is een kleur, meer bepaald een blauwtint. Marineblauw is een donkere, diepe blauwtint.

De kleur maakt sinds 1748 deel uit van het officiersuniform van de Britse Royal Navy en is nadien overgenomen door de marines van andere naties. De kleur wordt nog steeds geassocieerd met de marine, maar bijvoorbeeld ook met badmode.


</doc>
<doc id="4373816" url="https://nl.wikipedia.org/wiki?curid=4373816" title="Staartlengte">
Staartlengte

De staartlengte is een term die gebruikt wordt om de afmeting van de staart bij gewervelde dieren aan te duiden. Deze lengtemaat wordt voornamelijk gebruikt bij zoogdieren, reptielen en salamanders. 

De staart begint bij de meeste gewervelde dieren bij de verbinding tussen het heiligbeen en de eerste staartwervels, gelegen tussen de darmbeenderen. Slangen hebben geen heiligbeen, bij hen begint de staart ter hoogte van de cloaca. De staartwortel is alleen te bereiken via een incisie en verwijdering van een aantal pezen. Een nauwkeurige staartlengte kan daarom alleen bij pas overleden dieren worden bepaald. 

Normaal gesproken wordt bij grotere dieren gemeten vanaf de huid boven de laatste staartwervel, bij kleinere dieren vanaf de anus. Gemeten wordt tot de laatste staartwervel. Eventuele haren die voorbij de staartpunt steken worden niet mee gemeten, al worden staartkwasten soms apart vermeldt.



</doc>
<doc id="4373866" url="https://nl.wikipedia.org/wiki?curid=4373866" title="Neusblad">
Neusblad

Een neusblad is een vergroeiing van de neus die voorkomt bij een groot aantal vleermuizen. Het uiterlijk van het neusblad verschilt sterk bij de verschillende soorten en is derhalve een veelgebruikte methode om een vleermuis te classificeren of te determineren. Vrijwel alle soorten uit de volgende families bezitten een neusblad:

Carnivore vleermuizen sporen prooidieren op door middel van echolocatie. De meeste vleermuizen met neusschelpen maken hoogfrequente geluiden met hun neus, waarop ze de teruggekaatste echo opvangen met hun oorschelpen. Biologen geloven dat het neusblad deze vleermuizen in staat stelt om de voortgebrachte geluiden te kunnen richten.


</doc>
<doc id="4374232" url="https://nl.wikipedia.org/wiki?curid=4374232" title="Arnold Herman Maximiliaan Colaço Belmonte">
Arnold Herman Maximiliaan Colaço Belmonte

Arnold Herman Maximiliaan (Nol) Colaço Belmonte (Demerara, 18 oktober 1901 - Amsterdam, 17 december 1968) was een Nederlandse orthopedisch chirurg.

Tijdens de Abessijnse-Italiaanse oorlog was Belmonte een van de deelnemers aan de Nederlandse Rode Kruis-ambulance onder leiding van dr. Charles Winckel. Na terugkomst in 1936 verscheen een boek over deze ambulance, waaraan hij meewerkte.

In januari 1940 werd besloten een Nederlandse Rode Kruis-ambulance naar Finland te sturen tijdens de Winteroorlog. Belmonte was een van de deelnemers aan deze ambulance onder leiding van dr. Meihuizen met Charles Winckel als kwartiermaker. Hoewel de vijandelijkheden stopten in maart, duurde het doordat Nederland zelf werd bezet nog tot de herfst van 1940 voor de leden van de ambulance hun terugreis konden aanvangen. Colaço Belmonte, echter, keerde vanwege zijn joodse achtergrond niet terug naar het bezette Nederland, maar meldde zich eind 1940 bij de commandant op Curaçao. Hij werd ingelijfd in het Koninklijk Nederlandsch-Indisch Leger en in 1941 aangesteld als orthopedisch chirurg in Tjimahi. Na de Japanse inval werd hij in 1942 als krijgsgevangene weggevoerd naar Nagasaki. Uiteindelijk keerde hij pas in 1947 naar Nederland terug.

In 1959 bij zijn vertrek als colonne-commandant van de Rode Kruis Korps-colonne Amsterdam kreeg hij de zilveren legpenning van de afdeling Amsterdam van het Nederlands Rode Kruis.


</doc>
<doc id="4374780" url="https://nl.wikipedia.org/wiki?curid=4374780" title="Jean Rey (arts)">
Jean Rey (arts)

Jean Rey (c. 1583 - c. 1645) was een Franse arts en scheikundige.

Rey is geboren in Le Bugue in de Dordogne en studeerde geneeskunde aan de Universiteit van Montpellier. Hij had zijn praktijk in zijn geboortedorp en voerde correspondentie met onder andere Descartes en Mersenne.
Hij ontdekte, een eeuw voor Lavoisier dat in 1789 deed, het gewicht van lucht. Rey signaleerde dat het gewicht van tin en lood toenam wanneer deze stoffen gecalcineerd werden. Hij schreef dit verschijnsel toe aan het gewicht van lucht en stelde dat de dichtheid van lucht toenam wanneer deze werd verhit. Het toenemende gewicht van gecalcineerd lood en tin verklaarde hij door de opname van lucht in het metaal.
Rey ontwiep ook een voorloper van de thermometer; hij noemde dit de 'Thermoscope'.


</doc>
<doc id="4375178" url="https://nl.wikipedia.org/wiki?curid=4375178" title="Macvin du Jura">
Macvin du Jura

Macvin du Jura is een likeurwijn uit de wijnstreek Jura, die is gemaakt van druivenmost en Marc. Sinds november 1991 heeft het de beschermde herkomst benaming AOC.

Al in de 14e eeuw waren er beschrijvingen van Macvin door de kloosterlingen van Château-Chalon.
Destijds bekend onder de beschrijving "Maquevin" of "Marc-vin". De eerste naam verwijst naar het Frans voor “maskeren” (van de wijn), de tweede naar de samenvoeging van de twee vloeistoffen.

Deze drank wordt in de gehele wijnstreek van de Jura gemaakt. Zowel de wijnalcohol of marc, als de druivenmost moet van hetzelfde wijnbedrijf afkomstig zijn. De bestanddelen mogen niet tussen de bedrijven worden uitgewisseld. Hierom zijn er veel op zichzelf staande verschillende soorten. Lang niet alle wijnbedrijven maken Macvin du Jura.

Per hectare moeten in aangewezen wijngaarden minstens 5000 druivenstokken geplant zijn. Bij de terraswijngaarden zelfs meer. Geen enkele stok mag meer dan 2,5 vierkante meter innemen. De afstand tussen de rijen niet meer dan 2 meter. Daarnaast zijn er regels dat op bepaalde plaatsen een bepaalde druivensoort aangeplant moet zijn als wel dat niet meer dan 20% van de stokken mogen ontbreken of dood zijn.

Vijf druivensoorten – waarvan drie typisch voor het gebied zijn – worden voor deze drank gebruikt. De witte Chardonnay en Savagnin voor de witte Macvin, en de blauwe druiven Pinot Noir, Poulsard en Trousseau voor de rode- en rosé Macvin.

De druiven voor de most moeten minstens een suikergehalte van 170 gram per liter bevatten, en de opbrengst mag niet meer dan 11.000 kilogram per ha zijn. Hieruit mag dan 60 hectoliter sap voor witte of 55 hl voor rode- en rosé gewonnen worden.

Macvin is een versterkte wijn waarvan de gisting vrijwel gestopt wordt door toevoeging van de wijnalcohol, maar nog iets doorgist. Niet alle suiker van de most wordt nu omgezet in alcohol en zal als restzoet achterblijven dat minimaal 153 gram per liter moet zijn.

De alcohol die gebruikt wordt voor het remmen van de gistende druivenmost, komt van de Marc du Jura. Ook daarvoor zijn regels opgesteld. Deze marc bevat minimaal 52% alcohol en heeft minstens 14 maanden op eikenhoutenvaten gelagerd.
Het mengen van de druivenmost met de marc wordt zo berekend dat het eindproduct een alcoholgehalte van 16 à 22% bevat en de verhouding 2/3 most en 1/3 marc is. Tot slot wordt het eindproduct nog minimaal een jaar op eikenhout gelagerd voordat zij gebotteld en verkocht worden.
In deze laatste periode op vat ontwikkeld zich het volle druivenaroma en wint door rijping haar fijnheid en delicate smaak.

Eenmaal op fles kan de drank nog meerdere jaren bewaard worden.
Macvin du Jura wordt gekoeld gedronken, zo tussen 6 en 10 graden Celsius.




</doc>
<doc id="4375852" url="https://nl.wikipedia.org/wiki?curid=4375852" title="IJzermenie">
IJzermenie

IJzermenie is een grondverf voor met name staalconstructies om corrosie tegen te gaan. Het is ook toepasbaar op hout. De verf is op basis van alkydhars waaraan ijzeroxide en hulpstoffen zijn toegevoegd. De kleur is roodbruin. Naast corrosiewering sluit de verf het object goed af.

IJzermenie kan als grondverf toegepast worden op staal, mits het staal goed ontdaan is van roest.

Voor hout dat niet zichtbaar is en voor hout dat in contact komt met cement of beton kan ijzermenie eventueel ook toegepast worden.

Er zijn alternatieven voor ijzermenie zoals loodmenie, loodvrije menie en epoxyprimer. Deze alternatieven bieden veelal een betere corrosiebescherming dan ijzermenie. Om economische redenen kan ijzermenie een juiste keuze zijn, afhankelijk van de verfbelasting. Daarom hebben veel staalconstructies, die niet intensief in contact komen met water, de typische roodbruine kleur van ijzermenie. De kwaliteit - en daarmee de prijs - van de menie kan verhoogd worden door de toevoeging van hulpstoffen zoals zinkfosfaat(Zn(PO)). Zinkfosfaat wordt ook toegepast in loodvrije menie.


</doc>
<doc id="4377046" url="https://nl.wikipedia.org/wiki?curid=4377046" title="Edward Bach">
Edward Bach

Edward Bach (Moseley, 24 september 1886 – Didcot, 27 november 1936) was een Engelse arts, bacterioloog, homeopaat en kruidengenezer. Hij werkte onder meer in het Londense Universiteitsziekenhuis waar hij verschillende vaccins ontwikkelde. In het Londense Homeopathisch Ziekenhuis kwam hij in aanraking met het werk van Samuel Hahnemann, de grondlegger van de hedendaagse homeopathie. Uiteindelijk liet Bach Londen en de 'orthodoxe geneeskunde' achter zich en trok naar het platteland op zoek naar 'natuurlijke remedies'. De jaren 1928 tot 1936 besteedde hij aan het zoeken naar bloemen met geneeskrachtige eigenschappen. Dit werd de basis van de ook heden nog toegepaste Bach-bloesemtherapie, een alternatieve geneeswijze.

Edward Bach werd geboren op 24 september 1886 te Moseley 5 km ten zuiden van Birmingham. Toen hij op 16-jarige leeftijd van school kwam wilde hij zijn ouders niet vragen om een dure medische opleiding te betalen, en besloot om eerst geld te verdienen in de bronsgieterij van zijn vader (1903-1906).
In die periode bemerkte hij hoe moeilijk zijn collega-arbeiders het hadden met gezondheidszorg: ze werkten vaak door als ze ziek waren, want ziek thuisblijven betekende geen loon en wel hoge medische kosten. Hij zag niet alleen hun angst voor ziekte, maar ook dat er niet veel meer werd gedaan dan het verlichten van de klachten en het bestrijden van symptomen. Dit alles sterkte hem in zijn plan om eenvoudige geneesmiddelen te ontdekken voor alle ziekten.
Toen hij uiteindelijk met zijn vader sprak over zijn wens om dokter te worden, besloot deze zijn studie te betalen.

Op 20-jarige leeftijd begon hij aan een medische studie aan de universiteit van Birmingham. Vandaaruit ging hij naar het Londense Universiteitsziekenhuis en behaalde daar in 1912 het niet-universitaire "Conjoint" (samengevoegde) diploma M.R.C.S. (Membership of the Royal College of Surgeons) en L.R.C.P. (Licentiate of the Royal College of Physicians). Met deze diploma's op zak mocht hij in Londen als arts praktiseren, en veel studenten deden daarom dit examen al voordat ze waren afgestudeerd.
Vervolgens behaalde hij in 1913 de universitaire graden M.B. (Bachelor of Medicine) en B.S. (Bachelor of Surgery), en rondde hij in 1914 zijn studie af met een D.P.H. (Doctor of Public Health) in Cambridge. Als student had Bach al meer interesse in de patiënten dan in hun ziektes. Hij was ervan overtuigd dat de persoonlijkheid van een mens een belangrijke invloed heeft op diens gezondheid, en kon zijn patiënten urenlang bestuderen om hun persoonlijkheid te kunnen begrijpen.

In 1913 trouwde hij met Gwendoline Caiger en behaalde zijn doktergraden MB en BS. Hij begon als eerste-hulp-arts in het University College Hospital, en later dat jaar als eerste-hulp-chirurg in het London Temperance Hospital, waarmee hij na enkele maanden al moest stoppen omdat zijn gezondheid hem in de steek liet.
Daarop begon hij een eigen praktijk in Harley Street, en merkte dat de medische wetenschap nog weinig kon uitrichten tegen chronische ziekten. Hij vroeg zich af waarom de ene mens ziek wordt, en een andere mens die aan dezelfde omstandigheden wordt blootgesteld niet.

Op die manier raakte hij geïnteresseerd in de leer van de immuniteit en legde zich toe op onderzoek als Assistent Bacterioloog aan het University College Hospital. Hij ontdekte een verband tussen chronische ziekten en de aanwezigheid van bepaalde bacteriën in de darmflora, en vroeg zich af of hun aanwezigheid het herstel bevorderde of juist tegenhield. Zijn idee om de gevonden bacteriën terug te injecteren had resultaat, maar het gebruik van de injectienaald stond hem tegen.
In 1917 overleed zijn eerste vrouw en hertrouwde hij met Kitty Light, bij wie hij een dochter had. In dat jaar was Bach naast zijn eigen praktijk en zijn onderzoek als bacterioloog ook verantwoordelijk voor 400 ziekenhuisbedden voor oorlogsgewonden, en actief aan de Hospital Medical School. In juli 1917 had hij een zware bloeding die een operatie nodig maakte waarbij een tumor werd verwijderd. Hij kreeg nog 3 maanden te leven en vastbesloten om die korte tijd zo goed mogelijk te besteden, werkte hij harder dan ooit om nog zoveel mogelijk van zijn werk af te kunnen maken. Aan het einde van die drie maanden voelde hij zich echter beter dan ooit, en zijn conclusie was dat een mens die met liefde het werk doet waarvoor hij geroepen is, ook gezond en gelukkig is.

Toen in 1918 een plaats vrijkwam voor een patholoog en bacterioloog aan het London Homoeopathic Hospital werd hij daar aangenomen. Hij maakte er kennis met het werk van Samuel Hahnemann, de grondlegger van de hedendaagse homeopathie. Hahnemann was er net als hijzelf van overtuigd dat elk geval anders is en individueel behandeld dient te worden: behandel de patiënt, niet de ziekte.

Op zoek naar een manier om zijn allopathische werk te combineren met dat van Hahnemann werkte hij zijn vaccinerende injecties om tot homeopathische nosodes die via de mond konden worden ingenomen. (Een nosode is een homeopathisch middel dat, net als een vaccin, gemaakt is van de ziekteverwekker of van ziek weefsel.) Deze 7 nosodes worden nu nog gebruikt als de Bach-nosodes.
In 1922 scheidde hij van Kitty Light, verliet het Homoeopathic Hospital en opende weer een eigen laboratorium.
Zijn ideaal om natuurlijke geneesmiddelen te maken zorgde dat hij vanaf 1928 steeds vaker in de natuur op zoek ging naar planten die hij kon gebruiken.
De bloemen die hij vond prepareerde hij eerst nog op homeopathische wijze en probeerde ze uit op zichzelf en zijn patiënten. In september 1928 vond hij de eerste planten die aan zijn wensen voldeden, en hij besloot om de wetenschappelijke en kunstmatige medicijnen achter zich te laten. 
In mei 1930 verliet hij Londen definitief en trok samen met zijn assistente Nora Weeks een aantal jaren door Wales en Zuid-Engeland, op zoek naar planten die hij geschikt achtte. 
In 1932 rondde hij met de vondst van de twaalfde remedie het eerste deel van zijn werk af. In 1933 publiceerde hij de eerste versie van zijn boekje "De twaalf genezers". Hij vond in 1933 nog 4 remedies en vulde zijn boekje aan tot "De twaalf genezers & vier helpers", en in 1934 tot "De twaalf genezers & zeven helpers". Deze remedies bereidde hij niet langer op homeopathische wijze, maar via een door hemzelf ontwikkelde methode.
Hij schreef zijn kijk op gezondheid en ziekte op in de boeken "Genees uzelf" en "Bevrijd uzelf". Hierin stelt hij dat ziekte volgens hem het materiële gevolg is van een spirituele onvolkomenheid van de patiënt. Het aanpakken van het gevolg (de ziekte) heeft in zijn ogen dus geen zin. Zijn remedies zijn dan ook niet gericht op lichamelijke ziekten, maar op de spirituele situatie van de patiënt. Hij schreef ze voor op basis van gemoedstoestanden die een mens uit evenwicht brengen, zoals zorgen, angst, onzekerheid, boosheid, fanatisme en dergelijke.
In 1934 ging hij op zoek naar een vaste plaats om te wonen in zijn geliefde Thames vallei en vond het huis "Mount Vernon" in Sotwell (bij Wallingford). Daar woonde hij tot zijn dood, en in die omgeving vond hij tussen maart en augustus 1935 nog eens 19 remedies.
In de zomer van 1936 beschreef hij alle remedies op een zo eenvoudig mogelijke manier in de definitieve uitgave van "De twaalf genezers en andere remedies". Hij schreef daarin over zijn behandelsysteem: "in zijn eenvoud kan het gebruikt worden in het huishouden".

Om de kennis over zijn remedies te verspreiden, bereidde hij een lezing voor die in een tournee door hemzelf en zijn assistenten gegeven kon worden. Op 24 september 1936, zijn 50e verjaardag, hield hij zelf die lezing voor het eerst in Wallingford, het stadje vlakbij Sotwell.
Vanaf eind oktober werd hij ziek, en op de avond van 27 november 1936 stierf hij op 50-jarige leeftijd in een verpleeghuis in Didcot. Zijn overlijdensakte vermeldt "hartfalen" als doodsoorzaak, maar vermeldt ook een sarcoom (tumor). Hij ligt begraven op een klein kerkhof bij de kerk van Sotwell.
Zijn assistenten Nora Weeks, Victor Bullen en Mary Tabor zetten zijn werk voort vanuit Mount Vernon, het huis waar Bach zijn laatste jaren had gewoond, en waar nog altijd het Bach Centre is gevestigd.



Bachs werk is verzameld in twee uitgaven:

Verschillende werken zijn in hun geheel beschikbaar op websites:


</doc>
<doc id="4377397" url="https://nl.wikipedia.org/wiki?curid=4377397" title="Cucurbitacine">
Cucurbitacine

Cucurbitacinen zijn giftige stoffen die voorkomen in komkommerachtigen (Cucurbitaceae), enkele kruisbloemigen (Brassicaceae), in enkele soorten van de helmkruidfamilie en in de Japanse schimmel "Hebeloma vinosophyllum". De meeste sierkalebassen hebben een hoog gehalte aan cucurbitacine, waardoor deze giftig zijn en niet geschikt voor consumptie.

De basisstructuur van alle cucurbitacinen is het cucurbitaan, een tetracyclische triterpeen en steroïde. Er zijn rond de 40 cucurbitacinen bekend. Met uitzondering van cucurbitacine A, C en F komen ze overwegend voor als glycoside.

De 40 in de natuur voorkomende en de synthetisch geproduceerde cucurbitacinen worden in 12 klassen ingedeeld. De indeling is onder andere gebaseerd op de mate van oxidering. Bekend zijn cucurbitacine A tot S, het norcucurbitacine en het cardiotoxische elaterinide (synoniemm "gratiotoxine", "colocynthine", "alpha-elaterine-2-D-glucopyranoside", "curcurbitacine-E-beta-glucoside", "coloside A"). Cucurbitacinen kunnen geglycosyleerd zijn.

De cucurbitacinen zijn sterk geoxideerde moleculen, hittebestendig en bijna niet oplosbaar in water. Onder stressvolle omstandigheden, zoals hitte, wisseling tussen droge en natte omstandigheden en schimmelinfecties, wordt het gehalte aan cucurbitacinen in de plant verhoogd. Ook overrijpheid en verkeerde opslagomstandigheden verhogen het gehalte.

De bittere smaak van de cucurbitacinen is nog bij zeer lage concentraties, tot 10mol/l, waarneembaar. Cucurbitacinen hebben een vochtafdrijvende, diuretische, bloeddrukverlagende en antireumatische werking. Ook kan cucurbitacine gebruikt worden als lokstof voor enkele keversoorten zoals degenen die behoren tot het geslacht "Diabrotica".

Alle cucurbitacinen zijn giftig en werken ook als insecticide en fungicide. De cytotoxische werking wordt experimenteel onderzocht in de chemotherapie bij de behandeling van kanker.

De volgende vergiftigingsgevallen zijn gerapporteerd: 

De LD voor cucurbitacine B bij muizen is bij orale opname 5 mg/kg lichaamsgewicht. Wat neerkomt op een dodelijke dosis van 300 mg bij mensen. De bittere smaak voorkomt meestal de opname van gevaarlijk grote hoeveelheden. De planten van de pompoenenfamilie zijn sinds 2009 opgenomen in de European Food Safety Authority (EFSA) "Compendium of Botanicals that have been reported to contain toxic, addictive, psychotropic or other substances of concern".


</doc>
<doc id="4378349" url="https://nl.wikipedia.org/wiki?curid=4378349" title="Harrie Dewitte">
Harrie Dewitte

Harrie Dewitte (2 juni 1948) is een arts en politicus voor PVDA.

Voor hij aan de slag ging als arts was hij een tijdlang werkzaam in de steenkoolmijn van Winterslag. Hij was de stichter (omstreeks 1975) van de groepspraktijk van Geneeskunde voor het Volk in de wijk Kolderbos te Genk, waar hij dertig jaar arts was. 

In 2006 werd hij een eerste maal verkozen als gemeenteraadslid te Genk, bij de lokale verkiezingen van 2012 werd hij herkozen. Hij was onder andere actief rond de sluiting van Ford Genk. Tevens was hij in 2007 bij de federale verkiezingen lijsttrekker voor de Kamer van Volksvertegenwoordigers in de kieskring Limburg.


</doc>
<doc id="4379113" url="https://nl.wikipedia.org/wiki?curid=4379113" title="Johan van Beverwijck">
Johan van Beverwijck

Johan van Beverwijck of Johannes Beverovicius (Dordrecht, 17 november 1594 – aldaar, 19 januari 1647) was een Nederlands arts en schrijver.

Johan van Beverwijck studeerde in Leiden, Parijs, Montpellier en Padua. Rond 1618 vestigde hij zich in zijn thuisstad Dordrecht. Zijn "Schat der gesontheyt" (1636) en "Schat der ongesontheyt" (1642) golden destijds naast de Bijbel en de werken van Jacob Cats als de meest gelezen boeken. Van Beverwijck verdedigde als eerste arts in de Nederlanden de nieuwe ideeën van de Engelse geneesheer William Harvey over de bloedsomloop. Hij drukte tevens zijn stempel op de Nederlandse taal door woorden als "alvleesklier", "endeldarm", "sleutelbeen" of "slokdarm" te bedenken.



</doc>
<doc id="4380740" url="https://nl.wikipedia.org/wiki?curid=4380740" title="John Ensign">
John Ensign

John Eric Ensign (Roseville (Californië), 25 maart 1958) is een Amerikaanse politicus van de Republikeinse Partij. Hij was Senator voor Nevada van 2001 tot 2011. Daarvoor was hij van 1995 tot 1999 afgevaardigde voor het 1e district van Nevada.


</doc>
<doc id="4382615" url="https://nl.wikipedia.org/wiki?curid=4382615" title="Bob Pinedo">
Bob Pinedo

Herbert Michael ("Bob") Pinedo (Willemstad (Curaçao), 25 augustus 1943) is een Nederlands oncoloog. Hij was tot 2008 hoogleraar aan de Vrije Universiteit Amsterdam en grondlegger van het VUmc Cancer Center in Amsterdam. In 1997 ontving hij de Nederlandse Spinozapremie.

Pinedo ging in 1960 medicijnen studeren aan de Rijksuniversiteit Leiden. Hij specialiseerde zich in de interne geneeskunde en promoveerde in 1972 in Leiden op een proefschrift over renovasculaire hypertensie. Als hoofd van de kliniek interne geneeskunde van het Academisch Ziekenhuis Utrecht viel hem de eenzijdige Nederlandse chirurgische aanpak van kanker op. Hij verdiepte zich in andere mogelijke behandelwijzen en studeerde twee jaar aan het "National Cancer Institute" in Amerika. In 1979 begon hij als hoogleraar oncologie aan het VU Medisch Centrum. Hij werd ook hoofd van het farmacologisch laboratorium van het Nederlands Kanker Instituut. Later was hij de grondlegger (en tussen 2003 en 2005 directeur) van het CCA (VUmc Cancer Centre Amsterdam). Pinedo nam in 2008 afscheid als hoogleraar. In zijn afscheidsrede pleitte hij voor verruiming van de leeftijdsgrens van bevolkingsonderzoek naar kanker. Na zijn pensionering werkte Pinedo aan de Universiteit Twente nog aan de nanopil, die darmkanker in een vroegtijdig stadium zou kunnen vaststellen. Pinedo was mede-oprichter van de wetenschapppelijke tijdschriften "Annals of Oncology" en van "The Oncologist". Hij was president van de "Federation of European Cancer Societies" en van de "European Society of Medical Oncology".

Pinedo ontving in 1995 de "Josef Steiner Krebsforschungspreis", in 1997 de Spinozapremie, in 2006 de IJ-prijs van de gemeente Amsterdam, en in 2014 de "David A. Karnofsky Memorial Award". Hij is lid van de "Royal Society of Medicine" en van de Koninklijke Nederlandse Akademie van Wetenschappen. Pinedo is ridder in de Orde van de Nederlandse Leeuw en Commandeur in de Orde van Oranje-Nassau. Sinds 2006 bestaat de Bob Pinede Cancer Care Prize, voor mensen die betekenis hebben gehad op het gebied van kankertherapie en –patiëntenzorg.





</doc>
<doc id="4382914" url="https://nl.wikipedia.org/wiki?curid=4382914" title="Klinisch fysicus-audioloog">
Klinisch fysicus-audioloog

De klinisch fysicus-audioloog (vaak kortweg: audioloog) is een paramedicus die werkzaam is binnen het specialisme van de audiologie. De klinisch fysicus-audioloog is de hoofdbehandelaar op een audiologisch centrum (AC).

Op het AC komen kinderen en volwassenen met problemen op het gebied van gehoor, spraak/taal of communicatie. Uitgebreide diagnostiek vindt plaats en revalidatie met bijvoorbeeld een hoortoestel of cochleair implantaat wordt begeleid.

De klinisch fysicus-audioloog is eindverantwoordelijk voor het hele zorgtraject van de patiënt binnen het audiologisch centrum en werkt hiervoor samen met onder anderen een logopedist, maatschappelijk werker, psycholoog, orthopedagoog, audiologie-assistenten en kno-artsen.

In Nederland hebben klinisch fysici-audiologen een natuurkundige achtergrond. Zij hebben een postacademisch studietraject gevolgd dat analoog is aan de opleiding tot medisch specialist na een geneeskundeopleiding. De opleiding wordt verzorgd in audiologische centra of academische ziekenhuizen, onder toeziend oog van de Stichting Opleiding Klinisch Fysicus (Stichting OKF).

Naast audiologie zijn er nog vier specialisaties binnen de klinische fysica.




</doc>
<doc id="4386478" url="https://nl.wikipedia.org/wiki?curid=4386478" title="About Ray">
About Ray

About Ray is een Amerikaanse dramafilm uit 2015 onder regie van Gaby Dellal. De film, waarin Elle Fanning een jonge vrouw-naar-man transgender vertolkt, beleefde zijn wereldpremière op 12 september op het 40ste Internationaal filmfestival van Toronto.

Ramone is een tiener die opgroeit in de East Village en van kinds af aan voelt dat ze in het verkeerde lichaam is geboren. Hoewel ze niet uit een traditionele familie komt - zo is grootmoeder Dolly openlijk lesbienne - heeft haar moeder Maggie er aanvankelijk moeite mee dat haar dochter als 'Ray' door het leven wil gaan. Uiteindelijk verleent ze Ray toestemming om medische te stappen te ondernemen om de geslachtsverandering in beweging te zetten. Ray moet echter ook toestemming hebben van haar vader Craig, die ze sinds haar geboorte niet meer heeft gezien.



</doc>
<doc id="4387003" url="https://nl.wikipedia.org/wiki?curid=4387003" title="Frank van Ree">
Frank van Ree

Frank van Ree (Amsterdam, 1 januari 1927 - Hoofddorp, 5 oktober 2013) was een Nederlands psychiater en schrijver.
Hij heeft gewerkt in de psychiatrische inrichting Vogelenzang in Bennebroek. In die plaats is hij blijven wonen.
Hij heeft zich, vaak controversieel, uitgesproken over onderworpen als rouwverwerking, zelfdoding, pedofilie, drugs en terrorisme en de bestrijding daarvan.



</doc>
<doc id="4387317" url="https://nl.wikipedia.org/wiki?curid=4387317" title="Loodtingeel">
Loodtingeel

Loodtingeel is een geel pigment dat historisch van groot belang is geweest in de schilderkunst.

Loodtingeel werd in twee variëteiten aangemaakt. De meest voorkomende, tegenwoordig wel "Type I" genaamd, was een loodstannaat. Het was een oxide van, zoals de naam al aangeeft, lood en tin met de chemische formule PbSnO. Daarnaast bestond er ook een variëteit die tegenwoordig "Type II" heet, een silicaat van loodtinoxide met de formule Pb(Sn,Si)O. 

Het pigment werd bereid door een gemengde lood- en tincomponent te verhitten tot ongeveer 650–800 °C, in het geval van Type II samen met kwarts. Na ongeveer een half uur was de reactie voltooid. Bij het tweede type ontstond een glasachtige substantie die vergruizeld en gezeefd werd. Vermoedelijk bestonden de gebruikte componenten bij Type I uit drie delen rode loodmenie (een oxide van lood) op één deel van het witachtige tindioxide, SnO. Behalve loodmenie, PbO, kunnen theoretisch ook de loodoxiden PbO of PbO gebruikt worden. Moderne experimenten toonden aan dat die daarvoor in feite beter geschikt zijn en de beste resultaten opleveren bij een verhitting tussen 860 °C en 1050 °C. Bij nog hogere temperaturen valt de verbinding weer uiteen.

De tint van het pigment is een vrij fel geel dat iets naar het rood zweemt en daarom in dit verband wel als "kanariegeel" wordt aangeduid. De geelste tint wordt verkregen bij de hoogste verhitting; een lagere verhitting levert meer oranje tinten op. Type II heeft een wat warmere tint dan Type I. Het pigment is dekkend, Type I meer dan Type II. Loodtingeel is uitstekend lichtecht en verkleurt niet, tenzij door contact met sulfide. Het is zuur- en kalkbestendig. Wegens de loodcomponent is loodtingeel giftig: contact met de huid moet vermeden worden en vooral het inademen van het poeder in ongebonden vorm is gevaarlijk. Het pigment heeft geen moderne industriële toepassing en wordt bij het schilderen alleen nog gebruikt in restauraties of imitaties van oude werken. Voor dat doel is er een kleine commerciële productie.

Loodtingeel werd vermoedelijk ontdekt in de dertiende eeuw. Het is plausibel dat de bereiding van Type II voorafging aan de ontwikkeling van Type I, want Type II is een waarschijnlijk bijproduct van de fabricage van gematteerd kristalglas. Glasscherven met Type II zijn aangetroffen in Romeinse archeologische vindplaatsen die zo oud zijn als de eerste eeuw v.Chr.; het is echter niet aannemelijk dat het toen al opzettelijk als pigment aangemaakt werd. Het enige bekende historische recept voor de productie van loodtingeel, gevonden in Bologna, betreft Type II en stamt uit de eerste helft van de vijftiende eeuw. Deze variëteit werd onder andere gebruikt in fresco's en blijkt al aanwezig te zijn in schilderingen van Giotto. Ook is het pigment met behulp van Raman microscopie aangetoond in de illuminaties in Duitse middeleeuwse handschriften.

Van de late middeleeuwen tot ongeveer 1750 was Type I verreweg het meest toegepaste gele pigment in de olieverftechniek; ook was het wegens de dekkracht goed bruikbaar in matte lijmverf. De bekende gele kledingstukken in de werken van Johannes Vermeer danken hun kleur aan het loodtingeel. Een dekkend pigment zoals loodtingeel is niet bruikbaar in glacerende lagen; om de kleur van een laag loodtingeel te verdiepen werd daarom vaak een glacis aangebracht van een transparant pigment zoals sienna naturel, schijtgeel of Indisch geel. Het gebruik van Type I schijnt beperkt te zijn geweest tot het westen van Europa: het is niet aangetroffen bij ikonen, Arabische illustraties of Chinese werken.
Ook Rembrandt gebruikte het pigment, bijvoorbeeld in de groene kleur van de vleugels van de pauw in zijn Stilleven met pauwen. Tot de negentiende eeuw waren er geen goede dekkende groene pigmenten beschikbaar. Daarom mengden schilders vaak loodtingeel met azuriet om een geschikt groen te verkrijgen. Oranje tinten werden in die tijd gemeenlijk aangemaakt door loodtingeel met vermiljoen te mengen. Rembrandt gebruikte het pigment ook in het schilderij Het feestmaal van Belsazar, met name in de letters geschreven op de muur.

In de loop van de achttiende eeuw werd het pigment echter snel verdrongen door het gelijkende Napelsgeel. Het is niet duidelijk wat daarvan de oorzaak was; loodtingeel was niet bijzonder duur. Rond 1750 lijkt de toepassing geheel opgehouden te zijn. De laatste verwijzing naar het pigment was in de "Farbenlexicon" van Christian Friedrich Prange uit 1782. Dit had tot gevolg dat het pigment helemaal uit het collectieve geheugen verdween. In de negentiende eeuw was het bestaan ervan vergeten en pas het moderne chemische onderzoek naar historische pigmenten door Richard Jakobi van het Doernerinstitut te München kwam in 1941 tot de verrassende ontdekking dat een stof waarvan men de toepassing nooit vermoed had gedurende vele eeuwen het belangrijkste "Geel der Oude Meesters" was geweest. Dit kon gebeuren doordat de namen van het geel, zoals het Italiaanse "giallorino" of "giallolino", in de achttiende eeuw van loodtingeel naar Napelsgeel overgingen zonder dat er een besef was dat de termen een ander pigment waren gaan aanduiden en ook door een verwarring met massicot, een gele loodmenie. "Loodtingeel" is dan ook een moderne benaming, afgeleid van het Duitse "Blei-Zinn-Gelb", niet de historische aanduiding van het pigment. In verschillende talen had het geel sterk afwijkende namen. In het Duits heette het "Plygal", in het Engels "general", in het Spaans "genuli" en in het Portugees "mechim". De moderne indeling in twee typen is van Hermann Kühn die ook als eerste aantoonde hoe wijdverbreid het gebruik was geweest.



</doc>
<doc id="4387362" url="https://nl.wikipedia.org/wiki?curid=4387362" title="Ziekenhuis Nij Smellinghe">
Ziekenhuis Nij Smellinghe

Ziekenhuis Nij Smellinghe is een algemeen ziekenhuis, gevestigd in de Friese plaats Drachten. Het staat als streekziekenhuis ter beschikking aan de 120.000 inwoners van Zuidoost-Friesland. Er zijn 339 bedden en meer dan 1300 medewerkers. De instelling biedt behandeling en verpleging op het gebied van de meeste gebruikelijke medisch specialismen. 

Het ziekenhuis begon zijn activiteiten in 1945. Op initiatief van verschillende kerken in Drachten werd een herenhuis gekocht en ingericht als ziekeninrichting. Jaren later werd het ziekenhuis gevestigd in een oude meubelfabriek. De naam was 'Protestants Ziekenhuis Drachten'. In 1971 werd een nieuw gebouw geopend. De naam is toen veranderd in ‘Nij Smellinghe’, dat verwijst naar een voormalig klooster aan de Smalle Ee waar al eeuwen geleden aan ziekenzorg werd gedaan. Na 1971 zijn er meerdere uitbreidingen gerealiseerd.

Het "Expertisecentrum voor lymfovasculaire geneeskunde" (ECL) van het ziekenhuis werd in september 2015 - voorlopig voor een jaar - door het ministerie van VWS erkend als centrum met kennis van een zeldzame aandoening.


</doc>
<doc id="4387679" url="https://nl.wikipedia.org/wiki?curid=4387679" title="Koperresinaat">
Koperresinaat

Koperresinaat is een doorzichtige groene lak die vaak als een apart pigment wordt geclassificeerd.

Koperresinaat werd aangemaakt door koperzouten samen met een hars ("resin") van Venetiaanse terpentijn te koken, soms met toevoeging van bijenwas. Na afkoeling vormde zich een harde laag die vergruizeld werd tot een poeder. Voor het gebruik werd dit poeder met terpentijn opgelost of ook wel weer verhit. De chemische formule van de stof is Cu(CHCOO). De lak vormt een blauwgroene transparante laag. Als koperresinaat vermengd wordt met lijnolie, droogt een daarmee aangebrachte laag relatief snel doordat de koperverbinding werkt als een siccatief dat de oxidatie versnelt. Na verloop van tijd treed een verkleuring op naar een groenbruin. De stof is licht giftig. Bij het inslikken ervan kan het weefsel van de longen aangetast worden. Inademing en huidcontact leiden tot irritatie.

Het gebruik van koperresinaat gaat zeker terug tot de vijftiende eeuw. De lak werd gebruikt om houten oppervlakken een diepe groene kleur te geven en ook wel op glas aangebracht.

Vaak is aangenomen dat de groene glacerende lagen die in de schilderkunst van de vijftiende tot in de zeventiende eeuw werden aangebracht, ook een toepassing zouden zijn van koperresinaat. Bij chemische analyses bleken die namelijk groene koperzouten en hars te bevatten. In 2004 stelde Margriet van Eikema Hommes echter dat dit berustte op een vergissing. Voor glacerende groene lagen in de schilderkunst zou men simpelweg gemalen koperzouten of verdigris met hars gemengd hebben, dus zonder verhitting zodat er zich geen koperresinaat vormde. Dit zou ook verklaren waarom die lagen niet sterk verkleurd waren. Indien er echter wel een verkleuring optrad zou dat een gevolg zijn van een nadonkeren van de hars. 



</doc>
<doc id="4388018" url="https://nl.wikipedia.org/wiki?curid=4388018" title="Meconzuur">
Meconzuur

Meconzuur is een dicarbonzuur met als brutoformule CHO. De structuur bestaat uit een pyronring waaraan naast twee carboxygroepen nog een hydroxylgroep verbonden is.

Het is een kleurloze, kristallijne vaste stof, die slechts weinig oplosbaar is in water.

De stof komt voor in het melksap van bepaalde planten uit de papaverfamilie (Papaveraceae), waaronder "Papaver bracteatum" en de slaapbol ("Papaver somniferum"), en ook in de opium die hieruit bereid wordt.

Meconzuur werd vroeger als een sedativum beschouwd, maar de stof is weinig tot niet biologisch actief en ze wordt niet gebruikt voor medische doeleinden. 


</doc>
<doc id="4389161" url="https://nl.wikipedia.org/wiki?curid=4389161" title="Henricus Weve">
Henricus Weve

Henricus Jacobus Marie (Hak) Weve (Nijmegen, 19 april 1888 – Utrecht, 3 januari 1962) was een wetenschapper en hoogleraar in de oogheelkunde.

Weve doorliep het Canisius college in zijn geboorteplaats en studeerde daarna geneeskunde in Amsterdam. Bij hoogleraar Manuel Straub specialiseerde hij zich in de oogheelkunde. In 1916 volgde zijn aanstelling tot eerste geneesheer aan de Inrichting voor Ooglijders in Rotterdam. In 1924 promoveerde hij op "Over keratitis urica en andere vormen van jichtig ooglijden". In 1929 werd hij benoemd tot hoogleraar oogheelkunde in Utrecht en tot directeur van het Ooglijdersgasthuis.

Op het internationaal oogheelkundig congres in Scheveningen in 1929 hoorde hij de Zwitser Jules Gonin spreken over oorzaak en behandeling van netvliesloslating, een afwijking die tot dan vrijwel altijd tot blindheid van het betrokken oog leidde. Gonin stelde dat het netvlies weer ging aanliggen als de daarbij voorkomende scheur werd gesloten.

Weve ontwikkelde een methode om de scheur te lokaliseren en te sluiten. Hij werd daardoor wereldwijd bekend en met eerbewijzen overladen.

Weve was lid van de familie Weve, opgenomen in het "Nederland's Patriciaat", en een zoon van de directeur van Gemeentewerken in Nijmegen ir. Jan Jacob Weve (1852-1942) en Maria Johanna Arnoldina van Heukelum (1855-1927). Hij trouwde in 1916 met Regina Hermina Maria Terwindt (1889-1971), lid van de eveneens in het "NP" opgenomen geslacht Terwindt, met wie hij vier kinderen kreeg. Hij was een broer van prof. mag. dr. Franciscus Antonius Nicolaas Maria Weve O.P. (1884-1976) en een zwager van burgemeester Louis Eugène Marie van Oppen (1880-1956) en beeldhouwer en kunstschilder Ernst Voorhoeve (1900-1966).


</doc>
<doc id="4390382" url="https://nl.wikipedia.org/wiki?curid=4390382" title="Hendrik Bulthuis">
Hendrik Bulthuis

Hendrik Bulthuis (19 augustus 1892 – 31 december 1948) was kapper in Bergum en de uitvinder van de lattenbouwmethode voor kleine zeilschepen.

Als eerste paste hij deze methode in 1928 toe bij de bouw van de door hem ontworpen BM-er, een kleine zwaardzeilboot met 12 m² zeiloppervlak, genoemd naar het Bergumermeer. Meer succes had hij met de in 1931 ontworpen 16-kwadraat. Ook ontwierp hij de Bulthuisjol. De door hem ontwikkelde lattenbouw, waarbij de romp van het schip ondersteboven wordt gevormd met dunne latten, is later ook gebruikt bij de bouw van de 22 m² en de 30 m².


</doc>
<doc id="4391828" url="https://nl.wikipedia.org/wiki?curid=4391828" title="Vioolklier">
Vioolklier

De viool, vioolklier of wolfsklier is een kliertje dat voorkomt bij katachtigen en bepaalde hondachtigen. Het bevindt zich op de dorsale zijde van de staartaanzet en produceert feromonen die een rol spelen bij de voortplanting. Bij de meeste gedomesticeerde honden is dit orgaan niet meer herkenbaar, maar bij vossen, wolven en jakhalzen is het algemeen en duidelijk voorkomend. De vioolklier vormt het zogenaamde wolfsteken. Dit wolfsteken is een driehoekige zone in de huid met daarin haren die wat vettiger en soms anders zijn van kleur en consistentie.



</doc>
<doc id="4395315" url="https://nl.wikipedia.org/wiki?curid=4395315" title="Jan Worst">
Jan Worst

Jan Gerben Frans Worst (Arnhem, 30 maart 1928 – Haren, 25 september 2015) was een Nederlands oogarts en uitvinder van onder andere de ArtiLens die bij staaroperaties wordt gebruikt.

De in Arnhem geboren Worst volgde na de Tweede Wereldoorlog de studie geneeskunde in Utrecht en voltooide zijn opleiding aan de Rijksuniversiteit Groningen. Aansluitend was hij als oogarts werkzaam in het Academisch Ziekenhuis. Hier voerde hij de eerste experimenten uit met lenzen van perspex als vervanging van de natuurlijke lens in het oog die troebel was geworden door staar.

Zijn techniek bleek te werken en patiënten kwamen van heinde en ver naar hem toe voor staaroperaties. Met twee collega's richtte hij een privékliniek op, het Oogheelkundig Medisch Centrum Noord (OMCN), een van de eerste privéklinieken van Nederland.

Later richtte hij zich op de Derde Wereld om mensen daar van staar af te helpen. Zo was hij werkzaam in Nepal, India en Pakistan, waar hij onder primitieve omstandigheden opereerde. In Pakistan ontwikkelde Worst in de jaren zeventig een kunstlens die met weerhaakjes aan de iris van het oog werd vastgemaakt. Later implanteerde Worst hetzelfde lensje ook bij mensen zonder staar, die van hun bril af wilden: de ArtiLens. Met zijn vrouw startte hij het bedrijf Ophtec.

Voor de uitvinding van de ArtiLens kreeg hij in 2002 uit handen van de toenmalige Groningse burgemeester Jacques Wallage de Wubbo Ockelsprijs uitgereikt. Voor zijn baanbrekende werk was hij in 1994 reeds benoemd tot officier in de Orde van Oranje-Nassau. Tevens was hij erelid van het Nederlands Oogheelkundig Genootschap.


</doc>
<doc id="4395329" url="https://nl.wikipedia.org/wiki?curid=4395329" title="Christian August Egeberg">
Christian August Egeberg

Christian August Egeberg (Christiania, 5 augustus 1809 – Bærum, 6 juni 1874) was een Noors arts en chirurg.

Hij groeide op in Christiania, het huidige Oslo. Hij werd geboren in het vermogende gezin van houthandelaar Westye Egeberg (1770-1830) en Anna Sophie Muus (1775-1862). Zijn vader was directeur van de firma Westye Egeberg & Co. Broer Westye Martinus Egeberg (1805-1898) nam de zaak over en bouwde dat verder uit. Zijn zuster Fredrikke Egeberg zou een van de eerste belangrijke Noorse vrouwelijke componistes worden. In 1940 kocht hij het landgoed Gyssestad. Hij huwde in 1840 in Trondheim Jeanette Marie Broch (1819-1904), dochter van generaal Theodor Christian Anton Broch. Het stel kreeg zes kinderen:

Nadat hij zijn candidata medicinæ (een Deens/Noorse aanduiding van zes jaar studie) aan de Kongelige Frederiks Universitets, tegenwoordig de Universiteit van Oslo had afgerond, ging hij werken bij de ziekenhuizen van Oslo. Hij was voorts enige tijd legerarts. Vanaf 1853 hield hij er een eigen praktijk op na in Baerum. In 1852 had hij zelf een verkeersongeluk omdat hij nog onder invloed was van chloroform dat hij tijdens een operatie had toegediend, maar kennelijk ook zelf had ingeademd. Hij verrichtte baanbrekend werk in Noorwegen met bloedtransfusie bij anemie, operatie aan klompvoeten, eierstokverwijdering (de eerste patiënte overleed) en onderzoek naar gastronomie. Hij ontwierp ook schoeisel voor mensen met platvoeten. Hij was (mede)oprichter van Det norske mediciniske Selskab (1833) en maakte een register voor mogelijke epidemieën in Noorwegen (1855). Hij was betrokken bij de Vitenskabs-Selskabet (Wetenschapgezelschap). Hij ontving in 1856 de Orde van de Dannebrog. Hij is de naamgever van het Egeberg-legaat, voor artsen en hun eventuele weduwen. 


</doc>
<doc id="4395359" url="https://nl.wikipedia.org/wiki?curid=4395359" title="Theodor Christian Egeberg">
Theodor Christian Egeberg

Theodor Christian Egeberg (Oslo, 23 februari 1847 – aldaar 2 juni 1915) was een Noors medicus.

Hij werd geboren in het gezin van chirurg Christian August Egeberg en Jeanette Sophie Broch. Zijn oudere zusters Betty Egeberg en Anna Egeberg werden respectievelijk pianiste en componiste. Hij huwde in 1875 Anna Karen Louise Dahll (21 juli 1852- 6 november 1880), die in het kraambed van zoon Christian August (28 oktober 1880- 10 november 1880) stierf. Egeberg, zelf talentvol cellist , liet in zijn testament behoorlijke bedragen na ter bevordering van de orkest- en kamermuziek in Noorwegen, alsook voor humanitaire doeleinden.

Hij rondde de studie candidata medicinæ in 1872 af aan de Universiteit van Oslo en werd vervolgens net als zijn vader arts en chirurg. Van 1875 tot 1878 werkte hij in het Rikshospitalet in Oslo. In 1887 was hij werkzaam in het Vor Frue Hospital in Oslo. Hij was lijfarts van koning Oscar II van Zweden (1889) en Haakon VII van Noorwegen (1905). Hij was trouwens arts aan het hof van de Noorse koninklijke familie. Hij schreef een aantal medische verhandelingen over chirurgie.


</doc>
<doc id="4395652" url="https://nl.wikipedia.org/wiki?curid=4395652" title="Satoshi Omura">
Satoshi Omura

Satoshi Omura (大村智, "Ōmura Satoshi"; Nirasaki, 12 juli 1935) is een Japans biochemicus die bekend werd door de ontdekking en ontwikkeling van verschillende farmacologisch actieve stoffen die voorkomen in microorganismen. In 2015 werd hem de Nobelprijs voor de Geneeskunde toegekend met William C. Campbell en Youyou Tu voor "ontdekkingen betrekking hebbend op nieuwe geneeswijzen bij infecties veroorzaakt door parasitaire rondwormen".



</doc>
<doc id="4395767" url="https://nl.wikipedia.org/wiki?curid=4395767" title="Vorarefilie">
Vorarefilie

Vorarefilie (afgekort vore) is een parafilie gekenmerkt door de erotische wens om opgeslokt te worden door een andere persoon of creatuur. Soms ook de omgekeerde erotische wens iemand in te slikken. Het woord "vorarefilie" is afgeleid van het Latijnse "vorare" ("inslikken, inzwelgen") en het Griekse φιλία ("philía", "houden van").

In de fantasie wordt het slachtoffer meestal in zijn geheel ingeslikt, hoewel sommigen ook fantaseren dat er gekauwd wordt. Men kan hier het onderscheid maken tussen soft vore en hard vore. Bij soft vore komt er geen bloed aan te pas, het inslikken verloopt bijna geweldloos. Bij hard vore wordt een persoon eventueel verscheurd en wordt op hem gekauwd. Erotisch kannibalisme kan men zien als een type hard vore. Bij erotisch kannibalisme wenst een persoon dat hij gegeten wordt door een ander mens of wenst iemand een ander mens te eten. 

Bij vorarefilie wordt in tegenstelling tot erotisch kannibalisme niet steeds gefantaseerd over een mens die een mens verorberd, maar zijn andere creaturen betrokken, zoals slangen, planten, draken, dieren. Vorarefilisten beschrijven met plezier hoe na het inslikken de prooi in de buik te zien is van diegene die haar in slikte. Het is een subcultuur die enkel in de fantasie kan beleefd worden en hij wordt geuit door prenten, verhalen, films en videogames. 

Vorarefilie kan ook gezien worden als een variant van macrofilie en/of microfilie. De fascinatie met uitzonderlijk grote of uitzonderlijk kleine mensen en dingen past goed bij het verlangen om met die dingen één te worden. Een typische fantasie is die van de omgekeerde geboorte waarbij een persoon geheel ingezwolgen wordt door een vagina en terugkeert in de baarmoeder.



</doc>
<doc id="4396133" url="https://nl.wikipedia.org/wiki?curid=4396133" title="Otto Walkhoff">
Otto Walkhoff

Otto Friederich Walkhoff (Braunschweig, 23 april 1860 - Berlijn, 8 juni 1934) was een Duits tandarts en pionier op het vlak van medische dentale beeldvorming.

Walkhoff maakte op 14 januari 1896 de eerste dentale radiografie. Hij deed dit door een radiografische glasplaat in de eigen mond te steken en gedurende 25 minuten liggend op zijn rug onder een röntgenbron te liggen.


</doc>
<doc id="4397735" url="https://nl.wikipedia.org/wiki?curid=4397735" title="Musculus temporoparietalis">
Musculus temporoparietalis

De musculus temporoparietalis of slaap-wandbeenspier is een spier die onder de huid van de slapen van het hoofd ligt. Zijn oorsprong is de huid van de slapen en de fascia temporalis. De spier is aangehecht aan de galea aponeurotica. en wordt wordt geïnnerveerd door de nervus facialis. Samen met de musculus occipitofrontalis vormt de musculus temporoparietalis de musculus epicranius. 


</doc>
<doc id="4397745" url="https://nl.wikipedia.org/wiki?curid=4397745" title="Musculus depressor supercilii">
Musculus depressor supercilii

De musculus depressor supercilii is een spier die bij de neus en wenkbrauw ligt. Zijn oorsprong is de afsplitsing van de "pars orbitalis musculi orbicularis oculi" bij de "pars nasalis ossis frontalis". De spier is aangehecht aan het mediale deel van de huid van de wenkbrauw. De spier is betrokken bij het laten zakken van de huid van het voorhoofd en de wenkbrauwen. Hij wordt geïnnerveerd door de nervus facialis. 


</doc>
<doc id="4397753" url="https://nl.wikipedia.org/wiki?curid=4397753" title="Musculus procerus">
Musculus procerus

De musculus procerus is een spier die loopt over de neus tussen de ogen. De oorsprong van deze spier is het os nasale en de cartilago nasi lateralis met de aanhechting aan de huid tussen de wenkbrauwen. Bij het aantrekken van deze spier worden er dwarse plooien van de neusrug gevormd, en de wenkbrauwen omlaag getrokken. Hij wordt geïnnerveerd door de nervus facialis. 


</doc>
<doc id="4397760" url="https://nl.wikipedia.org/wiki?curid=4397760" title="Musculus nasalis">
Musculus nasalis

De musculus nasalis of neusspier is een platte driehoekige spier die loopt over de neus. De spier beweegt de neusvleugels en daarmee de (rest van de) neus Hij wordt geïnnerveerd door de nervus facialis. 

De musculus nasalis bestaat uit twee delen:


</doc>
<doc id="4397765" url="https://nl.wikipedia.org/wiki?curid=4397765" title="Musculus depressor septi nasi">
Musculus depressor septi nasi

De musculus depressor septi nasi is een spier die onder de neus loopt. De oorsprong van deze spier is het jugum alveolare van de middelste snijtand met de aanhechting aan de cartilago alaris major en cartilago septi nasi. De spier beweegt de neusvleugels en daarmee de (rest van de) neus. Hij wordt geïnnerveerd door de nervus facialis.


</doc>
<doc id="4397774" url="https://nl.wikipedia.org/wiki?curid=4397774" title="Musculus transversus menti">
Musculus transversus menti

De musculus transversus menti of dwarse kinspier is spier die over de kin loopt. Deze spier is een afsplitsing van de musculus mentalis en heeft als aanhechting de huid van de kin. De spier wordt geïnnerveerd door de nervus facialis.


</doc>
<doc id="4397806" url="https://nl.wikipedia.org/wiki?curid=4397806" title="Musculus levator anguli oris">
Musculus levator anguli oris

De musculus levator anguli oris of optrekker van de mondhoek is een spier in het aangezicht die ontspringt aan de fossa canina van de bovenkaak en aangehecht is aan de mondhoek. Deze spier trekt de mondhoek omhoog. De musculus levator anguli oris wordt geïnnerveerd door de nervus facialis.


</doc>
<doc id="4397907" url="https://nl.wikipedia.org/wiki?curid=4397907" title="Musculus levator labii superioris alaeque nasi">
Musculus levator labii superioris alaeque nasi

De musculus levator labii superioris alaeque nasi is een spier die loopt aan de zijkant van de neus. Deze spier komt uit voort uit de spiermassa van de musculus orbicularis oculi, bij de processus frontalis van de bovenkaak en kent de neusvleugels, bovenlip, zij- en achteromtrek van het neusgat als aanhechtingsplaats. Deze spier trekt de bovenlip op en verwijdt de neusingang. De musculus levator labii superioris alaeque nasi wordt geïnnerveerd door de nervus facialis. 


</doc>
<doc id="4397967" url="https://nl.wikipedia.org/wiki?curid=4397967" title="Youyou Tu">
Youyou Tu

Youyou Tu (屠呦呦; 30 december 1930) is een Chinees wetenschapper. Zij kreeg in 2015 de Nobelprijs voor de Fysiologie of Geneeskunde voor haar ontdekking van artemisinine en dihydroartemisinine die als middel tegen malaria miljoenen levens gered hebben. Tu is de eerste Chinese vrouw die een Nobelprijs gewonnen heeft.

Door oude geschriften over traditionele Chinese kruidengeneeskunde zorgvuldig te bestuderen kwamen zij en haar team het werkzame bestanddeel van de zomeralsem ("Artemisia annua") op het spoor en ook de manier om het met koud water uit de plant te extraheren. Deze stof, artemisinine genaamd, bleek zeer effectief te zijn tegen malariaparasieten. In combinatie met ander medicijnen wordt artemisinine overal ingezet waar malaria voorkomt.

Voorzitter Mao Zedong gaf persoonlijk opdracht op 23 mei 1967 om het Project 523 te starten. Meer dan 500 Chinese geleerden zochten langs twee wegen naar een nieuw malaria geneesmiddel. De ene groep zocht via de moderne chemische route, de andere groep greep terug op de traditionele Chinese geneeswijzen, waarbij circa 2000 kruiden werden gescreend. De laatste groep, onder leiding van Youyou Tu, identificeerde "Artemisia annua" (Zomeralsem) als plant met de beste antimalaria-activiteit en de inhoudsstof artemisinine.


</doc>
<doc id="4398208" url="https://nl.wikipedia.org/wiki?curid=4398208" title="William C. Campbell (wetenschapper)">
William C. Campbell (wetenschapper)

William Cecil Campbell (Ramelton, 28 juni 1930) is een in Ierland geboren Amerikaans bioloog en parasitoloog. Hij is bekend voor ontdekkingen betreffende nieuwe geneeswijzen bij infecties veroorzaakt door parasitaire rondwormen. Hiervoor verkreeg hij samen met Satoshi Ōmura in 2015 de Nobelprijs voor de Fysiologie of Geneeskunde.

Campbell werd geboren in de Ierse plaats Ramelton als derde zoon van R.J. Campbell. Hij studeerde zoölogie aan Trinity College te Dublin, waarna hij naar de Verenigde Staten vertrok. Hij promoveerde in 1957 aan de Universiteit van Wisconsin-Madison. Van 1957 tot 1990 was hij verbonden aan het Merck Institute for Therapeutic Research, alwaar hij zijn belangrijkste werk verrichtte. Van 1984 tot 1990 was hij tevens Senior Scientist en directeur van Assay Research and Development. In 1962 verkreeg hij het Amerikaanse staatsburgerschap.

Voortbouwend op het werk van Ōmura ontdekte Campbell dat een component uit een van Ōmura's gekweekte bacteriën "Streptomyces avermitilis" uitermate efficiënt was tegen parasitaire wormen. Hij isoleerde de actieve stof avermectine, die na chemische aanpassing op de markt kwam als de ontwormingspil ivermectine. De pil werkt zowel tegen onchocerciase of rivierblindheid als tegen lymfatische filariasis, ook wel elefantiase of olifantsziekte genoemd. De behandeling met ivermectine, dat sinds 1977 gratis in Afrika wordt versterkt, is nu zo'n succes dat beide ziektes op het punt staan te worden uitgeroeid.


</doc>
<doc id="4398248" url="https://nl.wikipedia.org/wiki?curid=4398248" title="Brocacef Groep">
Brocacef Groep

Brocacef Groep NV, kortweg "Brocacef" is een groep van ondernemingen in de farmaceutische industrie. Het is ontstaan in 1970 na een fusie van Amsterdam Chemie Farmacie NV en Brocades Stheeman NV. Sinds 1995 is het bedrijf aangesloten bij Phoenix Group.

Onder de vlag van Brocacef vallen onder andere een groothandel voor farmaceutische producten en de apotheekketen BENU. In december 2014 maakte het bedrijf bekend Mediq Apotheken over te nemen.



</doc>
<doc id="4398557" url="https://nl.wikipedia.org/wiki?curid=4398557" title="Tomas Lindahl">
Tomas Lindahl

Tomas Robert Lindahl (Stockholm, 28 januari 1938) is een Zweeds arts die gespecialiseerd is in kankeronderzoek. In 2015 kreeg hij samen met Paul Modrich en Aziz Sancar de Nobelprijs voor Scheikunde voor hun mechanische studies van DNA-reparatie.

Lindahl werd geboren in Stockholm als zoon van Folke Robert Lindahl en Ethel Hulda Hultberg. Hij promoveerde in 1967 aan het Karolinska-instituut op de thesis ""On the structure and stability of nucleic acids in solution"". Als post-doc was hij werkzaam in de Verenigde Staten aan de Princeton-universiteit (1964-1967) en de Rockefeller-universiteit (1967-1969). Daarna keerde hij terug naar Zweden om in 1970 zijn mastergraad te behalen aan het Karolinska-instituut.

Van 1978 tot 1981 was hij hoogleraar Medische en Fysiologische Chemie aan de Universiteit van Göteborg. Sedert 1981 verricht hij onderzoek aan het London Research Institute en het Koninklijk Kankeronderzoekfonds (later "Cancer Research UK") in Londen. In 2009 ging hij met pensioen en is hij als emeritus groepsleider bij het Francis Crick Institute en emeritus directeur bij "Cancer Research UK", Clare Hall-laboratorium in Hertfordshire.

Eind jaren zestig deed Lindahl onderzoek aan RNA, een molecuul dat lijkt op DNA en dat ook genetische informatie bevat. Hij nam waar dat RNA bij verhitting veel sneller beschadigt dan aanvankelijk werd verwacht en ging onderzoeken of dit ook gold voor DNA – een molecuul waarvan wetenschappers vanuit gingen dat het zeer stabiel was. Via experimenten ontdekte hij dat DNA ook onderhevig is aan beschadiging en afbraak. Hij berekende dat er dagelijks duizenden keren ernstige schade ontstaat aan het DNA. Hij kwam hierdoor tot de conclusie dat levende cellen moesten beschikken over een mechanisme dat fouten in het DNA kan repareren. Dit inzicht vormde het begin van een compleet nieuw onderzoeksveld.

Vervolgens ging Lindahl op zoek naar de moleculaire componenten van dit herstelmechanisme. In 1974 publiceerde hij de ontdekking van een bacterieel enzym dat beschadigd cytosine kan herkennen en verwijderen uit DNA. Later ontdekte hij hoe dit enzym dit doet, namelijk via het mechanisme "base excision repair" (BER). Bij dit mechanisme spelen een aantal enzymen een rol. Het enzym "glycosylase" herkent en verwijdert het beschadigde cytosine-deel waarna het enzym "polymerase" ervoor zorgt dat er op de ontstane plaats een nieuw cytosine-deel in de DNA-streng wordt ingebracht. Dat dit proces ook in menselijke cellen plaatsvindt wist hij in 1996 aan te tonen.


</doc>
<doc id="4399231" url="https://nl.wikipedia.org/wiki?curid=4399231" title="Streptomyces avermitilis">
Streptomyces avermitilis

Streptomyces avermitilis is een bacterie uit het geslacht "Streptomyces". De bacterie wordt gebruikt om antihelmintica zoals ivermectine te maken.


</doc>
<doc id="4400973" url="https://nl.wikipedia.org/wiki?curid=4400973" title="Jan Smits (arts)">
Jan Smits (arts)

Jan Anthonie (Jan) Smits (Ouder-Amstel, 5 september 1864 – Riga, 24 oktober 1939), was een Nederlandse arts en officier van gezondheid.

Jan Smits werd geboren in Ouder-Amstel en volgde de Hogereburgerschool in Amsterdam. In dezelfde stad behaalde hij in 1891 het theoretisch geneeskundig examen aan de Universiteit van Amsterdam. Een jaar later werd hij bevorderd tot arts en ging hij een verbintenis aan met de landmacht, waardoor hij werd benoemd tot officier van gezondheid tweede klasse. 

In januari 1901 werd dr. Smits bevorderd tot officier van gezondheid eerste klasse. Om 1913 werd hem om gezondheidsredenen pensioen verleend. 

Ondanks zijn vervroegde pensioen was hij tijdens de Eerste Wereldoorlog lid van militaire keuringscommissies, chef-arts van de geïnterneerde Duitse krijgsgevangenen en van het hulpziekenhuis voor Serviërs van het Nederlandse Rode Kruis in Rotterdam. In december 1922 werd hem eervol ontslag verleend, waarna hij zich met Malwine Elisabeth Bührmann, zijn Baltenduitse echtgenote, in Riga vestigde. Na haar overlijden in 1930 keerde hij terug naar Den Haag, maar hij bleef regelmatig ook voor langere tijd terugkeren naar Riga, waar hij op 24 oktober 1939 overleed.

Hij ontving voor zijn bezigheden tijdens de Eerste Wereldoorlog de Medaille van het Rode Kruis van Pruisen in de IIe en IIIe klasse, de Servische Rode Kruismedaille, het Ereteken voor Verdienste voor het Rode Kruis van Oostenrijk en het Kruis van Verdienste van het Nederlandse Rode Kruis .


</doc>
<doc id="4401373" url="https://nl.wikipedia.org/wiki?curid=4401373" title="Coccidia">
Coccidia

Coccidia (Coccidiasina) zijn een subklasse van microscopische, sporenvormende, eencellige obligate intracellulaire parasieten die behoren tot de Conoidasida, een klasse binnen de stam Apicomplexa. Als obligaat intracellulaire parasieten moeten coccidia leven en reproduceren binnen een dierlijke cel. Coccidiosis parasieten infecteren de darmen van dieren, en zijn de grootste groep van apicomplexa protozoa.

Een besmetting met deze parasiet staat bekend als coccidiose. Deze aandoening wordt voornamelijk aangetroffen bij honden, en dan met name puppies vanwege hun nog onderontwikkelde immuunsysteem. De parasiet komt ook voor bij katten en kittens.


</doc>
<doc id="4401472" url="https://nl.wikipedia.org/wiki?curid=4401472" title="Conoidasida">
Conoidasida

Conoidasida is een klasse van parasitaire protisten. De klasse werd voor het eerst gedefinieerd in 1988 en omvat 2 subklassen: De coccidia en de gregarines. De Gregarines parasiteren doorgaans op ongewervelden, terwijl de coccidia parasiteren op gewervelden.

Alle leden uit de klasse hebben een complete, holle, afgeknotte conoid. Alle soorten binnen de klasse kunnen zowel ongeslachtelijk als gelachtelijk voortplanten. 



</doc>
<doc id="4402479" url="https://nl.wikipedia.org/wiki?curid=4402479" title="Karl Victor Hall">
Karl Victor Hall

Karl Victor Hall (Tromsø, 19 juni 1917 – Oslo, 29 december 2001) was een Noors chirurg. Hij was Professor Medicijnen afdeling chirurgie aan de Universiteit van Oslo en medisch consultant van het Rikshospitalet. Hij was de eerste chirurg die in Noorwegen een by-passoperatie uitvoerde, het is dan 1969. Hij is tevens samen met de Amerikaan Bob Kaster uitvinder en naamdrager in het Hall-Kasterventiel, een kunstmatig gefabriceerde hartklep, in 2015 bekend als de Medtronic-Hall-hartklep.

Hall werd geboren in het gezin van zakenman Karl Hall en zijn tweede vrouw Margit Victoria Løkke, beiden uit Tromsø. Zijn oom Johan Conrad Hall was dierenarts en oom Isak Hall was apotheker, diens dochter Pauline Hall zocht het in de muziek.


</doc>
<doc id="4402640" url="https://nl.wikipedia.org/wiki?curid=4402640" title="Mary Cover Jones">
Mary Cover Jones

Mary Cover Jones (Johnstown, 1 september 1896 - Santa Barbara, 22 juli 1987) was een Amerikaanse psychologe. Ze was in de eerste plaats bekend door haar samenwerking met John Broadus Watson in de behandeling van Peter, een jongetje met angstproblemen. Hierdoor werd ze een pionier van de gedragstherapie en ook wel de "moeder van de gedragstherapie" genoemd. Ook later leverde ze nog belangrijke bijdragen aan de ontwikkelingspsychologie.

Haar eigenlijke naam was Mary Cover. Ze groeide op in Johnstown. Haar hogere studies volgde ze van 1915 tot 1919 aan het Vassar College in New York. Ze was er erg geëngageerd en werd voorzitster van de ""Socialist Club""; ze schreef er onder meer een paper over de geschiedenis van het socialisme. Ze beschouwde zichzelf vooral als een pacifiste. Mary Cover werd een vriendin van haar jaargenote Rosalie Rayner. Deze laatste ging in 1919 verder studeren aan de Johns Hopkins-universiteit en werd er assistente van John Broadus Watson. Mary Cover volgde op aanraden van haar vriendin een lezing van Watson in New York en was hiervan erg onder de indruk. Omdat haar broer aan de Columbia-universiteit studeerde, vervolgde Cover ook daar haar studies. Ze studeerde psychologie en werd assistente van Robert S. Woodworth. In 1920 behaalde ze er haar masters diploma.

In 1919 leerde ze Harold Jones kennen en in 1920 trouwden ze. Sindsdien nam ze de naam Mary Cover Jones aan. Onder deze naam verschenen al haar publicaties. Beiden werkten toen nog aan hun doctoraat. Mary Cover Jones behaalde haar doctoraatstitel in 1926. Intussen had ze reeds twee kinderen gekregen. In 1927 verhuisden ze naar Californië, waar haar man een job was aangeboden.

Vanaf 1927 ging Mary Cover Jones aan de slag als onderzoeksassistente bij de Universiteit van Californië - Berkeley. In 1952 werd ze er assistent-professor en in 1959 professor.

Haar man overleed in 1960 aan een hartaanval. Hierna ging ze nog datzelfde jaar op emeritaat, maar bleef nog actief betrokken bij het departement onderwijs van Berkeley. Na haar emeritaat ging ze gedurende vijf jaar aan de slag bij het ""Institute for the Study of Human Problems"" aan de Stanford-universiteit. Ook nadien bleef ze er nog werken.

In 1987 overleed ze op 90-jarige leeftijd.

Haar eerste grote prestatie was haar doctoraatsonderzoek. Dit werd begeleid door John Watson; zijn naam werd nergens officieel vermeld omdat hij ontslagen was van de Johns Hopkins-universiteit omwille van zijn relatie met Rosalie Rayner. In 1924 verschenen de eerste twee artikels van Cover Jones: ""The elimination of children's fears"" en ""A laboratory study of fear: The case of Peter"". In het eerste artikel beschreef ze reacties van kinderen van 3 maanden oud tot 7 jaar op het alleen gelaten worden, in een donkere kamer verblijven, het bij andere kinderen zijn die angstreacties vertonen, het tonen van verschillende dieren, enz. Vervolgens werden bij kinderen die angstig reageerden verschillende methoden uitgetest om de angst uit te verhelpen: afleiding, verbale instructies, enz. Alleen rechtstreekse contraconditionering van de angst uitlokkende stimulus met een andere, aangenamere stimulus had effect, evenals sociale imitatie, waarbij het kind bij een ander, niet angstig kind werd geplaatst. Het tweede artikel illustreert deze methoden bij de driejarige Peter (het onderzoek begon op de leeftijd van 2 jaar en 10 maanden), die angst had voor een witte rat, een konijn en andere harige voorwerpen. Dit artikel maakte haar de voorloopster van de gedragstherapie. Ze gebruikte aspecten van vooral klassieke conditionering, als operante conditionering en modeling. Het onderzoek was uitdrukkelijk een vervolg op het Little-Albert-experiment, waarin de conditionering van angst bij een kind werd onderzocht. Cover Jones ging na hoe deze angst kon ongedaan gemaakt worden. Ze was hiermee de eerste die wetenschappelijk onderzochte leertheorieën toepaste in de behandeling van mensen. Joseph Wolpe herkende in haar werk de systematische desensitisatie en vereerde haar in 1974 met de titel "moeder van de gedragstherapie". Omdat het werk met Peter een gevalsstudie was, werd het niet aanvaard voor haar doctoraatsthesis. Op aangeven van Watson onderzocht ze hiervoor de ontwikkeling van verschillende gedragspatronen bij meer dan 200 jonge kinderen.

Hoewel haar eerste onderzoeken belangrijk zijn in de geschiedenis van de gedragstherapie, kregen ze in eerste instantie weinig reactie en navolging. Cover Jones was hierdoor zo ontgoocheld dat ze deze onderzoekslijn stopzette en zich volledig ging toeleggen op de ontwikkelingspsychologie. Haar werk met de kleine Peter is sinds de jaren 1960 wel de meest geciteerde van haar publicaties.

De ontwikkeling van kinderen bleef het thema waarmee ze tijdens haar verdere leven aan de slag ging en waarover ze verder publiceerde. Ze was actief betrokken bij drie belangrijke longitudinale onderzoeken: de Guidance Study, die in 1928 startte onder leiding van Jean Macfarlane, de Berkeley Growth Study, die eveneens in 1928 startte onder leiding van Nancy Bailey en Lotta Wolff en vooral de Oakland Growth Study, die in 1932 startte onder leiding van haar man Harold Jones en Herbert Stolz. De drie onderzoeken liepen bijzonder lange tijd, tot meer dan 60 jaar. Na de dood van haar man werkte ze gedurende vijf jaar intensief rond het thema alcoholproblemen aan de Stanford-universiteit. Ze vond onder meer een verband tussen het drinkpatroon van mannen van in de 40 jaar en persoonlijkheidskenmerken in hun jeugd. Met veel van haar proefpersonen onderhield ze langdurig zeer goede contacten. Meer dan 150 van hen waren aanwezig op een herdenkingsviering voor haar in september 1987 in de Universiteit van Californië - Berkeley.

Mary Cover Jones publiceerde meer dan 100 artikels, hoofdstukken en monografieën. In 1952 maakte ze samen met haar man de eerste educatieve televisiereeks over kinderpsychologie.

Naast de erkenning als "moeder van de gedragstherapie" kreeg ze in 1968 de G. Stanley Hall Award van de American Psychological Association voor haar bijdragen in de ontwikkelingspsychologie.


</doc>
<doc id="4402902" url="https://nl.wikipedia.org/wiki?curid=4402902" title="Stratum lucidum">
Stratum lucidum

Het stratum lucidum (Latijn: 'heldere laag' of 'doorzichtige laag') is een deel van de epidermis. Deze laag bestaat uit afgeplatte, dicht opeengepakte cellen gevuld met keratine.

Het stratum lucidum is vooral terug te vinden op de handpalm en de voetzool, het dient vooral als extra bescherming.

Het ligt tussen het stratum corneum en het stratum granulosum.


</doc>
<doc id="4403839" url="https://nl.wikipedia.org/wiki?curid=4403839" title="Ibn Zuhr">
Ibn Zuhr

Ibn Zuhr, ook wel bekend onder de verwesterde naam Avenzoar, was een Arabische psycholoog en chirurg. Hij wordt gezien als een van de beste chirurgen uit zijn tijd, en had een band met Averoes en Ibn Tufail. Hij is in 1094 geboren in Sevilla (Andalusië in het hedendaagse Spanje) en daar ook overleden, in 1162.

Zijn volledige naam is Abū-Marwān ʻAbd al-Malik ibn Abī al-ʻAlāʼ Ibn Zuhr (أبو مروان عبد الملك بن أبي العلاء بن زهر). Zijn Latijnse namen waren Avenzoar, Abumeron, Abhomeron, Alomehon en Abhomjeron.

Ibn Zuhr behoort tot de stam van de Banu Zuhr van Arabische origine, die voor zes generaties lang bestond uit psychologen, juristen, poëten, vizieren, rechters en vroedvrouwen.

Hij werd in het bijzonder bekend geworden vanwege zijn wetenschappelijke, empirische benadering van de geneeskunde. Zijn belangrijkste werk: "Al-Taysīr fil-Mudāwāt wal-Tadbīr" ("Het boek van vereenvoudiging van behandeling en dieet"), werd vertaald in het Latijn en Hebreeuws en had grote invloed op de toenmalige chirurgie. Ibn Zuhr verbeterde ook medische kennis door specifieke ziekten en hun behandeling te beschrijven. Ibn Zuhr verrichtte dierproeven, onder andere door voor het eerst een experimentele tracheotomie op een geit te doen. Men gaat ervan uit dat hij ook de eerste was die een wetenschappelijke beschrijving gaf van bezoarstenen Hij was vermoedelijk ook de eerste persoon die de schurftmijt aanwees als oorzaak van schurft, waarmee hij een aanzet gaf tot de ontwikkeling van de microbiologie.


</doc>
