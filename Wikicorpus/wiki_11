<doc id="391417" url="https://nl.wikipedia.org/wiki?curid=391417" title="Henry Heimlich">
Henry Heimlich

Henry Judah Heimlich (Wilmington, 3 februari 1920 – Cincinnati, 17 december 2016) was een Amerikaans arts die vooral bekend is geworden door de naar hem genoemde heimlichmanoeuvre om een verstikkend obstakel uit de bovenste luchtwegen te verwijderen. Zijn latere claims dat aids, kanker en de ziekte van Lyme te genezen zouden zijn met behulp van met malaria besmet bloed zijn bijzonder controversieel. Net als zijn claims dat de heimlichmanoeuvre kan worden toegepast om drenkelingen te redden, astma-aanvallen te stoppen en cystische fibrose te genezen. In 2016 kwam hij in het nieuws, omdat hij op 96-jarige leeftijd een vrouw met deze techniek het leven gered zou hebben.

In 2002 begon zijn zoon Peter Heimlich samen met zijn vrouw een onderzoek naar de carrière van zijn vader. Zij ontdekten dat Henry Heimlich casussen vervalste om de indruk te wekken dat de heimlichmanoeuvre met succes kon worden toegepast op drenkelingen. Daarnaast vonden zij aanwijzingen dat niet Henry Heimlich de bedenker is van wat nu bekendstaat als de heimlichmanoeuvre.



</doc>
<doc id="391552" url="https://nl.wikipedia.org/wiki?curid=391552" title="Roe vs. Wade">
Roe vs. Wade

Roe vs. Wade is een arrest van het Amerikaanse Hooggerechtshof uit 1973, waarin dit hof een oordeel uitsprak over de toenmalige abortuswetgeving in de Verenigde Staten. Het hof oordeelde dat de meeste wetten die de praktijk van abortus verboden of hiervoor restricties oplegden ongrondwettelijk waren, omdat het hof oordeelde dat het 'recht op abortus' besloten lag in het grondwettelijke 'recht op privacy'. Met dit arrest werd de toenmalige wetgeving van de verschillende staten opgeheven. Het is een van de meest controversiële uitspraken geweest uit de geschiedenis van het Amerikaans Hooggerechtshof.

Jane Roe (een alias voor Norma McCorvey) was een alleenstaande vrouw uit Dallas. Henry Wade was de openbare aanklager van Dallas County. De zaak kwam naar voren in maart 1970 op aansporen van Sarah Weddington, een jonge advocate uit Austin, die van oordeel was dat de toen vigerende abortuswetgeving in Texas ongrondwettelijk was in de zin dat ze een aanslag betekende op de privacyrechten van de vrouw. 

In deze zaak is het opmerkelijk dat Jane Roe, wier echte naam Norma McCorvey is, ondertussen in de jaren 1990 een boegbeeld is geworden van de pro-life-beweging. De toen 43-jarige McCorvey was 'tot inkeer gekomen' na een documentaire over abortus. Ze heeft het 'licht' gezien, naar eigen zeggen, vriendschap gesloten met de evangelische dominee Philip Benham en haar verhouding met de 40-jarige Connie Gonzales verbroken. Sterker nog, ze heeft actief meegedaan in een betoging tegen abortus, euthanasie en het homohuwelijk.




</doc>
<doc id="391888" url="https://nl.wikipedia.org/wiki?curid=391888" title="Ventrikel (hart)">
Ventrikel (hart)

De ventrikels of hartkamers zijn de holten in het hart waarmee door samentrekking van de hartspier het bloed de slagaders in gestuwd wordt. De linkerventrikel stuwt zuurstofrijk en koolstofdioxidearm bloed het lichaam in en is verantwoordelijk voor de bovendruk zoals die met een bloeddrukmeter gemeten wordt. De rechterventrikel stuwt zuurstofarm en koolstofdioxiderijk bloed naar de longen.

Als de ventrikels samentrekken (systole) zijn de kleppen tussen atria en ventrikels gesloten, (zodat het bloed niet teruggepompt wordt) en de kleppen naar de longslagader en de aorta open. Als de ventrikels ontspannen en zich vullen (diastole) is dat juist andersom.


</doc>
<doc id="392058" url="https://nl.wikipedia.org/wiki?curid=392058" title="Drospirenon">
Drospirenon

Drospirenon is een onderdeel van een anticonceptiepil die in 2001 op de markt gekomen is. Het wordt als Yasmin en YAZ 24+4 in de vorm van een combinatiepil op basis van het progestageen hormoon drospirenon in een dosis van 3 mg, en ethinylestradiol in een dosering van respectievelijk 0,030 en 0,020 mg, op de markt gebracht.

Yasmin blijkt na onderzoek naast de beoogde werking als anticonceptivum een aantal opvallende eigenschappen te hebben.

Ten opzichte van andere orale anticonceptiva blijken drospirenonbevattende anticonceptiva een significant verhoogd relatief risico te hebben op veneuze thombo-embolie. Vooral bij jonge vrouwen wordt het product sterk ontraden.

In de VS betaalde de firma Bayer in april 2012 aan 500 slachtoffers gemiddeld 220.000 dollar per persoon. Ook wordt de bijsluiter aangepast om gebruikers te wijzen op het verhoogd tromboserisico.


</doc>
<doc id="392294" url="https://nl.wikipedia.org/wiki?curid=392294" title="Roger Lallemand">
Roger Lallemand

Roger Lallemand (Quevaucamps, 17 januari 1932 – Sint-Gillis, 20 oktober 2016) was een Belgisch politicus voor de Parti Socialiste (PS). Zijn naam is verbonden aan het wetsvoorstel Lallemand-Herman-Michielsen om abortus provocatus onder bepaalde voorwaarden niet meer strafbaar te maken.

Als doctor in de rechten en licentiaat in de Romaanse filologie aan de Université Libre de Bruxelles (ULB) werd hij beroepshalve advocaat aan de balie van Brussel. In 1971-1972 was hij voorzitter van de Conferentie van de Jonge Balie in Brussel. 

Van 1970 tot 1973 was hij directeur van het Centre de sociologie de la littérature aan de ULB. Van 1970 tot 1973 en van 1994 tot 2002 was hij lid van de raad van bestuur van de ULB.

Voor de PS zetelde hij lange tijd in de Belgische Senaat. Van 1979 tot 1985 was hij er gecoöpteerd senator en van 1985 tot 1999 rechtstreeks gekozen senator. Hierdoor zetelde hij van 1985 tot 1991 automatisch ook in de Raad van de Franse Gemeenschap. In de Senaat was hij van 1985 tot 1991 voorzitter van de PS-fractie. Dit mandaat werd onderbroken toen hij van maart tot mei 1988 voorzitter van de Belgische Senaat was. Tevens was hij van 1983 tot 2006 gemeenteraadslid van Elsene.

Op 3 april 1990 werd zijn wetsvoorstel dat hij in de Senaat samen met Lucienne Herman-Michielsens indiende, om abortus provocatus onder bepaalde voorwaarden niet meer strafbaar te maken, door het Belgische parlement bij wisselmeerderheid goedgekeurd. Deze wet wijzigde de artikelen 348, 350, 351 en 352 van het Strafwetboek (Titel VII, Hoofdstuk I) en hief artikel 353 op en is een van de minst restrictieve abortuswetgevingen van de wereld.

Vanaf 1999 was hij erevoorzitter van de senaat en in 2002 werd hij benoemd tot minister van Staat.

Hij was lid van de Brusselse loge Les Amis Philanthropes van het Grootoosten van België en bevriend met Jean-Paul Sartre en Simone de Beauvoir. Hij trad op als advocaat in processen tegen Régis Debray en Willy Peers.

In 2013 kwam aan het licht dat Lallemand cliënt was bij de Zwitserse bank HSBC, een instelling die Belgen hielp belastingen te ontwijken en hun vermogen uit het zicht van de fiscus te houden.



</doc>
<doc id="392330" url="https://nl.wikipedia.org/wiki?curid=392330" title="Luc Beaucourt">
Luc Beaucourt

Luc Eduard Alfons Beaucourt (28 maart 1948) is een voormalig urgentiearts van het Universitair Ziekenhuis Antwerpen (UZA). In Vlaanderen werd hij vooral bekend door zijn schokkende campagnes tegen weekendongevallen.

In 1999 was hij kandidaat Europees Parlementslid voor de CVP en in 2000 werd hij CVP-gemeenteraadslid in Kontich. Begin 2001 kondigde hij aan dat hij de nationale politiek verliet om crisismanager te worden bij B-FAST, het Belgisch medisch interventieteam voor buitenlandse rampen.

In 2003 was hij kandidaat voor de Kamer VLD zonder te willen zetelen. In 2004 was hij kandidaat Vlaams en Europees parlementslid VLD.

Nadat Myanmar in mei 2008 getroffen was door een cycloon lanceerde Luc Beaucourt 'Help Myanmar', een medisch-humanitaire missie naar het land. Met een team van 23 hulpverleners uit onder meer het Universitair Ziekenhuis Antwerpen ging hij er basisgezondheidszorg verstrekken en een vaccinatieprogramma opstarten.

Ook in 2010 nadat het eiland Haïti getroffen was door een zware aardbeving hielp Luc Beaucourt mee aan het leidinggeven van een medische missie in het land.

Op dinsdag 17 maart 2009 werd Beaucourt betrapt op een snelheid van 186 km per uur op de E34, zijn rijbewijs werd onmiddellijk voor vijftien dagen ingetrokken.
"Ik schaam me diep, maar ik kan de klok niet terugdraaien. Ik was me er niet van bewust dat ik zo snel reed", aldus Beaucourt.

Beaucourt maakte ook bekend dat hij overstapte van VLD naar LDD, de derde politieke partij al waar Beaucourt lid van werd. Amper een dag later maakt hij bekend dan toch geen kandidaat te zullen zijn voor de verkiezingen van juni 2009.

Eind september 2009 publiceerde Luc Beaucourt zijn autobiografie, met als titel 'Dokter 100%'. Het boek verscheen bij Witsand Uitgevers.

In 2013 ging Beaucourt met pensioen. In maart 2014 kreeg Beaucourt het ereteken van Officier in de Leopoldsorde uitgereikt door vicepremier Alexander De Croo.


</doc>
<doc id="392368" url="https://nl.wikipedia.org/wiki?curid=392368" title="Orthopantomogram">
Orthopantomogram

Een orthopantomogram (in de kaakchirurgie en tandheelkunde OPT, in de radiologie OPG geheten) is een röntgenfoto van de gehele kaak, inclusief de kaakgewrichten, die zo wordt genomen dat alle tanden en kiezen daarop te zien zijn. Zowel de röntgengevoelige plaat als het röntgenapparaat draaien om het hoofd van de patiënt. Het hoofd van de patiënt wordt daarom gefixeerd.


</doc>
<doc id="393722" url="https://nl.wikipedia.org/wiki?curid=393722" title="Handpalm">
Handpalm

Een handpalm (Latijn: "palma" of "vola") is de binnenkant van een hand. Als iemand angstig of nerveus is, is de handpalm meestal bezweet.

De handpalm heeft lijnen. Volgens de handlijnkunde en waarzeggers zegt zo'n lijn iets over de persoon zelf, bijvoorbeeld over de emoties, gezondheid enzovoorts. Handpalmen worden daarom vaak 'gelezen' door waarzeggers.

De middelste lijn in de schrijfhand is de levenslijn.


</doc>
<doc id="393920" url="https://nl.wikipedia.org/wiki?curid=393920" title="Franz Hartmann">
Franz Hartmann

Franz Hartmann (Donauwörth, 22 november 1838 – Kempten im Allgäu, 7 augustus 1912) was een Duits-Amerikaans dokter, theosoof, Vrijmetselaar, Rozenkruiser en occultist.

Hartmann studeerde geneeskunde en in 1859 meldde hij zich als vrijwilliger bij de Beierse artillerie. Een jaar later verliet hij het leger en hervatte, aan de "Ludwig-Maximilians Universität" in München, zijn studies om apotheker te worden.
In 1865 emigreerde hij naar Amerika. Hij werd Amerikaans staatsburger en ging aan de slag als rondreizend dokter in verschillende steden. Korte tijd werkte hij ook als lijkschouwer in Georgetown, Colorado.

Tijdens zijn rondreizen bezocht hij verschillende Indiaanse stammen en bestudeerde hun cultuur. Zijn interesse in spiritisme werd gewekt en hij werd actief in de spiritisten kringen in New Orleans.

In 1882 werd hij lid van de Theosophical Society. Een jaar later nodigde Kolonel Henry Steel Olcott hem uit op het Theosofisch Hoofdkwartier in Adyar, India.
Hartmann werd aangesteld als voorzitter van de Raad van Bestuur en tijdens zijn verblijf in Adyar ontving hij meerdere, persoonlijke brieven van de Mahatma’s.

In december 1884 vertrokken Helena Blavatsky en Olcott naar Europa. Richard Hodgson, een afgevaardigde van de Society for Psychical Research kwam naar Adyar. Hij had de opdracht om de occulte verschijnselen verbonden met de Theosophical Society te onderzoeken. Het rapport was vernietigend voor Blavatsky en Hartmann raakte erg betrokken in de interne politiek die daarvan het gevolg was.

Hartmann verliet het hoofdkwartier van de Theosophical Society in 1885 en keerde naar Beieren terug. Hier ontmoette hij Carl Kellner. Samen werkten zij aan de ontwikkeling van een nieuwe inhalatietherapie voor tuberculosepatiënten. Nabij Salzburg richtte hij een sanatorium op om deze nieuwe techniek te kunnen toedienen.
Hij werd meer en meer betrokken bij de Weense Theosofische kring rond Friedrich Eckstein. Daar komt hij in contact met Theodor Reuss. Tevens komt hij in contact met een oude wever die beweerde een, in rechte lijn, geïnitieerde Rozenkruiser te zijn. Hartmann wordt zijn volgeling en richtte de Orde van het Esoterische Rozenkruis op.
In 1902 kregen Reuss en Hartmann volmacht van John Yarker om een Sovereign Sanctuary voor de Masonic Rites of Memphis and Mizraim op te richten in Duitsland. Tevens richtten zij een Duitse "Grand Orient for the Cernau Council Scottish Rite" op. Hartmann was heel actief in beide verenigingen.
In 1906 werden de twee organisaties samenbracht in een nieuwe organisatie. Carl Kellner, Theodor Reuss, Henry Klein, Charles Detré en Hartmann richtten de Kellners Ordo Templi Orientis op. Hartmann kreeg de titel van "Honorary Grand Master of the Sovereign Sanctuary".
Tijdens zijn studies geneeskunde in Duitsland, kwam Hartmann in contact met het Martinisme. Hij werd ingewijd door Franz von Baader, Deze inwijding werd later erkend door Theodor Reuss and Charles Detré. Toen von Baader stierf, was Hartmann 4 jaar oud. Als hij dus werkelijk deze filiatie zou hebben, dan is er wellicht een tussenpersoon geweest.
Hartmann schreef ook vele werken over occultisme.



</doc>
<doc id="393930" url="https://nl.wikipedia.org/wiki?curid=393930" title="Rins">
Rins

Rins is een complexe smaak die wordt ervaren als licht zuur, heel licht bitter en enigszins zoet. Het woord wordt vooral gebruikt in de combinatie "Rinse appelstroop", een stroop van appels en suikerbieten. Die bieten zorgen voor het zoete en bittere en verlichten het zure van de appel.


</doc>
<doc id="394628" url="https://nl.wikipedia.org/wiki?curid=394628" title="Beademing">
Beademing

Beademing is het proces waarbij mensen die niet voldoende zelfstandig kunnen ademen lucht krijgen via een externe kracht (mond-op-mond of via een machine).

Bij machinale beademing is de betreffende patiënt aangesloten op een beademingsapparaat via één of twee slangen. De slangen zijn verbonden met een mondkapje of een zogenaamde tube die de luchtweg ingaat. Om deze tube zit een ronde opblaasbare ring (cuff) die ervoor zorgt dat de luchtweg luchtdicht is afgesloten, zodat er geen lucht kan ontsnappen via de mond/keelholte. Beademing wordt toegepast als de ademhaling en/of zuurstof- en koolstofdioxideuitwisseling in de longen niet voldoende is. Als dit het geval is krijgen cellen in het lichaam te weinig zuurstof aangeboden en kan weefsel afsterven.

Er wordt onderscheid gemaakt tussen non-invasieve en invasieve beademing. In het eerste geval draagt de patiënt een masker om zijn neus en mond, waarmee de luchtslangen zijn verbonden aan de beademingsmachine. In het tweede geval wordt een buisje (een endotracheale tube) in de bovenste luchtwegen gebracht dat luchtdicht wordt afgesloten met een opblaasbare afsluiting om de buis, zodat er geen lucht kan ontsnappen. Deze buis wordt tussen de stembanden door geschoven, een geïntubeerde patiënt kan dus niet praten. Soms wordt er van buiten een snede in de luchtwegen gemaakt om de luchtslangen aan te sluiten. Dit wordt tracheotomie of tracheostomie genoemd en wordt vooral toegepast om het risico op luchtweginfecties te verkleinen bij patiënten die langere tijd beademd moeten worden. Een ander voordeel van een tracheostomie is het feit dat de patiënt kan praten.

Voorbeelden van ziekten waarbij kunstmatige beademing nodig is, zijn onder andere COPD, longemfyseem en cor pulmonale. Uiteraard wordt beademing ook vaak gegeven tijdens narcose bij operatieve ingrepen, omdat daarbij de ademhaling kunstmatig onderdrukt wordt.



</doc>
<doc id="394930" url="https://nl.wikipedia.org/wiki?curid=394930" title="Blond">
Blond

Blond is de aanduiding voor een aantal lichte haarkleurvarianten die van origine in het bijzonder voorkomen in de gematigde klimaatzones. Als zodanige varianten kunnen onderscheiden worden:

Over de herkomst en de oorspronkelijke betekenis van het woord blond bestaat geen duidelijkheid.

Het percentage mensen met blond haar is wereldwijd gezien naar schatting minder dan vijf. Tot voor kort dacht men dat blond alleen in Europa voorkwam, met name boven de lijn die ruwweg loopt van de Britse Eilanden over het Noorden van Nederland, Duitsland en Polen naar de Kaukasus. Vooral in Noord Europa is blond wijdverbreid, met percentages van boven de 80. In Nederland was in de provincie Groningen het geschatte aandeel blondharigen in 1937 met 81% het hoogst.

Buiten het hierboven genoemde gebied heeft onderzoek uit 2012 aangetoond dat ook in Oceanië de haarkleur blond van oorsprong voorkomt, onder meer op de Salomonseilanden.

Blond haar wordt met het ouder worden steeds donkerder. Is een groot percentage van de kleuters in Nederland bijvoorbeeld nog medium-blond of witblond, in de puberjaren is dat doorgaans medium-blond dan wel donkerblond, waarna lichte tinten uit het haar blijven afnemen met de jaren. Bij mensen met een oranjeblonde haarkleur verloopt dit proces ongeveer hetzelfde maar meestal wel iets langzamer. Zij worden meestal eerst goudblond. Naar men zegt worden blondharigen op latere leeftijd overigens ook eerder grijs vergeleken met mensen met een andere haarkleur.

In het mode- en lifestyleblad "Vogue" verklaarde de hoogleraar genetica Steve Jones van de Universiteit van Londen in 1996 dat het 'blonde gen' naar verwachting zal verdwijnen. Met het "blonde gen" wordt het gen bedoeld, dat ervoor zorgt, dat haar blond is. Door de sterk vergrote mobiliteit van mensen zou het aantal tot voortplanting leidende contacten van blondharigen met donkerharigen zo sterk zijn vergroot dat het 'donkere-haar gen' - dat veelal domineert, het 'blonde gen' verdringt. Zijn werk inspireerde anderen die eveneens het uitsterven van blonde mensen voorspellen.

In 2002 publiceerde de BBC een artikel over een Duits onderzoek waaruit zou blijken dat blonde mensen in 200 jaar zouden uitsterven. Later bleek dit onderzoek een hoax te zijn. Desondanks werd het in 2006 wederom genoemd en door de Engelse dermatoloog Jonathan Rees op grond van populatiegenetische argumenten weerlegd, in de The Sunday Times.

Ook eerder was het 'uitsterven' van blondharigen voorspeld, maar door het belang van seksuele selectie kunnen de relevante genen mogelijk lang in de populatie blijven bestaan.

Japans onderzoek stelde vrij recentelijk aanwijzingen gevonden te hebben, dat de speciale mutatie van het haarkleurgen MC1R die de blonde kleur veroorzaakt, niet ouder geweest kan zijn dan zo'n 11.000 jaar. In Europa bestaat daarbij een opmerkelijke genetische variatie van het gen met zeven verschillende basistypen. Dit leverde voor de heersende 'Out of Africa'-theorie van de menselijke evolutie, die onder andere stelt dat de moderne mens enkele tienduizenden jaren geleden vanuit het zuiden naar Europa gemigreerd is, de vraag op, hoe in een zo korte tijd een zo verregaande evolutionaire verandering plaatsgehad zou kunnen hebben. De alternatieve multiregionale theorie die veronderstelt dat er menging heeft plaatsgevonden met al honderdduizenden jaren aanwezige populaties Neanderthalers, stelt die vraag niet.

Bio-antropoloog Peter Frost kwam in een publicatie uit 2006 in "Evolution And Human Behavior" tot de theorie, dat er een mannentekort ontstond aan het eind van de laatste ijstijd doordat de jacht vanwege de snel veranderende omstandigheden gevaarlijker werd. De concurrentie tussen de vrouwen over de beschikbare mannen zou daardoor verhevigd zijn. Uit veel ouder psychologisch onderzoek zou men kunnen concluderen dat het verkiezen van een blonde haarkleur een aangeboren constante is van de menselijke psychologie en dit blonde vrouwen in de ogen van mannen aantrekkelijker maakt. Een mutatie zou zich dus door deze selectiedruk snel over de in die tijd vermoedelijk zeer kleine populatie mensen in Europa hebben kunnen verspreiden.

In mei 2012 is in Science een studie verschenen die aantoont dat een mutatie van TYRP1 de blonde kleur veroorzaakt bij inwoners op de Salomonseilanden. De frequentie ligt daar tussen de 5 en 10 procent. Eerder nam men aan dat de haarkleur blond in Oceanië het resultaat was van de Europese ontdekkingsreizigers, handelaars en anderen die daar in de vorige eeuwen een bezoek brachten. De eilanders zelf gaven een aantal alternatieve verklaringen voor het blonde haar, zoals blootstelling aan de zon, of een dieet rijk aan vis.
Nu aangetoond is dat het gaat om een mutatie die niet in Europa voorkomt, is duidelijk dat de blonde haarkleur op minstens twee plaatsen onafhankelijk van elkaar is ontstaan.



</doc>
<doc id="394977" url="https://nl.wikipedia.org/wiki?curid=394977" title="Voetbalknie">
Voetbalknie

Een voetbalknie is een veel voorkomende en pijnlijke blessure bij voetbal. Deze kan bijvoorbeeld ontstaan wanneer een voetballer plotseling een draai met zijn lichaam maakt terwijl zijn onderbeen blijft staan. (Een voetbalschoen heeft namelijk door de noppen veel grip op het veld). Hierdoor ontstaat een wringkracht in het kniegewricht en kan de meniscus scheuren. Een voetbalknie is een scheur in de binnen of buitenmeniscus. Deze binnen- en buitenmeniscus maken onderdeel uit van de knie.


</doc>
<doc id="395607" url="https://nl.wikipedia.org/wiki?curid=395607" title="Bloedregenalg">
Bloedregenalg

De bloedregenalg ("Haematococcus pluvialis") is een eencellige alg, behorend tot de groene algen, die een cyste, een aplanospore, vormt in moeilijke omstandigheden. Deze cyste bevat veel astaxanthine, die de alg een opvallend rode kleur geeft. Tijdelijke waterbekkens kunnen door de aanwezigheid van deze alg een opvallend rode korst langs de randen krijgen.



</doc>
<doc id="397235" url="https://nl.wikipedia.org/wiki?curid=397235" title="Mathias de Lobel">
Mathias de Lobel

Matthias De L'Obel (Rijsel, 1538 - Londen, 3 maart 1616), ook Lobelius genoemd, was een Vlaams plantkundige en arts.

Zijn grootste verdiensten en grote faam liggen op het gebied van de genees-, plant-, kruid- en artsenijkunde. Hij studeerde te Leuven en Parijs en verbleef onder andere langdurig te Padua, Montpellier en Engeland. Samen met Dodoens en Clusius maakte hij deel uit van het 'grote botanische driespan' in de 16de eeuw. 

In de eerste plaats was hij toch geneesheer. Zijn grote belangstelling voor de plantkunde bracht hem op de meest beroemde wetenschapscentra van Europa. Zo was hij onder andere op reis in Duitsland, Italië, Frankrijk en Engeland. Het grootste deel van 1564 verbleef hij Padua, waar hij contact had met de meeste vooraanstaande botanici van zijn tijd. In Montpellier woonde hij anderhalf jaar bij de grote geleerde Rondelius, waar hij ook de geneesheer en plantkundige Peter Pena ontmoette, die zijn reis en studiegenoot werd. Hij verbleef met hem van 1566 tot 1571 in Engeland, waar zij werkten aan een gezamenlijk herbarium. Zij volgden hierbij een welbepaalde methode, nl. die planten groeperen die naar hun uiterlijk verschijning het meest op elkaar gelijken, bv. grassen, graangewassen enz. Zij beschreven de planten met hun krachten, hun werkingen en hun nut, waarbij zij onder anderen verwezen naar Dodoens, Fuchs, Mathiolus e.a. In 1570 verscheen hun 'Stirpium Adversaria Nova' te Londen bij Thomas Purfoot. Van 1571 tot 1587 verbleef Lobelius te Antwerpen, Middelburg en Delft, waar hij de geneeskunde beoefende. Dat hij als arts een grote faam genoot blijkt uit zijn functie van lijfarts en raadsheer van Willem van Oranje (1577-1584). 

Tussen 1580 en 1585 verbleef Lobelius meermaals te Mechelen en te Brussel bij bekende medici en plantkundigen, onder anderen Rembert Dodoens. Hij werd vooral bekend door zijn werk "Kruydtboeck oft Beschrijvinghe van allerleye Ghewassen, Kruyderen, Hesteren ende Gheboomten", dat hij samen met Christoffel Plantijn in 1581 uitgaf. Zijn algemeen grote kennis van het plantenrijk stelde hem in staat het systematisch werk van zijn voorgangers aanzienlijk te verbeteren. Door deze grote verbeteringen en zijn systematische classificatie werd zijn werk een mijlpaal in de geschiedenis van de plantensystematiek. Van 1585 tot 1596 was hij stadsmedicijn van Middelburg, waar hij op de Groentemarkt woonde. 

Later werd hij, wegens zijn prestaties en omdat het intellectuele klimaat in Vlaanderen na de val van Antwerpen in 1585 verslechterde, benoemd tot lijfarts van Jacobus I van Engeland. Hij verwierf er de eretitel van Koninklijk Botanograaf. Twee van zijn schoonzoons werden in 1604 beëdigd als Apotheker van de Engelse koning en koningin. Op 3 maart 1616 overleed Lobelius op 78-jarige leeftijd in Engeland, waar hij begraven werd in de sint-Donisiuskerk te Londen.
Het plantengeslacht "Lobelia" is door Carl Linnaeus naar hem vernoemd.



</doc>
<doc id="398035" url="https://nl.wikipedia.org/wiki?curid=398035" title="Zalf">
Zalf

Een zalf (Latijn: "unguentum") is een halfvast dermaticum dat bestaat uit één fase. In de farmacie wordt een onderscheid gemaakt tussen een zalf en een crème. Een crème bestaat in tegenstelling tot een zalf uit een waterfase en een vette fase (alsmede een emulgator om de waterfase en vette fase te laten mengen).

Er wordt onderscheid gemaakt in drie soorten zalven:

Voor het opbouwen van een zalf kunnen hydrofobe verdikkingsmiddelen worden gebruikt, zoals bijenwas, wolvet, carnaubawas of candelillawas. Door aanhangers van de natuurgeneeskunde worden zalven op basis van paraffine of vaseline vaak vermeden, omdat deze een te grove molecuulstructuur zouden hebben die de huid doet verstoppen. Zij maken gebruik van natuurlijke verdikkingsmiddelen, of gebruiken een (plantaardige) olie in plaats van een zalf, aangezien een zalf in wezen een verdikte olie is.



</doc>
<doc id="398800" url="https://nl.wikipedia.org/wiki?curid=398800" title="Fysiotherapeutisch onderzoek">
Fysiotherapeutisch onderzoek

In fysiotherapeutisch onderzoek (of kinesitherapeutisch onderzoek) wordt onderzoek verricht naar klachten van het bewegingsapparaat van een patiënt. Het onderzoek, uitgevoerd door de fysiotherapeut, volgt op het medisch onderzoek uitgevoerd door de dokter. 

De kinesiterapeut verzamelt informatie over de patiënt en zijn klachten door middel van vragen, waarnemingen en functietests. Dit onderzoek is noodzakelijk omdat bij patiënten met eenzelfde medische diagnose verschillen in kinesitherapeutische behandelbare grootheden (symptomen en tekens) gevonden kunnen worden. Een standaardbehandeling voor de medische diagnose is dan ook niet aan te geven. Ook het aangrijpingspunt van de therapeutische prikkels is vooraf nauwelijks te bepalen. Zowel de oorsprong als de uitgebreidheid van de problematiek komt namelijk pas tijdens het onderzoek tot uiting. De onderzoeker dient zich te realiseren dat de gevonden fysieke symptomen (subjectieve bevindingen) en tekens (objectieve bevindingen) onderdeel vormen van de klachten van de patiënt. Het klachtenbeeld wordt namelijk multifactorieel (= door meer dan 1 factor) bepaald. Pijnbeleving en pijngedrag spelen hierbij een grote rol.

De verschillende stappen vanaf de verwijzing door de arts tot en met de (kinesitherapeutische) eindevaluatie – een overzicht:

Om het onderzoek te optimaliseren, kunnen een aantal maatregelen genomen worden om het onderzoek voor de proefpersoon of patiënt zo aangenaam mogelijk te maken: 


</doc>
<doc id="398804" url="https://nl.wikipedia.org/wiki?curid=398804" title="Mobiliseren (orthopedie)">
Mobiliseren (orthopedie)

Mobiliseren = analytische of functionele bewegingsactiviteiten met als doel het voorkomen en / of verbeteren van verminderde mobiliteit.
Vaak is de gewrichtsbeweeglijkheid beperkt omdat de spieren verkort zijn. Daarom komen mobilisatieoefeningen dikwijls neer op het uitrekken van verkorte spieren.
Is de beweeglijkheid beperkt zonder dat de spieren verkort zijn, dan worden mobilisatieoefeningen aangewend die het gewricht weer zijn normale mobiliteit trachten te geven. Dit wil zeggen dat een normale Range of Motion, een normaal eindgevoel en afwezigheid van een abnormale passieve weerstand worden nagestreefd.

Via een uitgebreid functieonderzoek wordt afgewogen welke mobilisatievorm (cfr. 3.3) moet toegepast worden.


</doc>
<doc id="399024" url="https://nl.wikipedia.org/wiki?curid=399024" title="Salicylzuur">
Salicylzuur

Salicylzuur is een aromatisch carbonzuur en heeft als brutoformule CHO. De zuivere stof komt voor als kleurloze en reukloze kristallen, die slecht oplosbaar zijn in water.

Salicylzuur komt voor in onder andere wilgenbast, bepaalde soorten fruit, moerasspirea en sommige cactussen. Salicylzuur is een antioxidant die in planten en vruchten waarschijnlijk een functie vervult in de afweer tegen vraat en als conserveermiddel.

De stof kan bereid worden uit fenol door middel van de Kolbe-Schmitt-reactie:

Salicylzuur heeft 2 protolyseerbare groepen, zowel de fenolische hydroxylgroep (p"K" = 12,38) als de carboxygroep (p"K" = 2,97) vertonen deze eigenschap. Delokalisatie van de negatieve lading binnen de aromatische ring zorgt ervoor dat de zuursterkte aanmerkelijk groter is dan wat men zou verwachten van gewoon alcohol. Ondanks de zuursterkte is de stof nauwelijks oplosbaar in water. Zouten en esters van de stof worden salicylaten genoemd.

Salicylzuur werd vóór de uitvinding van acetylsalicylzuur (Aspirine), de azijnzure ester van salicylzuur, als koortsremmer gebruikt. Acetylsalicylzuur bleek behalve koortsremmend ook pijnstillend te werken. 

Salicylzuur wordt in hoge concentraties (tot 50%) gebruikt bij de behandeling van wratten: salicylzuur verweekt met name de hoornlaag. In lage concentraties van enkele procenten wordt het toegevoegd aan huidcrèmes om de penetratie van een geneesmiddel te bevorderen. Zo kan de geneeskrachtige stof gemakkelijker (sneller) door de huid heen dringen. Op deze manier kan het ook helpen tegen acné

Salicylzuur en zijn verbindingen werden wel als conserveermiddel in levensmiddelen gebruikt. Dit is in de Europese Unie niet meer toegestaan. De esters met de carboxygroep van salicylzuur geuren erg aangenaam, een bekend voorbeeld is methylsalicylaat, die ruikt naar de bloemen van de plant "Gaultheria procumbens". 

Verder kan het een precursor zijn voor de stof 2,4,6-trinitrofenol (picrinezuur): de carboxygroep is namelijk vlot te verwijderen door middel van decarboxylering.



</doc>
<doc id="400197" url="https://nl.wikipedia.org/wiki?curid=400197" title="Parenterale voeding">
Parenterale voeding

Totale parenterale voeding oftewel parenterale voeding is een manier van het aanleveren van voedingsstoffen langs een andere weg dan het maag-darmstelsel. Meestal gebeurt dit door middel van een katheter in het veneuze stelsel. 
In sommige gevallen wordt bij langdurige TPV gebruikgemaakt van een shunt die ook wel bij nierdialyse wordt toegepast. Antistolling is in dat geval onontbeerlijk.

Er wordt onderscheid gemaakt tussen kortdurende en langdurige katheterisatie. Dit is van belang omdat voor de korte termijn gebruik wordt gemaakt van een isotone vetoplossing die door middel van een katheter in een perifere vene wordt toegediend. Moet er langere tijd parenterale voeding toegediend worden dan wordt gebruikgemaakt van een glucoseoplossing. Omdat deze oplossing hypertoon is kan deze niet perifeer worden toegediend. Het bloedvat waarin de katheter is geplaatst reageert daar namelijk op door onder andere ernstig dicht te knijpen. Daarom moet de glucoseoplossing worden toegediend in een grote centrale vene, bij voorkeur de vena cava superior (VCS of bovenste holle ader). De plaatsing van de katheter is in dit geval een operatieve ingreep.

Bij het geven van parenterale voeding kunnen ernstige complicaties optreden. Deze kunnen worden onderverdeeld in drie groepen:


</doc>
<doc id="400287" url="https://nl.wikipedia.org/wiki?curid=400287" title="Leverziekten">
Leverziekten

Leverziekten - ziekten van de lever - worden grofweg ingedeeld in 2 groepen: "hepatocellulaire" aandoeningen en "cholestatische" aandoeningen. In veel gevallen is er echter een combinatie van beide aanwezig.

Bij een hepatocellulaire aandoening is er sprake van een ziekte van de cellen van de lever zelf.

Bij een cholestatische aandoening is er sprake van problemen die veroorzaakt wordt door het stilstaan van gal in de intra- en extrahepatische galwegen. Dit laatste kan ook weer aanleiding geven tot schade aan de levercellen. De aandoening blijft dan echter primair cholestatisch.

Een veelvoorkomend symptoom van zowel hepatocellulaire als cholestatische aandoeningen is icterus (geelzucht). Hiermee wordt bedoeld een gele verkleuring van in eerste instantie de sclerae (slijmvliezen van de ogen) en later ook de huid. Deze geelverkleuring wordt veroorzaakt door een verhoogde concentratie bilirubine in het bloed. Bilirubine is een afbraakproduct van hemoglobine, de stof die verantwoordelijk voor de binding van zuurstof in onze erytrocyten (rode bloedcellen). Bilirubine moet door de lever bewerkt worden voordat het via de ontlasting en de urine uit het lichaam verwijderd kan worden. Als de lever niet meer goed werkt hoopt het bilirubine dan ook op in het bloed en wordt vervolgens deels opgeslagen in huid en slijmvliezen.
Andere aanwijzingen dat er sprake is van een verhoogde bilirubine in het bloed kunnen zijn: een donkere kleur van de urine (theekleur) of een ontkleuring van de ontlasting. Dit laatste gebeurt pas als er helemaal geen bilirubine door de lever in de darm wordt uitgescheiden. Hiervan is alleen sprake als er een volledige afsluiting is van de galwegen, via welke de lever het bilirubine uitscheidt.

Een indicatie voor het functioneren van de lever kan screenend worden bekeken door het uitvoeren van bloedonderzoek. Er zijn hiervoor een aantal testen beschikbaar. Deze dienen niet verward te worden met leverfunctietesten, waarbij bijvoorbeeld stollingsfactoren en albumine bepaald worden. 

Diagnostisch kan vaak een onderscheid gemaakt worden tussen hepatocellulaire en cholestatische aandoeningen door een simpele bepaling van leverenzymen in het bloedserum: Men bepaalt dan de concentraties 

Als GGT en AF beide verhoogd zijn is er sprake van een cholestatische aandoening. Als GGT geïsoleerd verhoogd is is er vaak sprake van een prikkeling van de lever door alcoholgebruik of medicatie. Als AF geïsoleerd verhoogd is is er vaak sprake van een botziekte.

De concentratie ASAT en ALAT geven ook een indicatie van het type beschadiging. ASAT bevindt zich met name in de mitochondriën terwijl ALAT zich in het cytoplasma bevindt. Is er necrose (bij chronische hepatitis voor levertoxiciteit door medicatie) leidend tot celverval dan zal ASAT > ALAT. Bij virale hepatitis zonder celverval is ALAT>ASAT.

Bij zeer ernstig leverfalen kunnen de leverenzymen vals normaal zijn door een afwezigheid van functioneel leverweefsel. Aanvullend onderzoek kan worden uitgevoerd om de synthesefunctie van de lever te kunnen beoordelen. Hiervoor kan gebruikgemaakt worden van albumine in het bloed, en de stollingsparameter protrombinetijd (PT). De lever heeft als functie het produceren van eiwitten. De helft van de totale eiwitconcentratie in het bloed wordt gevormd door albumine. Bovendien produceert de lever eiwitten betrokken bij de stollingscascade. Ernstig leverfalen wordt dan ook gekenmerkt door een lage concentratie albumine en een gestoorde bloedstolling (verlengde PT). Patiënten met een ernstig verhoogd bilirubinegehalte ten gevolge van leverfalen kunnen kortdurend behandeld worden met leverdialyse.

Serumtransaminasen (aminotransferasen):


</doc>
<doc id="401434" url="https://nl.wikipedia.org/wiki?curid=401434" title="Catatonie">
Catatonie

Catatonie ofwel katatonie is geen psychiatrische ziekte, alhoewel het wel vaak als zodanig wordt geduid. Het is een cluster van verschillende symptomen, waarbij bizarre motorische verschijnselen optreden, waaronder mutisme, flexibilitas cerea ("wasachtige buigzaamheid") en stupor. 

Dit beeld kan veroorzaakt worden door uiteenlopende aandoeningen. In ruim de helft van de gevallen is er sprake van een bipolaire stoornis als onderliggende oorzaak, maar ook andere psychische aandoeningen zoals schizofrenie of somatische (lichamelijke) aandoeningen als intoxicaties, drugs, bijwerking van bepaalde medicatie, infecties van de hersenen (encefalitis, meningitis), sommige metabole stoornissen, epilepsie kan dit beeld veroorzaken. Belangrijk is dat catatonie kan optreden als symptoom van een maligne neurolepticasyndroom, een zeldzame bijwerking van medicatie, met name antipsychotica. 
In het verleden werd catatonie vooral gezien in het kader van schizofrenie, vandaar dat men soms denkt dat het alleen bij psychiatrische aandoeningen voorkomt. Tegenwoordig is duidelijk dat dat niet het geval is. 

Catatonie komt in gradaties voor, van milde symptomen waarbij patiënten zelf nog eten en drinken en er enige communicatie mogelijk is, tot volkomen onbeweeglijkheid zonder enige zelfzorg. Catatonie kan indien onbehandeld of onvoldoende behandeld, zich (relatief snel) ontwikkelen tot letale catatonie, waarbij er tevens sprake is van wisselende bloeddruk, wisselend hoge hartslag, extreme stijfheid, afbraak van spieren, koorts. De kans dat patiënten hieraan komen te overlijden indien niet tijdig herkend en behandeld wordt is sterk verhoogd. De spierafbraak leidt tot een verhoging van het creatinekinase, wat schade geeft aan de nieren, waardoor nierfalen kan optreden. Het beeld van catatonie bij een patiënt kan sterk wisselen over de dag, maar ook langere tijd hetzelfde blijven.

Catatone stupor is een onbeweeglijke, apathische toestand, zonder enige reactie op externe prikkels. Motorische activiteit is nagenoeg afwezig. Patiënten blijven voortdurend in vrijwel dezelfde houding. Patiënten liggen soms met het hoofd enige centimeters boven het kussen in plaats van erop. Soms is het beeld zo ernstig dat patiënten de ogen open houden en zelfs niet meer knipperen met de oogleden, hetgeen uitdroging van het hoornvlies en schade hieraan kan veroorzaken. Patiënten eten vaak niet meer zelf, en lopen daardoor het risico op uitdroging hetgeen in extreme gevallen zelfs kan leiden tot de dood. Het voortdurend in dezelfde houding verblijven kan leiden tot doorligplekken. Er is niet of weinig contact met de patiënt te krijgen in deze toestand. Er is geen of nauwelijks verbale communicatie meer.

Catatone opwinding is een toestand van opwinding, met stereotypie (steeds dezelfde bewegingen of gebaren maken), bizar gedrag, schreeuwen of klanken uitstoten en lichamelijke onrust. Er is weinig doelgerichtheid in het handelen, ook in de agressie die sommige patiënten in deze toestand kunnen laten zien naar zichzelf of anderen. Deze opwindingstoestand kan plots ontstaan bij een patiënt die voorheen in een catatone stupor was, en is als zodanig niet te voorspellen. Ook in deze toestand is er niet of weinig contact te krijgen met de patiënt.

Aangezien een catatone toestand risico geeft op uitdroging, letsel en/of ondervoeding en mogelijk overlijden is behandeling noodzakelijk. Eerste keus is daarbij het toedienen van hoge doseringen benzodiazepine, waarbij meestal wordt gekozen voor lorazepam als eerste keus. Dit wordt zo nodig toegediend per injectie of infuus indien patiënten niet meer kunnen slikken. Indien dit onvoldoende resultaat heeft, of bij letale catatonie waarbij acuut levensgevaar dreigt, wordt ECT (elektroconvulsietherapie) gegeven. Als het beeld verbetert dient de onderliggende oorzaak, indien bekend, adequaat behandeld te worden om een herhaling te voorkomen. Zo nodig wordt vocht per infuus en voeding via een sonde toegediend, en worden andere lichamelijke problemen behandeld.

De film Awakenings gaat over mensen met deze aandoening.


</doc>
<doc id="401662" url="https://nl.wikipedia.org/wiki?curid=401662" title="Spleen">
Spleen

Spleen (Nederlands: "miltzucht") is de Engelse benaming voor de milt en wordt, met name in de literatuur, gebruikt om een depressieve gemoedstoestand mee aan te duiden die minder ernstig is dan het lijkt. Vaak wordt het woord op zijn Nederlands uitgesproken.

Het komt neer op het zich "lekker droevig" voelen of niet goed raad met zich weten. De teksten die vanuit deze toestand zijn geschreven worden ook wel "spleen" genoemd. De Franse Romantische schrijver Charles Baudelaire heeft dit woord in de 19e eeuw populair gemaakt met zijn gedichten Spleen I, II, III en IV. "Spleen" toont aan wat de Romantiek eigenlijk inhield.

Een door Michel van der Plas uit het Duits vertaald gedicht van Friedrich Torberg, dat door hem bij wijze van grap werd toegeschreven aan Godfried Bomans, kreeg in het Nederlands grote bekendheid.




</doc>
<doc id="401821" url="https://nl.wikipedia.org/wiki?curid=401821" title="Amandelzuur">
Amandelzuur

Amandelzuur (verouderde naam: "uromaline") is een organisch zuur (meer bepaald een alfa-hydroxyzuur), waarvan 2 stereo-isomeren bestaan, "L"- en "D"-amandelzuur, en een racemisch mengsel (D/L-amandelzuur). De zuivere stof komt voor als een wit kristallijn poeder, dat vrij goed oplosbaar is in water.

Amandelzuur wordt doorgaans bereid door een zuur-gekatalyseerde hydrolyse van mandelonitril, het cyanohydrine van benzaldehyde. Een mogelijke synthesemethode voor mandelonitril is de additie van natriumbisulfiet aan benzaldehyde, gevolgd door substitutie met natriumcyanide:

Door de mogelijkheid van de vorming van een interne waterstofbrug is amandelzuur een relatief sterk zuur (de p"K" bedraagt 3,41). De interne waterstofbrug is aantoonbaar in het proton-NMR-spectrum van amandelzuur. De normaal snelle uitwisseling van het proton aan zuurstof is zo traag dat het hydroxy-proton en het proton op het koolstofatoom ernaast een specifiek koppelingspatroon vertonen en beiden uiteenvallen in scherpe, scheve doubletten.

In het lichaam wordt amandelzuur snel in de urine afgescheiden. Het heeft ook een bacteriegroei-remmende werking. Vanwege deze eigenschappen wordt het toegepast in geneesmiddelen voor de nabehandeling van chronische infecties aan de urinewegen: het werkt bacteriegroei in de urinewegen tegen. De oude naam voor amandelzuur is "uromaline", waarbij "uro" verwijst naar de urinewegen en "mal" naar ziekte.

Het wordt ook gebruikt in de cosmetica, met name in huidcrèmes: alfa-hydroxyzuren zouden de vorming van nieuwe huidcellen stimuleren en de eliminatie van dode cellen versnellen.

Een te grote dosis amandelzuur kan aanleiding geven tot misselijkheid en braken. Op lange termijn kan het aanleiding geven tot beschadiging van de lever of de nieren.



</doc>
<doc id="402050" url="https://nl.wikipedia.org/wiki?curid=402050" title="William Watson">
William Watson

William Watson (Londen, 3 april 1715 – aldaar, 10 mei 1787) was een Engelse botanicus en arts, maar werd vooral bekend door zijn werk op het gebied van elektriciteit.

In het begin van zijn carrière propageerde hij het systeem van Carolus Linnaeus in Engeland.

In 1746 bestreek hij de binnen- en buitenkant van de Leidse fles (uitgevonden door Pieter van Musschenbroek) met lood, waardoor de capaciteit werd vergroot. Ook observeerde hij als eerste een lichtflits in de Leidse fles. Hij stelde ook vast dat elektriciteit door een vacuüm kon stromen en hij stelde vast dat er een positieve en een negatieve component van elektriciteit was. Een andere ontdekking van hem was dat elektriciteit kan stromen, maar niet worden gemaakt of vernietigd.

In 1747 deed hij een experiment om de snelheid van elektriciteit te bepalen. Algemeen werd aangenomen dat elektriciteit sneller was dan geluid. Met een draad van 6,4 km stelde hij vast dat er nauwelijks tijdverschil vastgesteld kon worden aan beide uiteinden van de draad. Wel stelde hij een mate van weerstand vast. Vooral Benjamin Franklin werkte verder aan de theorie rondom elektriciteit, met Watson als een van zijn belangrijkste supporters.

Hij werd lid van de Royal Society in 1741 en vicepresident daarvan in 1772. In 1745 kreeg hij de Copley Medal. De Botanical Society of the British Isles heeft het botanische tijdschrift "Watsonia" naar hem vernoemd.



</doc>
<doc id="402650" url="https://nl.wikipedia.org/wiki?curid=402650" title="Slaapzand">
Slaapzand

Slaapzand is volgens het volksverhaal het zand waarmee Klaas Vaak kinderen in slaap brengt.

Om het oog vochtig te houden, maakt het lichaam traanvocht aan. Overdag knippert men zo’n 12.000 keer met de ogen om dat traanvocht te verdelen. Het traanvocht bestaat uit water, een soort olie en een slijmlaagje. 's Nachts maken de ogen wel de olie en het slijmlaagje aan, maar de traanklieren maken dan even geen water aan. Hierdoor is het traanvocht wat dikker. Omdat men 's nachts niet de ogen knippert én het traanvocht stroperiger is, hoopt het oogvocht zich op in je ooghoek. 's Ochtends heeft men dan een korreltje opgedroogd traanvocht in de ooghoeken. 

Dit slaapzand zou volgens veel ouders tevens het bewijs zijn dat Klaas Vaak wel degelijk bestaat! Het 's morgens wassen van het gezicht is, wordt kinderen wel voorgehouden, van belang om het zand weg te halen. Daarna ben je pas echt wakker.

De uitdrukking: "Iemand zand in de ogen strooien", zou ook zijn oorsprong hebben in dit kindergeloof. Het betekent dat je iemand in slaap sust, ofwel hem of haar misleidt.

De korreltjes in de ooghoeken worden ook wel "siep" of "pietjes" genoemd. Pietje kan "pit" betekenen, maar zou ook "steen" kunnen zijn (de naam Piet betekent "rots, steen"). De uitdrukking: "Heb je de pietjes al uit je ogen?" houdt dus in: "Ben je al uitgeslapen?" 


</doc>
<doc id="402845" url="https://nl.wikipedia.org/wiki?curid=402845" title="Joseph Capgras">
Joseph Capgras

Jean Marie Joseph Capgras (1873, Verdun-sur-Garonne - 1950, Parijs) was een Franse psychiater die bekend is geworden door het naar hem genoemde syndroom van Capgras.

Reeds op de middelbare school was duidelijk dat hij zeer goed kon leren en een academische opleiding zou gaan volgen. Hij koos voor de geneeskunde en op advies van een neef specialiseerde hij zich in de psychiatrie, een vak dat hij nog lang zou uitoefenen.

In 1909 publiceerde hij samen met zijn collega Paul Sérieux "Les folies raisonnantes. Le délire d’interprétation", een werk over wanen waarbij de verstandelijk vermogens weliswaar intact blijven, maar grote problemen met identificatie optreden.

Capgras bouwde een goede reputatie op als specialist in wanen en in 1923 publiceerde hij samen met Jean Reboul-Lachaux "L'illusion des sosies dans un délire systématisé chronique", een gevalsstudie over de agnosie van "Madame M". In 1929 stelde psychiater Levy-Valensi de naam syndroom van Capgras voor. Lang werd de aandoening geïnterpreteerd als een freudiaans afweermechanisme, maar tegenwoordig wordt de aandoening meer van de neurologische kant onderzocht.

Het einde van het leven van Capgras is dramatisch te noemen. Na de Tweede Wereldoorlog had hij afscheid genomen van het Asile Sainte-Anne in Parijs, waar hij directeur was geweest. Enige jaren later keerde hij er terug als patiënt na zijn geestelijke vermogens te hebben verloren. Hij overleed er in 1950.


</doc>
<doc id="402920" url="https://nl.wikipedia.org/wiki?curid=402920" title="Reassortment">
Reassortment

Reassortment, of Viraal Subtype Reassortment, is de uitwisseling van DNA of RNA tussen virussen binnen een gastcel.
Twee of meer virussen van verschillende strengen (maar vaak wel dezelfde soort) infecteren één enkele cel en wisselen hun genetische materiaal uit. Op die manier ontstaan er onnoemelijk veel genetisch verschillende nieuwe afstammende virussen. Dit kan leiden tot een virale verschuiving, waardoor een nieuw virus ontstaat dat onder bepaalde omstandigheden een epidemie of pandemie kan veroorzaken omdat mensen geen resistentie tegen dit nieuwe virus opgebouwd kunnen hebben.

Reassortment is een vorm van genetische recombinatie.




</doc>
<doc id="402956" url="https://nl.wikipedia.org/wiki?curid=402956" title="Carl Adolph Agardh">
Carl Adolph Agardh

Carl Adolph Agardh (Båstad, 3 januari 1785 - Karlstad, 28 januari 1859) was een Zweedse botanicus en fycoloog, gespecialiseerd in algen, en bisschop van Karlstad.

Agardh werd benoemd tot professor in de plantkunde en praktische economie aan de Universiteit van Lund in 1812. In 1816 ging hij in de geestelijkheid. Van 1819 tot 1820 was Agardh rector magnificus van de Universiteit van Lund, en in 1835 werd hij benoemd tot bisschop van Karlstad. Deze functie bleef hij uitoefenen tot aan zijn dood.

Hij was meermaals vertegenwoordiger van de kerkelijke kamer in het Zweedse parlement vanaf 1817. In 1831 werd hij verkozen om toe te treden tot de Zweedse Academie. Hij volgde er Claes Fleming op, op zetel 4.

Hij was de vader van Jacob Georg Agardh.




</doc>
<doc id="403011" url="https://nl.wikipedia.org/wiki?curid=403011" title="Antigene shift">
Antigene shift

Antigene shift is het proces waarbij twee of meer verschillende strengen van het influenza virus zich combineren tot een nieuw subtype griepvirus dat een combinatie heeft van eiwitten op de eiwitmantel van de twee originele virusstrengen. De term "antigene shift" is specifiek voor influenza; bij andere virussen heet hetzelfde reassortment of virale shift.

Antigene shift staat recht tegenover "antigene drift", wat doelt op de natuurlijke mutatie door de tijd heen van een bekende streng influenza (of, meer algemeen, andere zaken) teneinde het immuunsysteem te omzeilen. Antigene drift vindt plaats in alle typen influenza, zoals influenza A, B en C. Antigene shift echter, vindt alleen plaats bij het influenza A-virus, omdat dit virus meer dan alleen mensen kan infecteren. Het kan namelijk ook andere zoogdieren en vogels infecteren, wat influenza A de mogelijkheid geeft om de eiwitmantel grondig te reorganiseren. Influenza B en C kan alleen mensen infecteren waardoor de mutatie risico's drastisch beperkt worden.

Griepvirusstrengen worden vernoemd naar hun type hemagglutinine- en neuraminidase-eiwitten op de eiwitmantel van het virus.
Zij worden dus, bijvoorbeeld, H3N2 genoemd naar het type-3 hemagglutinine en type-2 neuraminidase. 

Wanneer twee verschillende strengen van het griepvirus dezelfde gastcel tegelijkertijd infecteren, kunnen hun genetische eigenschappen gecombineerd worden. Binnen in de gastcel vormen zich dan nieuwe virussen die hun antigenen combineren. Voorbeeld: wanneer een H3N2-virus en een H5N1-virus beide een en dezelfde gastcel gelijktijdig infecteren, zou zich het nieuwe H5N2-virus zich kunnen vormen. Omdat het menselijk immuunsysteem moeite heeft om dit nieuwe virus te herkennen, kan het in potentie een heel gevaarlijk virus zijn.

Bekend is dat het Aziatische griepvirus (H2N2) uit circa 1957 medio 1968 door antigene shift gemuteerd is in het Hongkonggriepvirus (H3N2). Dit nieuwe virus heeft toentertijd een pandemie veroorzaakt die naar schatting 1 miljoen mensen het leven heeft gekost.

Influenza A-virussen worden gevonden in heel veel verschillende dieren, zoals eenden, kippen, varkens, walvissen, paarden en zeehonden.

Er zijn 16 verschillende hemagglutinine subtypen en 9 verschillende neuraminidase-subtypen bekend, die allemaal teruggevonden zijn bij influenza A-virussen bij vogels. Wilde vogels vormen het primaire natuurlijke reservoir van alle subtypen influenza A-virussen en worden geacht de bron te zijn voor alle influenza A-virussen bij alle andere dieren. Vandaar dat het influenza A-virus ook wel aviaire influenza wordt genoemd (de letter 'A' heeft hier echter niets mee te maken; het was slechts het eerste subtype influenza dat werd ontdekt).

Varkens kunnen geïnfecteerd worden door zowel de menselijke als aviaire influenzavirussen en ook door varkeninfluenzavirussen. Geïnfecteerde varkens krijgen ruwweg dezelfde griepsymptomen als mensen. Omdat varkens ontvankelijk zijn voor deze drie typen influenzavirussen, kunnen ze mogelijkerwijs ook tegelijkertijd besmet raken met meerdere typen virussen. Als dat gebeurt, is het mogelijk dat deze virussen hun genetisch materiaal recombineren "(= antigene shift bij influenza)" en zo een nieuw virus vormen dat potentieel gevaarlijk is voor de mens.

Voorbeeld: wanneer een varken op hetzelfde moment geïnfecteerd raakt met een menselijk griepvirus en een aviair griepvirus, kunnen deze virussen zich mengen en zo een nieuw virus vormen met merendeels genen van het menselijke virus maar de hemagglutinine- en/of neuraminidase-eiwitten van het avaire virus. Het resulterende nieuwe virus zal zeer waarschijnlijk de mens kunnen infecteren en van mens op mens overgedragen kunnen worden, maar het heeft 'de buitenkant' van een nieuw virus dat het menselijk immuunsysteem nog niet kent.



</doc>
<doc id="403014" url="https://nl.wikipedia.org/wiki?curid=403014" title="H2N2">
H2N2

H2N2 is een subtype van het aviaire influenzavirus (vogelgriepvirus). H2N2 is door de jaren heen gemuteerd in verschillende virusstrengen, waaronder de Aziatische griep (nu uitgestorven), H3N2 of Hongkonggriep en verschillende andere strengen die in vogels aangetroffen worden.

H2N2 wordt geacht verantwoordelijk te zijn voor een pandemie in 1889.

De "Aziatische griep" was een pandemische uitbraak van het aviaire influenzavirus (zie ook Influenzavirus A), dat zijn oorsprong had in China in 1957. Het verspreidde zich wereldwijd in datzelfde jaar en duurde tot 1958. Geschat wordt dat wereldwijd tussen de 1 en 4 miljoen mensen zijn omgekomen door het virus tijdens deze pandemie.

De Aziatische griep was van het subtype H2N2. De notatie is afgeleid van de aangetroffen typen hemagglutinine, de 'H', en neuraminidase, de 'N', op de eiwitmantel van het virus. Een vaccin is in 1957 ontwikkeld om de uitbraak van het virus in te perken.

De Aziatische griep is later door antigene shift geëvolueerd tot het H3N2-virus, dat als de Hongkonggriep tussen 1968 en 1969 een minder ernstige pandemie veroorzaakte.



</doc>
<doc id="403128" url="https://nl.wikipedia.org/wiki?curid=403128" title="Papegaaienziekte">
Papegaaienziekte

Papegaaienziekte of psittacose is bij mensen een infectieziekte veroorzaakt door de bacterie "Chlamydophila psittaci" met het klinische beeld van een atypische longontsteking. De naam is afgeleid vanwege het feit dat dit organisme vrij vaak bij allerlei vogels uit de groep van de papegaaiachtigen (psittaciformes) voorkomt. De ziekte kan ook voorkomen bij duiven, kippen en parkieten en is dan in principe ornithose genaamd. Psittacose is een zeldzame Zoönose en kan voorkomen bij risicoberoepen als vogelkwekers, bij vogelliefhebbers en duivenmelkers. De ziekte is voor mensen niet ongevaarlijk en kan fataal verlopen in zeldzame gevallen (<1%). De overdracht verloopt aerogeen en de incubatieperiode is 1 tot 4 weken.

In Vlaanderen werden twee belangrijke uitbraken beschreven. In 1985 werden 123 personen ziek na het bezoeken van een vogeltentoonstelling en wedstrijd. In 1993 werden 8 douaniers getroffen door deze ziekte na blootstelling aan in beslag genomen lading besmette halsbandparkieten. Psittacose is een meldingsplichtige infectieziekte.

In het najaar van 2007 werd een kleine epidemie beschreven in Nederland onder ten minste 16 bezoekers van een vogelshow in Weurt bij Nijmegen.


</doc>
<doc id="404144" url="https://nl.wikipedia.org/wiki?curid=404144" title="Tartrazine">
Tartrazine

Tartrazine is een synthetische gele azokleurstof, met als E-nummer E102.

Tartrazine is toegestaan als kleurstof voor levensmiddelen. De ADI bedraagt tot 7,5 mg/kg lichaamsgewicht. De Europese Autoriteit voor voedselveiligheid schatte in 2009 de dagelijkse blootstelling aan tartrazine tussen 0,5 en in de zwaarste gevallen (95e of 97,5e percentiel) 7,3 mg/kg lichaamsgewicht per dag, afhankelijk van de leeftijd en de gebruikte schattingsmethode.

Tartrazine komt in zeer veel producten voor: frisdranken, gebak (zoals viennoiserie), koekjes, cakes, wafels en nagerechten. Daarnaast kunnen ook de volgende voedingsmiddelen bronnen van tartrazine zijn: sauzen, smaakmakers (bijvoorbeeld kerriepoeder en tandoori), relishes, chutney en piccalilly.

Uit één Engelse studie zou blijken dat deze kleurstof E102 i.c.m. benzoëzuur kinderen nadelig zou kunnen beïnvloeden. De Europese Autoriteit voor voedselveiligheid (EFSA) vindt het bewijs daarvoor te mager. Ondanks de conclusie van EFSA heeft het Europees Parlement besloten dat uit voorzorg op producten met bepaalde Azo-kleurstoffen (E133 en E102) een waarschuwing op het etiket moet staan. Bron: Voedingscentrum

Tartrazine wordt veel gebruikt als kleurstof in diverse soorten cosmetica. De dosering is als regel zeer laag, behalve in kleurspoelingen, dan is een concentratie tot 0,5% gebruikelijk. De INCI-code is "CI 19140".

Tartrazine wordt gebruikt als microscopiekleurstof en voor het verven van leer.

Tartrazine wordt in laboratoria veel gebruikt als kleurstof voor de controle van pipetteerrobots. Door een bekende hoeveelheid tartrazine door een robot te laten verdunnen en afvullen en vervolgens de absorptie van de verdunningen te meten bij 405 nm kan bepaald worden wat de performance van de robot is.

Tartrazine in voeding dient vermeden te worden door mensen met een overgevoeligheid voor salicylaten. Er is onderzoek bekend waaruit blijkt dat gebruik van tartrazine bij een zeer kleine groep mensen kan leiden tot netelroos, dermatitis, astma, of rinitis. Tartrazine stimuleert mogelijk de histamineproductie in het lichaam. Tartrazine behoort tot de additieven waarvan de Britse voedingsautoriteit in september 2007 aangaf dat het verminderen van het gebruik bij hyperactieve kinderen mogelijk enig positief effect kan hebben.



</doc>
<doc id="404151" url="https://nl.wikipedia.org/wiki?curid=404151" title="Chrysoïne">
Chrysoïne

Chrysoïne (ook resorcinolgeel of chrysoïne-resorcinol) is een azokleurstof die gebruikt werd als voedingsadditief.

De kleurstof komt van nature voor in de wortel van de alkanet ("Alkanna tinctoria") die van oudsher wordt gebruikt voor het verven van wol.

Als additief in voeding is het sinds 1984 verboden. Chrysoïne droeg tot dan toe het E-nummer E103. In cosmetica wordt het gebruik aangegeven met INCI-code "CI 14270".


</doc>
<doc id="404158" url="https://nl.wikipedia.org/wiki?curid=404158" title="Chinolinegeel">
Chinolinegeel

Chinolinegeel is een gele kleurstof.

In levensmiddelen is het gebruik toegestaan onder E-nummer E104. De ADI bedraagt tot 10 mg per kg lichaamsgewicht; echter per 1 juni 2013 wordt deze ADI teruggebracht tot 0,5 mg/kg. Chinolinegeel behoort tot de additieven waarvan de Britse voedingsautoriteit in september 2007 aangaf dat het verminderen van het gebruik hiervan, wanneer het gebruikt wordt in combinatie met het conserveermiddel benzoëzuur, bij hyperactieve kinderen mogelijk enig positief effect kan hebben.

In cosmetica wordt het gebruikt onder INCI-code "CI47005".


</doc>
<doc id="404164" url="https://nl.wikipedia.org/wiki?curid=404164" title="Fast yellow AB">
Fast yellow AB

Fast yellow AB is een synthetische gele azokleurstof. Chemische gezien is het een natriumzout van een sulfonzuur.

In levensmiddelen was het gebruik als kleurstof tot 1984 toegestaan als E-nummer E105. Nu is het zowel in Europa als in de Verenigde Staten verboden omdat gebleken is dat de stof schadelijk is voor de gezondheid.

In cosmetica gebruikt is de INCI-code "CI13015".


</doc>
<doc id="404178" url="https://nl.wikipedia.org/wiki?curid=404178" title="Riboflavine-5'-fosfaat">
Riboflavine-5'-fosfaat

Riboflavine-5'-fosfaat of flavine-mononucleotide is een gele kleurstof en is de actieve vorm waarin riboflavine voorkomt in cellen en weefsels. Het wordt in het lichaam enzymatisch geproduceerd uit riboflavine en fungeert als co-enzym voor een aantal oxidatieve enzymen, waaronder NADH-dehydrogenase.

In levensmiddelen is het gebruik toegestaan onder E-nummer E101(ii). De ADI is tot 0,5 mg/kg lichaamsgewicht. Het mononatriumzout van riboflavine-5'-fosfaat is toegelaten onder de naam E106.


</doc>
<doc id="404186" url="https://nl.wikipedia.org/wiki?curid=404186" title="Geel 2G">
Geel 2G

Geel 2G is een gele azokleurstof. Als voedseladditief is het in de Europese Unie niet meer toegestaan. In de tijd dat het wel werd toegestaan, stond het in de lijst onder E-nummer E107. 

In de cosmetica gebruikt men voor dezelfde stof de INCI-code "CI18965".


</doc>
<doc id="404199" url="https://nl.wikipedia.org/wiki?curid=404199" title="Zonnegeel FCF">
Zonnegeel FCF

Zonnegeel FCF is een synthetische gele azokleurstof, waarvan het Colour Index-nummer 15985 is.

Als additief in voedingsmiddelen is het in de EU toegestaan onder E-nummer E110 en heeft een aanvaardbare dagelijkse inname van 2,5 mg/kg; echter per 1 juni 2013 wordt deze ADI teruggebracht tot 1 mg/kg.. Zonnegeel FCF is een natriumzout, maar het is ook toegelaten onder de vorm van kalium- of calciumzout.
Het wordt afgeraden voor mensen met astma.

Zonnegeel FCF behoort tot de additieven waarvan de Britse voedingsautoriteit in september 2007 aangaf dat het verminderen van het gebruik bij hyperactieve kinderen mogelijk enig positief effect kan hebben.


</doc>
<doc id="404208" url="https://nl.wikipedia.org/wiki?curid=404208" title="Azorubine">
Azorubine

Azorubine is een rode synthetische azokleurstof.

Als additief is het in de EU toegestaan onder E-nummer E122 met een aanvaardbare dagelijkse inname van 4 mg/kg. Azorubine wordt echter afgeraden voor mensen met astma en in combinatie met aspirine.

Azorubine behoort tot de additieven waarvan de Britse voedingsautoriteit in september 2007 aangaf dat het verminderen van het gebruik bij hyperactieve kinderen mogelijk enig positief effect kan hebben.


</doc>
<doc id="404220" url="https://nl.wikipedia.org/wiki?curid=404220" title="Ponceau 4R">
Ponceau 4R

Ponceau 4R is een rode synthetische azokleurstof. Als additief is het in de Europese Unie toegestaan onder E-nummer E124 met een Aanvaardbare Dagelijkse Inname van 4mg/kg; echter per 1 juni 2013 wordt deze ADI teruggebracht tot 0,7 mg/kg.

Afgeraden voor mensen met astma. Niet gebruiken in combinatie met aspirine.
Ponceau 4R behoort tot de additieven waarvan de Britse voedingsautoriteit in september 2007 aangaf dat het verminderen van het gebruik bij hyperactieve kinderen mogelijk enig positief effect kan hebben.


</doc>
<doc id="404229" url="https://nl.wikipedia.org/wiki?curid=404229" title="Allura rood AC">
Allura rood AC

Allura rood AC is een rode synthetische azokleurstof.

Als additief in voedingsmiddelen is het in de Europese Unie toegestaan onder E-nummer E129. Het wordt afgeraden voor mensen met astma. Allura rood AC behoort tot de additieven waarvan de Britse voedingsautoriteit in september 2007 aangaf dat het verminderen van het gebruik bij hyperactieve kinderen mogelijk enig positief effect kan hebben.

De kleurstof is in de EU ook toegelaten als haarkleurstof in niet-oxiderende haarkleurmiddelen (maximale concentratie 0,4%).

De European Food Safety Authority (EFSA) heeft een nieuwe beoordeling gemaakt van de veiligheid van het gebruik van de kleurstof Allura rood AC omdat er nieuwe data beschikbaar zijn gekomen over de blootstelling aan de kleurstof. De EFSA stelt vast dat de drempel van 7 milligram per kilogram lichaamsgewicht die als maximum toelaatbare inname per dag in geen enkele categorie van de bevolking wordt overschreden . 


</doc>
<doc id="404233" url="https://nl.wikipedia.org/wiki?curid=404233" title="Patentblauw V">
Patentblauw V

Patentblauw V is een donkerblauwe synthetische triarylmethaankleurstof. Als additief is het in de EU toegestaan onder E-nummer E131 maar in enkele andere landen, zoals Australië en de VS is het verboden.

In de geneeskunde wordt de stof gebruikt in de lymfangiografie als kleurstof voor lymfevaten.



</doc>
<doc id="404249" url="https://nl.wikipedia.org/wiki?curid=404249" title="Briljantzuurgroen BS">
Briljantzuurgroen BS

Briljantzuurgroen BS is een groene synthetische triarylmethaankleurstof. Als additief is het in de EU toegestaan onder E-nummer E142. De stof komt het meest voor als natriumzout.

De kleurstof wordt voornamelijk gebruikt in snoep en ijs. Verder wordt de stof in de biologie gebruikt voor celkleuringen. Ook in de oogheelkunde wordt de stof gebruikt om beschadigingen op het oppervlakte van de ooglens te identificeren.

Briljantzuurgroen behoort tot de groep kleurstoffen die hyperactiviteit opwekken bij kinderen. Vanwege deze allergische reacties is deze stof verboden in de landen Verenigde Staten, Canada, Japan en Noorwegen. Bij sommige mensen kan eczeem ontstaan.


</doc>
<doc id="404670" url="https://nl.wikipedia.org/wiki?curid=404670" title="Briljantzwart BN">
Briljantzwart BN

Briljantzwart BN is een zwarte synthetische azokleurstof. Als additief is het in de EU toegestaan onder E-nummer E151.



</doc>
<doc id="404708" url="https://nl.wikipedia.org/wiki?curid=404708" title="Flavoxanthine">
Flavoxanthine

Flavoxanthine is een natuurlijk voorkomende gele kleurstof, behorend tot de groep der xantofyllen.

Het komt voor in vele planten, alhoewel het meestal wordt geïsoleerd uit de boterbloem. Als additief is het in de Europese Unie toegestaan onder E-nummer E161a met een aanvaardbare dagelijkse inname van 5 mg/kg lichaamsgewicht.


</doc>
<doc id="404718" url="https://nl.wikipedia.org/wiki?curid=404718" title="Luteïne">
Luteïne

Luteïne is een carotenoïde, een gele kleurstof. De naam komt van het Latijn "luteus" = geel.
Het komt voor in vele planten, echter wordt het meestal commercieel geïsoleerd uit gras, wier, brandnetels of Tagetes soorten. Als additief is het in de EU toegestaan onder E-nummer E161b.
Als voedingssupplement wordt het gebruikt tegen de oogaandoening maculadegeneratie, vaak in aanvulling op zeaxanthine. Nochtans komt zeaxantine meer voor in het centrum van de gele vlek van het oog en luteïne meer aan de rand. Zeaxanthine is tegen maculadegeneratie mogelijk daarom belangrijker dan luteïne .

Luteïne komt ook voor in het gele lichaam of corpus luteum en speelt dus een rol in de vruchtbaarheid van de vrouw.

Luteïne komt voor in eieren, groente als spinazie, andijvie, boerenkool en broccoli.
Kiwi's, druiven en sinaasappel zijn ook rijk aan luteïne, maar in fruit komt deze stof in mindere mate voor dan in groente.



</doc>
<doc id="404893" url="https://nl.wikipedia.org/wiki?curid=404893" title="Kamferspiritus">
Kamferspiritus

Kamferspiritus is een oplossing van 10% kamfer in alcohol (ook wel spiritus genoemd). Er kan glycerine aan toegevoegd worden om de huid soepel te houden, en daardoor breken van de huid te voorkomen.

Het is een ouderwets middel dat gebruikt wordt om de verharding van de huid van de voeten te bevorderen.

Het werd ook wel gebruikt als wrijfmiddel bij spierpijn.


</doc>
<doc id="405162" url="https://nl.wikipedia.org/wiki?curid=405162" title="Reinder Johan Harrenstein">
Reinder Johan Harrenstein

Reinder Johan Harrenstein (Amsterdam, 30 mei 1888 – aldaar, 8 juni 1971) was een Nederlands medicus. Hij was de eerste kinderchirurg in Nederland.

Rein Harrenstein deed zijn artsexamen in Amsterdam in 1915 en kreeg daarna zijn opleiding tot chirurg in het Wilhelmina Gasthuis. In 1918 promoveerde hij op een proefschrift "Peritoneale adhaesies" en daarna ging hij naar München en Wenen om zich te oefenen in de orthopedie. Hij had toen al besloten om zich geheel op kinderen te gaan richten omdat hij zich in zijn assistententijd geërgerd had aan het feit dat kinderen met chirurgische aandoeningen dikwijls verpleegd werden op de afdelingen voor volwassenen, soms zelfs met twee kinderen in één bed. Kinderchirurgie was in die tijd iets nieuws en veel artsen twijfelden aan het bestaansrecht van dat specialisme. In 1921 benoemd als ‘heelkundige’ aan het Emma Kinderziekenhuis te Amsterdam ontwikkelde hij zich tot de eerste kinderchirurg van Nederland.

Hij specialiseerde zich in orthopedische afwijkingen en heeft samen met de bekende hoogleraar kindergeneeskunde Cornelia de Lange (1871-1950) dit kinderziekenhuis in het interbellum tot grote bloei gebracht. In die jaren verschenen er ruim 70 publicaties van hem in Nederlandse en Duitse medische tijdschriften over onderwerpen uit de kinderchirurgie en speciaal de orthopedie. In de oorlogsjaren nam dokter Harrenstein joodse patiëntjes in bescherming terwijl de geneesheer-directeur van het ‘Emma’ met de bezetter meewerkte en daardoor het ziekenhuis een slechte naam bezorgde. In 1954 legde Harrenstein zijn praktijk neer. Hij werd opgevolgd door dr. M. Schoorl en later door prof. dr. Hugo Heij.

Harrenstein was getrouwd met An Schräder, zuster van Truus Schröder-Schräder, welgesteld interieurontwerpster en minnares van de architect en ontwerper Gerrit Rietveld. Aan hen vroegen de Harrensteins in 1926 de woonkamer en slaapkamer van hun huis aan de Weteringschans 114 opnieuw in te richten. Dit werd gedaan naar de idealen van De Stijl. De verbouwing van de slaapkamer was het meest ingrijpend en oogstte in die tijd veel waardering en publiciteit. De manier waarop het meubilair deel uitmaakt van de totale inrichting is zeer verwant met het ontwerp van het Rietveld Schröderhuis in Utrecht, evenals de kleurstelling: wit, zwart, geel, blauw en rood. Het interieur van de slaapkamer is door de erven Harrenstein geschonken aan het Stedelijk Museum te Amsterdam. Het maakt sinds 2013, na de grote verbouwing, deel uit van de vaste opstelling in de designafdeling. 
Het huis aan de Weteringschans werd een ontmoetingsplaats voor de avant-garde op gebied van architectuur en vormgeving.



</doc>
<doc id="405561" url="https://nl.wikipedia.org/wiki?curid=405561" title="Hysteroscopie">
Hysteroscopie

Hysteroscopie is inspectie van de baarmoederholte met behulp van een speciaal daarvoor ontwikkelde hysteroscoop (type endoscoop). Dit kan diagnostisch dan wel therapeutisch van opzet zijn.

De hysterocoop is aangesloten op een videosysteem, een lichtbundel, een wateraanvoer- en afvoersysteem, en eventueel een speciaal kanaal voor het inbrengen van instrumentarium (schaartjes of tangetjes). 

De hysteroscoop wordt via de schede en baarmoedermond de baarmoederholte ingebracht. 
Omdat de wanden van de baarmoederholte normaliter tegen elkaar aanliggen, moet er vloeistof in de holte gebracht worden om de holte te inspecteren. 

Typen afwijkingen die hysteroscopisch behandeld of gezien kunnen worden:

Hysteroscopie wordt vaak onder narcose uitgevoerd, met name bij therapeutische interventies, maar kan bij diagnostiek en een klein diameter optiek ook zonder narcose poliklinisch gedaan worden. In het laatste geval zal vaak een pijnstiller worden voorgeschreven die voor en na de ingreep moet worden ingenomen, bijvoorbeeld Naproxen.


</doc>
<doc id="405597" url="https://nl.wikipedia.org/wiki?curid=405597" title="Anatto">
Anatto

Anatto is een kleurstof afkomstig uit de zaden van de orleaanboom ("Bixa orellana"). De kleur kan variëren tussen geel en rood, waarbij de kleur afhankelijk is van waar men het in oplost, maar ook van de verhouding tussen de bestanddelen.

Anatto is het mengsel, het rode bixine is de vet-oplosbare component, het gele norbixine is de water-oplosbare component. In een zure oplossing is de kleur rozeachtig, tenzij een zuurbestendige vorm van de kleurstof wordt gebruikt.

Als additief is het in de Europese Unie toegestaan onder E-nummer E160b.

Anatto is ook het vruchtvlees om de zaden van de orleaanboom en wordt in de Zuid-Amerikaanse keuken niet alleen als kleurstof, maar ook als smaakstof gebruikt, zoals in kruidpasta's.

Anatto wordt als kleurstof traditioneel toegepast in Britse cheddarkaas, maar ook bijvoorbeeld in Shropshire Blue, een Engelse blauwschimmelkaas, in mimolette en in custardpoeder. Fabrieken van kaaskleursel en boterkleursel uit anattozaad werden voor het eerst gemeld in Denemarken, en sinds 1860 ook in Nederland (Van Hasselt).

De naam van de plant Bixa orellana is afgeleid van Francisco de Orellana die meeging in de expeditie van Gonzalo Pizarro. De plant werd door Pizarro uit Peru meegenomen. De kleurstof werd door de Spanjaarden als goedkope vervanger van saffraan verhandeld. In Nederland werd de kleurstof bekend onder de naam "orleaan" of "orleans". Uit een verslag van Adriaen van Berkel blijkt dat anatto al in de 17e eeuw in Nederland als "verw" werd verhandeld. Wanneer men het als kleurstof voor voeding begon toe te passen is niet bekend, maar uit het "Huishoudelyk Woordboek" van 1743 blijkt dat het toen al gebruikelijk was om kaas met anatto geel te kleuren.


</doc>
<doc id="405621" url="https://nl.wikipedia.org/wiki?curid=405621" title="Bixine">
Bixine

Bixine is een rode tot rood-bruine kleurstof. De kleur is afhankelijk van het oplosmiddel.

Bixine is de vet-oplosbare component in anatto, een mengsel dat geïsoleerd wordt uit de zaden van de orleaanboom ("Bixa orellana"). Norbixine is de water-oplosbare component in anatto.

Als additief is het in de Europese Unie toegestaan onder E-nummer E160b. Bixine komt als kleurstof voor in onder andere kaas en margarine.


</doc>
<doc id="405705" url="https://nl.wikipedia.org/wiki?curid=405705" title="Theodore Dalrymple">
Theodore Dalrymple

Theodore Dalrymple, pseudoniem van Anthony M. Daniels (Londen 11 oktober 1949), is een Britse arts en schrijver van essays en verhalen.

Theodore Dalrymple is geboren in 1949 in Londen uit een Duitse moeder en een Russische vader. Zijn moeder was een Joodse vrouw die in 1938 op 17-jarige leeftijd nazi-Duitsland ontvluchtte. Zijn vader was een communistische zakenman. Het huwelijk van zijn ouders was niet gelukkig, wat uiteindelijk tot een scheiding leidde. Dalrymple heeft in verschillende werelddelen gewoond: Europa, Zuid-Amerika en Afrika. Als arts werkte hij onder andere in ontwikkelingslanden zoals Tanzania en Zimbabwe.

Voor zijn pensionering in 2005 werkte Dalrymple als arts-psychiater in Birmingham in een gevangenis en een ziekenhuis. De ervaringen met zijn patiënten, veelal afkomstig uit achterstandswijken, leverde hem de stof voor zijn bekendste boeken en artikelen. Dalrymple is een cultureel-conservatieve criticus van het links-liberale gedachtegoed en van utopisch denken.

Dalrymple is gehuwd met een Française en woont sinds 2005 een deel van het jaar in Frankrijk.

Theodore Dalrymple is een schrijver van essays, (beschouwende) reisverhalen en satirische fictie. Het merendeel van zijn werk bestaat uit essays. Een voorbeeld is het boek "Drugs, de mythes en de leugens". Daarin betoogt hij dat vrijwel alle gangbare ideeën over drugs en drugsverslaving fout zijn, wat leidt tot een hulpverleningsindustrie en medicatiepraktijk die voor alle betrokkenen - vooral voor de verslaafden - funest is. Tevens analyseert hij de intellectuele oorsprong van het romantische waas dat volgens hem is opgetrokken rond het gebruik van 'geestverruimende middelen'. Hij heeft twee fictieve verhalen geschreven: "So little done" ("De filantroop") en "Filosofa's Rebublic". In het satirische "De filantroop" laat hij een seriemoordenaar aan het woord die met hulp van het door Dalrymple bestreden collectivistische, links-liberale gedachtegoed aannemelijk maakt dat hij een weldoener der mensheid is. Met "Filosofa's Republic" heeft hij een satire geschreven op het bewind van Julius Nyerere, destijds president van Tanzania. Hij heeft daarnaast enkele reisverslagen gepubliceerd: "Coups and Cocaine: Two Journeys in South America", "Zanzibar to Timbuktu", "The Wilder Shores of Marx: Journeys in a Vanishing World", "Monrovia Mon Amour: A Visit to Liberia".

Zijn bekendste werken zijn "Leven aan de onderkant" en "Beschaving of wat er van over is". Deze boeken zijn een overdenking van zijn ervaringen met patiënten in Britse achterstandswijken. In Nederland is Dalrymple 'ontdekt' door Chris Rutenfrans, criminoloog en destijds redacteur bij Trouw. In 2004 vertaalde Rutenfrans samen met Yoram Stein het eerste boek dat in het Nederlands verscheen: "Leven aan de onderkant".

Het werk van Dalrymple vindt weerklank in Nederland, België de Scandinavische landen en Amerika, maar veel minder in Groot-Brittannië. Er is ook kritiek; Dalrymples critici verwijten hem een pessimist te zijn, een misantroop die zijn patiënten en de hulpverleners door het slijk haalt. Een Nederlandstalig boek dat het oeuvre van Dalrymple kritisch bespreekt is 'Bedrogen door de elite?', onder redactie van Jelle Zeedijk en Paulus van Bortel.

Dalrymple is verbonden aan het Manhattan Institute, een Amerikaanse denktank.

In 2011 ontving de auteur de Prijs voor de Vrijheid van Libera!.

Het werk van Theodore Dalrymple kent een aantal terugkerende thema's. Dalrymples opvattingen die aan deze thema's ten grondslag liggen zijn niet onomstreden.

Hij schrijft zowel onder zijn eigen naam als onder pseudoniem. Naast het pseudoniem "Theodore Dalrymple" heeft hij in het verleden ook de pseudoniemen Edward Theberton en Thursday Msigwa gebruikt en mogelijk nog een ander pseudoniem.


Verschenen in het Nederlands:

Over zijn werk (Nederlands)



</doc>
<doc id="406259" url="https://nl.wikipedia.org/wiki?curid=406259" title="Paranoïde schizofrenie">
Paranoïde schizofrenie

Paranoïde schizofrenie (ICD-10 F20.0) of schizofrenie - paranoïde type (DSM-IV 295.30) is een vorm van schizofrenie waarbij betrekkelijk stabiele wanen en hallucinaties op de voorgrond treden. In de meeste delen van de wereld is dit de meest voorkomende vorm van schizofrenie. Het wordt gerekend tot het schizoïde spectrum.

De wanen zijn vaak achtervolgings- of betrekkingswanen, maar ook grootheidwanen, jaloersheidswanen en lichamelijke wanen komen voor.

De hallucinaties zijn vaak, maar niet uitsluitend, gehoorshallucinaties. Vaak betreft het stemmen die commentaar op de persoon hebben, hem bedreigen of opdrachten geven. Ook kunnen problemen met de stemming optreden, zoals prikkelbaarheid, woedeaanvallen, angstreacties en achterdocht.

Zogenaamde 'negatieve symptomen' zoals stoornissen van affect, wil en spraak en katatone symptomen zijn niet altijd aanwezig en zijn betrekkelijk onopvallend.

Voor diagnose moet zijn voldaan aan de algemene criteria voor schizofrenie (zie aldaar).


</doc>
<doc id="406589" url="https://nl.wikipedia.org/wiki?curid=406589" title="Aviaire influenza">
Aviaire influenza

Aviaire influenza is de wetenschappelijke naam van de vogelgriep die veroorzaakt wordt door de Influenza A-griep virusstam.

Influenza ("griep") komt voor in verschillende varianten, waaronder influenza A, B en C. Influenza B en C zijn alleen bij de mens bekend. Influenza A kan echter meer diersoorten dan alleen de mens besmetten, zoals katachtigen, varkens, walvissen maar vooral ook vogels.

Vogels worden geacht het natuurlijke reservoir van het influenza A virus te zijn. Dit houdt in dat het virus endemisch is bij vogels. Als gevolg daarvan ontstaan nieuwe influenza virussen veelal bij vogels. Vandaar dat er gesproken wordt over het influenza virus van 'aviaire' oorsprong, waarbij de letter 'A' niet doelt op 'Aviair' maar louter op het feit dat dit type influenza virus als eerste in de reeks ontdekt is.

Influenza A is niet hetzelfde als aviaire influenza; de eerste is een virus, de laatste een ziekte.



</doc>
<doc id="406779" url="https://nl.wikipedia.org/wiki?curid=406779" title="Milan Babić">
Milan Babić

Milan Babić (Servisch: Милан Бабић), (Kukar bij Sinj, Kroatië, 26 februari, 1956 - Den Haag, 5 maart 2006) was een Kroatisch Servisch politicus. Hij was van 1991 tot 1995 de leider van de niet-erkende Republiek van Servisch Krajina, die niet door het Kroatische Tuđman-bewind in Zagreb wilde worden geregeerd. Babić was de eerste verdachte die schuld erkende bij het Joegoslavië-tribunaal, bij de zaken die gingen over de misdaden gepleegd in Kroatië.

Babić was aanvankelijk tandarts en was lid van de Kroatische communistische partij. In 1989 werd hij een van de medisch directeuren van het medisch centrum in Knin, een stad in het zuidwesten van Kroatië die voornamelijk door Serviërs werd bewoond. Na het uiteenvallen van Joegoslavië in 1990 ging hij als etnische Serviër de kant op van het Servische nationalisme. Hij werd bij de oprichting op 17 februari 1990 lid van de Servische Democratische Partij. Kort daarna werd hij gekozen tot burgemeester van Knin. Na de dood van Jovan Rašković was hij van 1992 tot 1994 partijvoorzitter.

Nadat de Kroatische regering een referendum over Servische onafhankelijkheid in de Krajina onwettig had verklaard, kondigde Babić bewind op 21 december 1990 het instellen van het Onafhankelijk Servisch District ("Srpska autonomna oblast" of SAO) aan. Op 1 april 1991 verklaarde de SAO dat het zich bij Servië wilde aansluiten. Babić werd op 30 april gekozen tot president van de Uitvoerende Raad van de SAO en vervolgens werd hij door de Vergadering van Serviërs in de Krajina tot minister van Binnenlandse Zaken en van Defensie gekozen.

Hij richtte een militie op, stelde wegblokkades in en sneed de kustregio Dalmatië in feite af van de rest van Kroatië. Er braken gevechten uit met Kroatische veiligheidstroepen, waarbij aan beide kanten tientallen doden vielen.
Vanaf augustus 1991 was Babić betrokken bij etnische zuiveringen, waarbij uit een derde van Kroatië de niet-Servische bevolking werd verdreven of vermoord. Tussen augustus en december werden naar schatting 80 duizend Kroaten en moslims uitgewezen of omgebracht.

In november probeerde de internationale gemeenschap een eind te maken aan het conflict door een vredesplan dat door de speciale VN-gezant Cyrus Vance werd voorgesteld. De Krajina zou worden gedemilitariseerd en zou door een VN-vredesmissie worden beschermd. Babić was hier fel op tegen. Hij wijzigde de naam van de SAO in Republiek van Servisch Krajina (RSK) en riep de Vergadering van Serviërs in de Krajina op om het plan te verwerpen. Slobodan Milošević schoof daarop Babić aan de kant en drukte het plan van Vance door omdat hij het Nationale leger van Joegoslavië nodig had voor de oorlog in Bosnië. Op 26 februari 1992 liet hij Babić vervangen door Goran Hadžić. Babić bleef minister van Buitenlandse Zaken van RSK.

Na de ineenstorting van het Bosnisch Servische leger in juli 1995 werd Babić premier van de RSK, maar hij bleef slechts enkele weken in functie. In augustus begon de Kroatische regering "Operatie Storm" om de Krajina te heroveren (met uitzondering van een kleine strook in het oosten van Slavonië die tot 1998 Servisch zou blijven). Babić vluchtte naar Servië met alle leiders van Servische Krajina en 200.000 Servische vluchtelingen (het grootste deel van de Servische bevolking in de Krajina). Hij zou zich hebben teruggetrokken op een kippenboerderij in Vojvodina.

In december 2002 getuigde Babić voor het Joegoslavië-tribunaal dat Milošević persoonlijk betrokken was geweest bij het conflict in Kroatië. Op 6 november 2003 werd hij echter door hoofdaanklaagster Carla Del Ponte zelf op vijf punten aangeklaagd. Nadat hij op 27 januari 2004 schuld erkende aan één van die punten, lieten de aanklagers de overige aanklachten vallen. Waarschijnlijk was dit een tussen Babić en de aanklagers overeengekomen ruil. In een openbare verklaring betuigde Babić schaamte en spijt en vroeg hij zijn "Kroatische broeders om hun Servische broeders te vergeven". 

Babić werd in juni 2004 tot dertien jaar gevangenisstraf veroordeeld, hoewel de aanklagers 11 jaar hadden geëist. Dat hij was aangebleven en de vervolgingen in aanzienlijke mate had gesteund rekende het hof hem zwaar aan. Anderzijds prees het hof Babić omdat hij zich vrijwillig had overgegeven en schuld had erkend. In 2005 werd het vonnis in hoger beroep bevestigd. Babić zat zijn straf uit op een locatie die geheim werd gehouden, een omstandigheid die zich niet eerder had voorgedaan. Dit voedde speculaties dat hij een voorkeursbehandeling onderging in ruil voor zijn getuigenissen tegen andere gedaagden. De officiële verklaring was dat de detentielocatie geheim moest worden gehouden om Babić te beschermen tegen de personen tegen wie hij had getuigd.

Op 5 maart 2006 werd Babić om 18:30 dood aangetroffen in zijn cel in de gevangenis van Scheveningen, die elk halfuur werd gecontroleerd. Als officiële doodsoorzaak werd zelfmoord opgegeven. Geruchten dat Babić zich had opgehangen werden officieel niet bevestigd. Babić was naar Scheveningen overgebracht omdat hij de volgende dag voor het Joegoslavië-tribunaal in Den Haag zou getuigen tegen Milan Martic, zijn opvolger als president van de RSK. Hij is op 21 maart 2006 in Belgrado begraven. 

Babić was voor het Joegoslavië-tribunaal een belangrijke getuige. Zijn getuigenis was voor de aanklagers van groot belang om hun opvatting te onderbouwen dat Milošević de belangrijkste kracht was in wat zij beschouwden als een criminele organisatie in Kroatië. Babić verklaarde zich als "insider" bereid om te getuigen tegen Momčilo Krajišnik, Vojislav Šešelj, Jovica Stanišić, Frank Simatović en Goran Hadžić. Zijn gezin (echtgenote Dusanka, zijn zoon Stefan en dochter Jelena) werd daarop bedreigd en moest onderduiken.



</doc>
<doc id="406820" url="https://nl.wikipedia.org/wiki?curid=406820" title="Niesziekte">
Niesziekte

Niesziekte is de meest voorkomende infectieziekte bij de kat. 
Het is een uiterst besmettelijke aandoening die alle slijmvliezen van het lichaam aantast en waar katten flink ziek van kunnen zijn.
De ziekte wordt verspreid door katten. De belangrijkste manier van verspreiding is via kleine vochtdruppeltjes beladen met ziekteverwekkers die een besmette kat door te niezen de lucht inblaast. Vooral op plaatsen waar veel katten bij elkaar zitten in een kleine ruimte, zoals cattery's, asiels of dierenpensions, kunnen epidemieën uitbreken. De belangrijkste veroorzakers zijn het Feliene Calicivirus (FCV), het Feliene Herpesvirus 1 (FHV-1) en Chlamydia-bacteriën.

De kenmerken van de ziekte zijn: 

Onderdrukken van bijkomende infecties, uitdroging bestrijden en eventueel dwangvoedering. Dit betekent antibiotica, indien nodig een infuus geven. Als antibiotica wordt bijvoorbeeld doxycycline voorgeschreven in tablet of druppelvorm.



</doc>
<doc id="407185" url="https://nl.wikipedia.org/wiki?curid=407185" title="Embolie">
Embolie

Een embolie ("Grieks = ἔμβολος") is de afsluiting van een slagader of een ader, door wat voor materiaal dan ook, dat zich in het bloedvat kan huisvesten en zijn holte kan afsluiten. Meest voorkomend is een trombo-embolie. Dat is trombose gevormd in de ene locatie die zich losmaakt van de vaatwand en zich ergens anders in de bloedcirculatie nestelt en daar dus het bloedvat verstopt.

Als de binnenste laag van de wand van een bloedvat (het endotheel) beschadigd is, kan zich daarop een bloedstolsel vormen.
Een deel van de trombus kan losraken en meegevoerd worden met de bloedstroom. Op die manier komt dat embolus in de slagaders, die steeds vertakken en nauwer worden. Wanneer het ergens blijft steken, spreekt men van een embolie.

Een losgeraakte bloedprop is, bij volwassenen, in circa 90% afkomstig uit een been- of bekkenader. Alle lichaamsaders komen uit in de rechterharthelft, van waar het bloed verder stroomt naar de long, waar de bloedvaten weer opsplitsen tot haarvaten. Bij een normale bloedsomloop komt een embolus uit een ader dus altijd terecht in de longen, waardoor de meest voorkomende embolie de longembolie is.

Bij een fout in de bloedsomloop (bijvoorbeeld een gat in een septum van het hart) kan een veneus embolus ook een embolie in de lichaamscirculatie veroorzaken (in plaats van in de longcirculatie). Aangezien de druk in de linkerharthelft meestal hoger is dan in de rechter harthelft, gebeurt dat echter zelden, tenzij een speciale situatie voorvalt, bijvoorbeeld als de persoon toevallig hoest wanneer het embolus het septumdefect passeert.

Een embolus kan ook zijn oorsprong vinden in de linkerharthelft of in slagaders (arteriën) van de lichaamscirculatie, wat bijvoorbeeld een herseninfarct kan veroorzaken.
Atriumfibrilleren is een veelvoorkomende oorzaak. Maar ook het ventrikel kan een bron zijn, na een hartinfarct of een aneurysma van het ventrikel.

Doordat de slagader volledig afgesloten wordt, krijgen de verdere vertakkingen van het bloedvat geen bloed meer. In het weefsel dat door de slagader bediend wordt, ontstaat zo ischemie: onder andere een tekort aan zuurstof. Als dit zo ingrijpend is dat een stuk van het weefsel afsterft, spreekt men van een infarct.

Het vetemboliesyndroom ontstaat wanneer kleine bolletjes vet uit het beenmerg in de circulatie terechtkomen en zorgen voor trombose. Bij het breken van lange pijpbeenderen, en dan met name het dijbeen kan dit syndroom ontstaan. Een berucht gevolg is een longembolie.



</doc>
<doc id="407228" url="https://nl.wikipedia.org/wiki?curid=407228" title="Anne Bonny">
Anne Bonny

Anne Bonny (County Cork, Ierland, 8 maart 1700 - rond 25 april 1782) was een bastaardkind van een prominente rechter, William Cormac, en van de dienstmeid van het gezin, Peg Brennan. Cormac vluchtte vanwege het schandaal met de moeder en het kind naar Charleston (South Carolina). Hoewel hij in de koloniën een welvarende handelaar werd, waren hij en Brennan niet zulke goede ouders. Anne werd een opvliegende en koppige jonge vrouw.

Anne trouwde uiteindelijk met de weinig succesvolle James Bonny. Het huwelijk ging slecht en Bonny had moeite met het onderhouden van zijn vrouw. Hij nam haar mee naar het toevluchtsoord New Providence (Bahama's) en werd informant voor de nieuwe gouverneur Woodes Rogers waardoor zijn vrouw nog meer aan de kant werd gezet. Nadat ze zo goed als uit het beeld van James Bonny was, liet ze merken dat ze wel een oogje had op Jack Rackham alias Calico Jack. Rackham wilde laten zien dat hij dat wel goedkeurde door haar veel geschenken te geven. Hij deed James een bod om Anne te kopen maar die wees dit af. Hierna sloop het paar op een handelaarsschip met een handvol van Rackhams oude vrienden en ze namen het schip over.

Anne werd geaccepteerd als vrouwelijk bemanningslid, en Anne en Jack kregen een liefdesrelatie. Na een aantal succesvolle overvalstochten werd de bemanning van een ander schip overgenomen; een goede scheepsmaat kwam erbij. De scheepsmaat bleek van uitzonderlijke kwaliteiten betreffende het zwaardvechten en schieten, en Anne kwam nader tot de scheepsmaat, die een vrouw bleek te zijn. Mary Read had zich sinds de overname van de bemanning, (en al lange tijd daarvoor) voorgedaan als man, maar haar geheim werd ontdekt door Anne. Deze hield het echter geheim voor de bemanning en Jack, met wie ze later onofficieel getrouwd was (een kapitein kon op een schip een huwelijk sluiten). Jack had argwaan over de naar elkander toegroeiende relatie van Anne en Mary, nog in de veronderstelling dat Mary een man was, maar toen Anne hier op aan werd gesproken door haar man werd Mary's ware identiteit bekend. Ook zij werd geaccepteerd door de bemanning.

Het drietal maakte de zeven zeeën enige tijd onveilig, tot er 's nachts een overval kwam met een sloep. Anne en Mary vochten samen met één man tegen de mariniers. De andere mannelijke piraten lagen dronken in slaap.

Het drietal werd gevangengenomen en stond op de wachtlijst voor de galg, tezamen met de bemanning. Anne en Mary werden echter vrijgelaten wegens zwangerschap. Bij Anne was de vader vrijwel zeker Jack, maar bij Mary onbekend (er gaan speculaties rond dat Jack ook haar bezwangerd heeft). De dag voor de terechtstelling heeft Anne haar man Jack opgezocht en hem het volgende gezegd:

Anne zou met haar kinderen rond de 80 jaar geworden en nooit meer op zee geweest na haar arrestatie.

Er doen echter ook verhalen de ronde dat Anne in de gevangenis door ziekte overleden is.


</doc>
<doc id="407344" url="https://nl.wikipedia.org/wiki?curid=407344" title="Li Zhisui">
Li Zhisui

Dr. Li Zhisui (Peking, 1919 - Carol Stream, Illinois, 13 februari 1995) was lijfarts van Mao Zedong.

Nadat hij naar de Verenigde Staten was uitgeweken, schreef hij een biografie over Mao Zedong met als titel "Het privé-leven van Mao. Onthuld door zijn lijfarts Li Zhisui". Dit boek veroorzaakte heel wat commotie en was zelfs verboden in China. Het bood niet alleen inzicht in het privé-leven van Mao maar bied ook inzicht in de psychologische achtergrond van zijn beleid alsmede de intriges en machinaties binnen de Chinese Communistische Partij en de vreselijke gevolgen ervan. Volgens Li zou Mao zich onder andere niets hebben aangetrokken van de problemen en hongersnood in China en was hij primair gefocust op machtsbehoud en erkenning van zijn onfeilbaarheid. Bovendien zou hij zeer onhygiënisch leven. Zo zouden Maos tanden bedekt zijn met een groenige film, en droop er etter naar buiten wanneer Li Maos tandvlees aanraakte. Verder zou hij zich nooit wassen. Toen Li hem aanraadde toch een bad te nemen, verklaarde Mao "zich te wassen in de lichamen van vrouwen". Toen deze 'wasbeurten' hem uiteindelijk een geslachtsziekte opleverden weigerde Mao behandeling, want "hij had er immers zelf geen last van".

Enkele weken nadat hij had aangekondigd nog andere memoires te publiceren, werd Dokter Li dood aangetroffen in de badkamer van zijn zoon. Hij leefde bij zijn zoon in Chicago nadat hij naar Amerika was uitgeweken.

Twee leden van de staf van Mao die nog steeds in China verblijven, schreven een boek in het Chinees om de beweringen van Dokter Li te weerleggen.

Li kwam uit een familie die generaties lang eminente artsen heeft voortgebracht (zijn overgrootvader was lijfarts van de Chinese keizer). Hij studeerde in 1945 af in de medicijnen aan de West China Union University Medical School (een door Canadese missionarissen gestichte Universiteit) te Chengdu (provincie Sichuan).

Li kreeg in 1945 een baan aan het Centraal Ziekenhuis van Nanking en werkte daarna in Australië als scheepsarts.

Li trouwde in november 1946 met Lillian Wu (Wu Shenxian) die sociologie studeerde in Chengdu.

Li keerde in 1949 terug naar Peking op verzoek van zijn broer en van Fu Lianzhang alias Nelson Fu (onderdirecteur van het departement van Volksgezondheid onder de Commissie van Militaire Aangelegenheden) die hem schreven dat het nieuwe China een tekort had aan gekwalificeerde artsen.

In 1950 werd Li aangesteld als directeur van de gezondheidsdienst van Zhongnanhai (de gesloten verblijfslocatie in Peking van de hoogste partij- en regeringsleiders) en werd daarmee verantwoordelijk voor de medische behoeften van de top van de Chinese Communistische Partij en hun familie en naaste medewerkers.

In 1954 werd Dr. Li als lijfarts van Mao Zedong aangesteld, die functie heeft hij tot Maos dood in 1976 vervuld.
Tijdens zijn werk als lijfarts van Mao en zijn familie was Li ook plaatsvervangend Secretaris-Generaal van de Commissie voor Medische Wetenschap van het Ministerie van Volksgezondheid. Tevens werd Li aangesteld als directeur van "Ziekenhuis 305", het meest geavanceerde ziekenhuis in Peking bestemd voor het hoogste partij- en bestuurskader.

Eind 1977 wordt Li in het kader van een nieuwe opvoedingscampagne, gericht tegen al het leidinggevend kader, naar Jianxi gestuurd voor heropvoeding door zware lichamelijke arbeid. Hij verblijft daar 1 jaar en mag dan naar Peking terugkeren en hervat zijn functie als directeur van "Ziekenhuis 305" totdat hij eind 1979 Deng Xiaoping verzoekt om ontslag uit zijn functie omdat serieus werken hem onmogelijk gemaakt werd door voortgaande factiestrijd in de partijtop (waarin voortgaande vragen over Maos dood een rol bleven spelen).

In 1980 werd hij gekozen tot plaatsvervangend Vicevoorzitter van de "Chinese vereniging ter Bevordering van de Geneeskunst" en van de "Specialistenvereniging van Gerontologen". Hij was hoofdredacteur van het "Nationaal Medisch Tijdschrift" van China en van de Chinese editie van the "Journal of the American Association" en heeft een groot aantal publicaties op zijn naam staan. Deng Xiaopings open-deurbeleid gaf Li verschillende kansen om buitenlandse reizen te maken en vanwege de kanker van zijn vrouw ging de familie naar de Verenigde Staten, waar meer geavanceerde zorg geboden werd. Lillian overleed op 12 januari 1989. In haar laatste dagen drukte ze Li op het hart het boek over Mao te schrijven als een document voor de toekomstige generaties.



</doc>
<doc id="407345" url="https://nl.wikipedia.org/wiki?curid=407345" title="Emil Abderhalden">
Emil Abderhalden

Emil Abderhalden (Oberuzwil (Sankt Gallen), 9 maart 1877 - Zürich, 5 augustus 1950) was een Zwitserse biochemicus en fysioloog die studeerde aan de universiteit van Bazel en ontving zijn doctorstitel in 1902. 

Hij studeerde in het laboratorium van Emil Fischer en werkte aan de Universiteit van Berlijn. In 1911 verhuisde hij naar de Universiteit van Halle waar hij les gaf in fysiologie. Van 1931 tot 1950 was hij voorzitter van de Duitse Academie van Natuurwetenschappers Leopoldina. Hij onderzocht ijzeropname in het bloed. Al doende ontdekte hij een methode om vroegtijdig zwangerschap en kanker vast te stellen (reactie van Abderhalden). Naderhand bleek dat de zwangerschapstest niet goed werkte. Naar aanleiding hiervan werd Abderhalden fraude aangerekend. Verder is hij de uitvinder van het droogpistool van Abderhalden, dat in staat is om gesynthetiseerde producten te drogen bij hogere temperaturen dan bijvoorbeeld in een desiccator. Abderhalden werkte tijdens de Tweede Wereldoorlog voor de nazi's.


</doc>
<doc id="407723" url="https://nl.wikipedia.org/wiki?curid=407723" title="Antigene drift">
Antigene drift

Antigene drift is het proces waarbij het influenza-virus zich langzaam maar zeker door natuurlijke mutatie van samenstelling wijzigt teneinde het immuunsysteem van gastheren te omzeilen. Door antigene drift verandert het virus door de tijd heen van genetische samenstelling. Hierbij kan de samenstelling van de eiwitmantel veranderen in andere typen hemagglutinine of neuraminidase, maar ook de interne RNA-samenstelling.

Zo goed als alle influenzavirussen veranderen nagenoeg jaarlijks. Dit komt doordat influenzavirussen geen mogelijkheid hebben om fouten in hun RNA te controleren of te herstellen. Wanneer een virus een gastcel infecteert, gebruikt het de interne mechanismen in de gastcel om zich te vermenigvuldigen. Er worden dan kopieën van het virus RNA gemaakt, waarbij kopieerfouten kunnen optreden. De nieuwgevormde virussen zijn dan van een andere streng dan het originele virus. Deze nieuwe virusstreng kan dan mensen of dieren infecteren die wel al resistent waren voor de originele streng omdat het immuunsysteem de nieuwe streng niet meer herkent.

Antigene drift staat recht tegenover "antigene shift", wat doelt op de plotslinge recombinatie van twee of meer bekende strengen influenza in een compleet nieuwe influenzavirus.

Antigene drift vindt plaats in alle typen influenza, zoals influenza A, B en C. Antigene shift echter vindt alleen plaats bij het influenza A-virus, omdat dit virus meer dan alleen mensen kan infecteren. Het kan namelijk ook andere zoogdieren en vogels infecteren, wat influenza A de mogelijkheid geeft om de eiwitmantel grondig te reorganiseren.



</doc>
<doc id="407730" url="https://nl.wikipedia.org/wiki?curid=407730" title="Buikvliesontsteking">
Buikvliesontsteking

Buikvliesontsteking of peritonitis is een ontsteking van het buikvlies (peritoneum), meestal als gevolg van een infectie. Dit is vrijwel zonder uitzondering een ernstige tot zeer ernstige situatie die meestal een operatie noodzakelijk maakt.

Het peritoneum is een dun, transparant vlies dat normaal alle organen in de buikholte en de binnenwanden van de buikholte bedekt.
Peritonitis wordt meestal veroorzaakt door een bron afkomstig vanuit een geïnfecteerd orgaan in de buikholte. Veelvoorkomende bronnen van infectie zijn perforaties van de maag, darm, galblaas of appendix (het wormvormig aanhangsel van de blindedarm). Het peritoneum is opmerkelijk bestand tegen infecties.

Peritonitis breidt zich niet uit, tenzij de verontreiniging voortduurt. Dit is heel vaak wel het geval bij perforatie van een orgaan, zodat vaak een operatie nodig is.

"Pelvic inflammatory disease" (PID) (ontsteking aan het kleine bekken) is bij seksueel actieve vrouwen een af en toe voorkomende oorzaak van peritonitis. Een infectie van de baarmoeder en eileiders, veroorzaakt door verscheidene typen bacteriën, waaronder de bacteriën verantwoordelijk voor gonorroe en chlamydia-infecties, breidt zich uit naar de buikholte.

Naast de al genoemde mogelijkheden kan ook na een operatie wel eens peritonitis ontstaan. Beschadiging van de galblaas, urineleider of de darmen tijdens een operatie kan het lekken van prikkelende sappen en/of bacteriën naar de buikholte tot gevolg hebben. Dergelijke lekkage komt ook wel eens voor als complicatie bij operaties waarbij twee delen van de darm met elkaar worden verbonden, nadat er bijvoorbeeld een gedeelte darm operatief verwijderd is.



Meestal wordt direct overgegaan tot operatief onderzoek, vooral als er mogelijk sprake is van blindedarmontsteking, een geperforeerd ulcus pepticum of diverticulitis. Een spoedoperatie is meestal niet nodig in geval van ontsteking van de alvleesklier of "pelvic inflammatory disease" (PID) bij vrouwen.
Er worden onmiddellijk antibiotica toegediend, vaak een aantal verschillende tegelijk. Mogelijk wordt er ook door de neus een slang in de maag of darm gebracht om vocht en gas af te voeren. Daarnaast kunnen intraveneus vocht en elektrolyten worden toegediend om uitdroging en shock tegen te gaan.


</doc>
<doc id="407766" url="https://nl.wikipedia.org/wiki?curid=407766" title="Chikungunya-virus">
Chikungunya-virus

Het chikungunya-virus (wetenschappelijke naam: "Chikungunya virus", afgekort: CHIKV) is een virus dat milde koorts en gewrichtspijnen veroorzaakt. Normaal is de ziekte niet dodelijk voor de mens.

De benaming is afkomstig van het makonde-woord voor "wat krombuigt", daarmee verwijzend naar de artritis-symptomen. Het virus werd voor het eerst vastgesteld in 1955 in het tegenwoordige Tanzania, naar aanleiding van een uitbraak van het virus in 1952/1953. Overigens wordt soms ten onrechte gesuggereerd dat de naam uit het Swahili afkomstig is.

Het virus kan overgedragen worden door een muggensteek van de "Aedes aegypti"-mug (Denguemug) en door de "Aedes albopictus" (Aziatische tijgermug). De diagnose kan gesteld worden op basis van een serologische test ontwikkeld door de Universiteit van Malaya te Kuala Lumpur in Maleisië.


De incubatietijd van deze ziekte is ongeveer 2 tot 3 dagen. De eerste symptomen zijn koorts en heel erge pijn in de gewrichten, welke gecompliceerd kunnen worden door rillingen, ernstige hoofdpijn, fotofobie, anorexie, een rood oog, misselijkheid en buikpijn. De pijn in de gewrichten zit voornamelijk in de kleine gewrichtjes van de handen, polsen, enkels en voeten. Als de koorts zakt (wat na 2 tot 3 dagen gebeurt) kan er bij sommige mensen een huiduitslag (maculopapulair) worden waargenomen. Deze uitslag is vaak het ergste op de romp en op de extremiteiten, en kan afbladderen. Petechieën (puntbloedingen) worden zelden waargenomen, en sommige patiënten ontwikkelen een leukopenie. Epistaxis (bloedneuzen) zijn niet ongewoon.

Het herstel kan weken in beslag nemen, en sommige oudere patiënten blijven last houden van stijfheid en pijn in hun gewrichten voor enkele jaren (met name HLA-B27-patiënten lopen hier een verhoogd risico op).

Een vaccin op basis van een levend, verzwakt virus is in ontwikkeling. Zonder een vaccin is de meest effectieve preventiemethode dan ook gericht op het voorkomen van besmetting door de mug. Insmeren met DEET (anti-muggenzalf) en het dragen van beschermende kleding en het slapen onder een klamboe wordt aangeraden. Ook overdag moet opgelet worden, omdat deze mug niet alleen in het donker actief is.

Er is geen specifieke behandeling voor de ziekte, waardoor de behandeling louter bestaat uit symptomatische behandeling: ontstekingsremmers en pijnstillers. Wel is onderzoek gedaan naar chloroquine als een potentieel middel.

Er zijn drie genotypen van het virus. Een west-Afrikaanse, een centraal/oost-Afrikaanse en een Aziatische variant. Anders dan soms gesuggereerd wordt, wordt Europa getroffen door de centraal/oost-Afrikaanse variant.

In 2007 werd vooral de Indiase deelstaat Kerala zwaar getroffen, met naar schatting een miljoen mensen die aan de ziekte leden. Ook werden verschillende eilanden in de Indische Oceaan getroffen door het virus. In 2006 werd met name het Franse Réunion zwaar getroffen. Naar schatting werd toen 1/3 van de bevolking aangedaan. Ook werd in 2006 het virus in Sri Lanka gesignaleerd, mogelijk als gevolg van vluchtelingen uit Zuid-India.

In 2007 werd het virus voor het eerst buiten de tropen in Noord-Italië gesignaleerd. Voorafgaand aan 2007 waren besmettingen in Europa vooral incidentieel als gevolg van reizigers die besmet terugkeerden, maar in augustus 2007 brak rond Ravenna in Italië de eerste epidemie van het chikungunya-virus uit. Hierbij raakten tussen de 160 en 200 mensen besmet, waarvan er elf in het ziekenhuis moesten worden opgenomen en één persoon overleed. Volgens de BBC was het dodelijke slachtoffer een vrouw van 83 met reeds onderliggende medische problemen. Begin 2009 bleken er in Europa vooral in Frankrijk en Italië reeds honderden personen de ziekte te hebben opgelopen.
In juli 2014 werd het virus voor het eerst in Zuid-Amerika geconstateerd.


</doc>
<doc id="407788" url="https://nl.wikipedia.org/wiki?curid=407788" title="Lebmaag">
Lebmaag

De lebmaag is de laatste van de vier magen van herkauwers (naast pens, netmaag en boekmaag). De lebmaag is vergelijkbaar met de maag die we vinden bij zoogdieren met een enkelvoudige maag, zoals varkens, honden en katten en bij de mens. De lebmaag produceert zoutzuur en pepsine (een verteringsenzym). Hierdoor daalt de pH in de lebmaag, waardoor de meeste bacteriën afsterven. Door de lage pH en pepsine wordt in de lebmaag een begin gemaakt met de eiwitvertering. Vanuit de lebmaag gaat de voedselbrij via de pylorus naar de twaalfvingerige darm.

Maagsap van kalveren wordt traditioneel gebruikt bij kaasbereiding. Als het wordt toegevoegd aan melk stremt die waardoor wrongel ontstaat, het eerste stadium van kaas. Hetzelfde kan ook met behulp van speciaal gekweekte aangepaste bacteriën worden bereikt. Bij die werkwijze is er geen risico op dieroverdraagbare ziekten en is de kaas ook geschikt voor vegetariërs.


</doc>
<doc id="408120" url="https://nl.wikipedia.org/wiki?curid=408120" title="Musculus temporalis">
Musculus temporalis

De musculus temporalis of slaapspier is een van de kauwspieren. De musculus temporalis bevindt zich voor het grootste gedeelte in de fossa temporalis (de ruimte boven de jukboog), tussen de laterale schedelwand en de fasica temporalis. Taak van de musculus temporalis is het sluiten van de mond en het terugtrekken van de onderkaak.

Men onderscheidt drie delen aan de spier, de pars anterior, de pars posterior (enkel van elkaar te onderscheiden in trekrichting) en de pars profunda. De pars anterior en pars profunda kunnen het makkelijkst van elkaar onderscheiden worden door hun insertie (aanhechting van de spier op het bewegende deel), namelijk de ramus mandibulae en de processus coronoides mandibulae. De spier is het dikst aan de voorzijde en wordt naar achteren toe steeds dunner. Het grootste deel van de spiervezels komt van de zijkant van de schedel, van een gebied dat boven begrensd wordt door de linea temporalis inferior en onder door onder andere de crista infratemporalis van het os sphenoides

De musculus temporalis wordt geïnnerveerd door de nervi temporales profundi en de nervus mandibularis. Net als de andere kauwspieren, stamt de musculus temporalis af van de eerste viscerale boog.

De musculus temporalis kan gevoeld worden op de slapen, wanneer men knarsetandt.



</doc>
<doc id="408184" url="https://nl.wikipedia.org/wiki?curid=408184" title="Neurochirurgie">
Neurochirurgie

Neurochirurgie is de chirurgische behandeling van neurologische aandoeningen. De hersenen, hersenstam, het ruggenmerg, de plexus en perifere zenuwen, alsmede de omhullingen van betreffende structuren zijn doel van de operatieve ingrepen. Ze wordt uitgevoerd door een gespecialiseerd chirurg: neurochirurg.

In Vlaanderen wordt neurochirurgie vooral uitgevoerd in de academische ziekenhuizen en de daaraan verbonden afdelingen van algemene ziekenhuizen.

De neurochirurgie wordt in Nederland in een 16-tal hoofdcentra bedreven. Er zijn rond deze hoofdcentra een aantal perifere klinieken gesitueerd waar kleinere neurochirurgische ingrepen kunnen worden uitgevoerd.



</doc>
<doc id="408266" url="https://nl.wikipedia.org/wiki?curid=408266" title="Kleine zonnedauw">
Kleine zonnedauw

De kleine zonnedauw ("Drosera intermedia") is een overblijvende, vleesetende plant uit de zonnedauwfamilie ("Droseraceae"). De soort staat op de Nederlandse Rode Lijst van planten als algemeen voorkomend maar sterk afgenomen. Ook is de plant in Nederland wettelijk beschermd. De plant komt van nature op het noordelijk halfrond voor in Europa en het oosten van Noord-Amerika.

De plant wordt 2-10 cm hoog en vormt een bladrozet. De langgesteelde bladeren zijn opstaand en omgekeerd eirond. Op de bladeren zitten talrijke, kleverige, klierweefsel bevattende, haardunne tentakels. Hiermee vangt de plant kleine insecten, zoals soorten uit de familie Simuliidae. Het blad rolt om het insect heen en scheidt verteringsenzymen uit. De hierbij vrijkomende voedingsstoffen (onder meer stikstof) wordt door de plant opgenomen.

De plant loopt in het voorjaar uit en bloeit in juli en augustus met drie tot acht witte bloemen. De bloeiwijze is een schicht. De plant is zowel een zelfbestuiver als een kruisbestuiver. De doosvrucht is gegroefd en bevat zeer veel, kleine zaadjes. In de vroege herfst gaat de plant in winterrust.

De kleine zonnedauw komt voor op stikstofarme, natte, zure heidevelden en veengrond.

De kleine zonnedauw is een kensoort voor de associatie van moeraswolfsklauw en snavelbies.


</doc>
<doc id="408600" url="https://nl.wikipedia.org/wiki?curid=408600" title="Azadirachta indica">
Azadirachta indica

Azadirachta indica, ook bekend als neem (uitspraak: niem), is een boom (of struik) uit de familie "Meliaceae". De soort wordt in India gebruikt voor medicinale toepassingen. Hiervoor worden alle delen van de plant gebruikt, maar vooral de neemolie die uit de vruchten geperst wordt.

Het is een snelgroeiende en meestal groenblijvende boom, die gemiddeld vijftien tot twintig meter hoog wordt en in uitzonderlijke gevallen tot veertig meter hoogte kan bereiken. De boom kan tot tweehonderd jaar oud worden. De stam is relatief kort en zelden langer dan drie meter. De takken zijn wijd gespreid. De kroon is rond of ovaal met dichte bladgroei. Bij grote droogte kan de boom zijn blad verliezen. Het wortelsysteem bestaat uit een hoofdwortel die soms twee keer zo diep de grond in gaat als de hoogte van de boom en een wijder vertakt wortelstelsel. De buitenste lagen van het hout zijn licht gekleurd en de kern is roodachtig.

Het samengestelde blad van twintig tot veertig centimeter lengte bestaat uit eenendertig oneven geplaatste bladspitsen van zo'n zeven centimeter lengte. 

De bloeivorm bestaat uit samengestelde pluimen tot vijfentwintig centimeter lengte waaraan honderdvijftig tot tweehonderdvijftig kleine bloemetjes. De welriekende bloemetjes hebben een omvang van ongeveer een centimeter. Neem is eenhuizig en vormt dus zowel mannelijke als vrouwelijke bloemen aan dezelfde plant.

Wanneer de boom vier jaar oud is kan zij voor het eerst vrucht dragen. Na tien jaar kan zij zo'n vijftig kilo vruchten leveren. De vrucht is een olijfachtige steenvrucht met een dunne schil, bleekgeel vruchtvlees en een bitterzoete smaak.

Neem is door menselijke verspreiding tegenwoordig op vrijwel alle continenten wel te vinden. 
De soort wordt veel aangeplant in gebieden met tropisch en subtropisch klimaat en staat in verschillende landen onder verschillende namen bekend. Plaatselijk geldt de plant als een invasieve soort. 

Het gebruik van neemprodukten in de geneeskunst stoelt in India op een lange traditie. 
Buiten India wordt de plant veel gebruikt voor het bereiden van een biologisch insecticide: azadirachtine. De soort trekt wereldwijd aandacht vanwege zijn medicinale en antibiotische eigenschappen en is het onderwerp van wetenschappelijk onderzoek en publicaties. Zij is in het westen mede bekend vanwege de patentstrijd die er over neemprodukten gevoerd werd. Neem wordt daarom regelmatig genoemd als voorbeeld in verband met biopiraterij.



</doc>
<doc id="408872" url="https://nl.wikipedia.org/wiki?curid=408872" title="H5N1-chronologie">
H5N1-chronologie

Deze pagina bevat een chronologisch overzicht van de ontwikkelingen rond het H5N1-virus.

Het virus is voor het eerst waargenomen in China in gevogelte.

Het virus leidt tot grote paniek in Hongkong. Duizenden vogels en pluimvee worden vernietigd nadat enkele mensen besmet zijn geraakt met het virus teneinde een panzootie (pandemie onder verschillende diersoorten in een groot gebied) te voorkomen. Daarnaast was het zaak om te voorkomen dat het virus definitief naar de mens zou overspringen.

Algemeen wordt aangenomen dat het H5N1 virus door "antigene drift" zich in 2002 gemuteerd heeft tot het type die medio 2004 menselijke slachtoffers begint te maken. Het virus staat nu bekend als Genotype Z van het H5N1 virus. Genotype Z is hoog pathogeen en is ontstaan uit andere hoog pathogene genotypen van het virus.

Genotype Z is de nu dominate variant van het H5N1 virus en endemisch in gevogelte in Zuid-Azië. Hierdoor wordt het risico op een uiteindelijke pandemie onder mensen alleen maar groter.

Sinds begin 2004 zijn er ruim 65 mensen overleden aan het vogelpestvirus in Thailand, Cambodja, Vietnam, China en Indonesië.

Op 6 februari 2004 maakte de FAO, de voedsel- en landbouworganisatie van de Verenigde Naties, bekend dat onderzoekers in Vietnam sporen hebben gevonden van H5N1 bij varkens.

Op 16 februari 2004 werd in Bangkok, Thailand bekendgemaakt dat op 27 januari een luipaard aan een infectie met het H5N1-virus was bezweken en dat een tijger herstellende was van hetzelfde virus.

In 2005 was er een massale uitbraak van het H5N1-virus onder trekvogels aan het Qinghai-meer in Zuid-China. De Chinese overheid geeft weinig medewerking aan het onderzoek. Het virus hier was de H5N1 RK7 variant, de meest agressieve tot op heden. Deze kan worden overgedragen van vogels op mensen. Het kan echter niet worden overgedragen van mensen op mensen of van mensen op vogels. De vrees bestaat dat dit na mutatie van het virus echter wel het geval zal zijn.

In oktober 2005 werd het H5N1-virus ontdekt bij vogels in Turkije, Roemenië, Zweden, Chios (Griekenland), Groot-Brittannië en Kroatië en in december op het Oekraïense schiereiland de Krim. 

Begin januari 2006 zijn in Oost-Turkije, tegen de Iraanse grens aan, drie kinderen van 11, 14 en 15 overleden aan het H5N1 virus. Zij leefden op een boerderij waar ze waarschijnlijk veelvuldig in contact stonden met besmet pluimvee. Het waren de eerste doden in Turkije als gevolg van de vogelgriep en de eersten die buiten Zuidoost-Azië en China vielen. Op 14 januari werd een Belg opgenomen in het ziekenhuis met de verschijnselen van H5N1. Later bleek echter dat het niet om vogelgriep ging, aldus minister van Volksgezondheid Rudy Demotte op een hiervoor belegde persconferentie.

In de eerste weken van 2006 heeft het H5N1-virus ook de kust van Afrika weten te bereiken.

Op 14 februari 2006 is het virus in Oostenrijk geconstateerd en op 15 februari op het Duitse eiland Rügen. Ook bestaan er verdenkingen dat er knobbelzwanen aan het vogelgriepvirus overleden zijn in de Flevopolder (16 februari 2006). Na nader onderzoek (18 februari 2006) is gebleken dat de dieren niet besmet waren met het H5N1-virus. Veel landen hebben de ophokplicht nu op 20 februari gezet.

De diagnose van besmetting met het virus is complex en de incubatietijd is zeer kort. Een Amerikaans bedrijf beweert een vaccin te hebben ontwikkeld tegen het H5N1 virus, die ook binnen een maand kan worden ontwikkeld. Ze verwachten dat het vaccin in 2007 op de markt komt. 

Op 18 februari 2006 wordt in de Indiase stad Bhopal vastgesteld dat het vogelgriepvirus H5N1 ook in India is beland. Het virus verspreidt zich dus behoorlijk snel. Onderzoekers van een laboratorium in Bhopal hebben dat onderzocht. In het westen van het land is het ook gevaarlijke virus voor mensen opgedoken. De afgelopen week gingen er zo'n 50.000 kippen dood in het gebied. Enkele van die kippen bleken het H5N1-virus te hebben. Het getroffen gebied is inmiddeld afgegrendeld. In India worden momenteel mensen onderzocht die symptomen vertonen van het virus.

Op 18 februari 2006 maakte het Franse ministerie van Landbouw bekend dat ook in Frankrijk de voor mensen gevaarlijke vogelgriepvirusvariant H5N1 aangetroffen is. Een dode wilde eend werd nabij Lyon gevonden en men is er vrij zeker van dat het bij deze eend om de H5N1-variant van het vogelgriepvirus gaat. De Franse autoriteiten hebben eerder al de gebruikelijke voorzorgsmaatregelen getroffen rondom de plaats waar de dode eenden werden aangetroffen. Het betreft onder meer het instellen van een stalplicht in een zone van drie kilometer en een surveillancezone van tien kilometer.

Op 28 februari 2006 maakte het 'Duitse Instituut voor Diergezondheid' bekend dat op het Duitse eiland Rügen in de Oostzee een dode kat is gevonden besmet met het H5N1-virus. Het is voor zover bekend de eerste keer dat in Duitsland het virus op een zoogdier is aangetroffen. In Azië waren al gevallen bekend van katten die besmet waren met H5N1 doordat ze geïnfecteerde vogels hadden gegeten.

Op 2 maart is door de Duitse dierenbescherming bekendgemaakt dat veel Duitse kattenzitters van hun kat af willen. Sommigen zijn zelfs bereid veel geld te betalen aan dierenartsen om hun kat(ten) in te laten slapen. Dit alles is naar aanleiding van de vondst van een dode kat die bezweken is aan het H5N1 virus. 

Dezelfde dag heeft de Duitse minister van landbouw Seehofer bevestigd dat er 140 besmettingen van vogels (en een kat) met het H5N1 virus zijn geconstateerd.

Wetenschappers uit Zweden en Hongkong poneren op 3 maart de stelling dat mensen die besmet zijn met het H5N1 virus wellicht genezen kunnen worden door chemotherapie. De besmetting met het H5N1 virus leidt, net als de ziekte HLH (haemophagocytic lymphohistiocytosis) tot een overmatige productie van witte bloedcellen. Dit kan vaak bestreden worden door middel van chemotherapie.

De wetenschappers merken wel op dat hun stelling een hypothese is. Volgens de wetenschappers is het belangrijk om naar nieuwe behandelmethoden te zoeken aangezien het virus een hoge mortaliteit heeft en het een pandemie zou kunnen veroorzaken.

Op 6 maart heeft het Ministerie van Landbouw in Frankrijk bekendgemaakt dat op 28 februari in Marseille een dode wilde zwaan met het H5N1 virus is aangetroffen in het Berre-meer. Op dezelfde dag wordt bekend dat in Polen twee dode zwanen zijn gevonden met H5N1 en in Oostenrijk 3 levende katten, allen besmet met H5N1. De reden waarom de katten getest werden op H5N1 is (nog) niet bekend, wel dat ze in leven waren op het moment dat het virus bij hen werd aangetoond.

Op 7 maart is bekend geworden dat de Oostenrijkse katten getest zijn op H5N1 omdat zij in hetzelfde asiel verbleven waar eerder in februari besmette kippen zijn aangetroffen. Deze kippen waren waarschijnlijk besmet door wilde zwanen met H5N1 die voor de kippen in de kooien hebben gezeten. Zowel de zwanen als de kippen zijn afgemaakt. Twee van de drie katten in asiel Noach's Ark, nabij Graz lijken de virusinfectie te hebben overwonnen.

In december wordt vogelgriep vastgesteld op twee kalkoenboerderijen nabij Płock, in het centrum van Polen.



</doc>
<doc id="408973" url="https://nl.wikipedia.org/wiki?curid=408973" title="Resistentie bij planten">
Resistentie bij planten

Een plant kan resistent zijn tegen aantasting door schimmels, bacteriën, virussen, mycoplasma ’s, nematoden, insecten en Mijten, de zogenaamde biotische factoren, waardoor deze geen of minder schade lijdt. De plant wordt hier meestal aangeduid als waardplant. In het algemeen zijn planten resistent tegen zeer veel ziekteverwekkers en alleen vatbaar voor een beperkt aantal ziekteverwekkers. Door planten in monocultuur te telen kunnen ziekteverwekkers zich sneller verspreiden en aanpassen en zal meer aantasting optreden. Met plantenveredeling wordt geprobeerd resistente rassen te maken en de aanpassing van de ziekteverwekker voor te blijven. Wat bijvoorbeeld bij "Phytopthora" en aardappelmoeheid bij de aardappel maar slecht lukt.

Bij resistentie kan onderscheid gemaakt worden in:
Bij overgevoeligheidsresistentie sterven de cellen rond de infectieplaats af, waardoor de ziekteverwekker zich niet kan verspreiden. Een voorbeeld hiervan is zwarte roest bij tarwe.

De resistentie berust bij een gen-om-gen relatie op één gen, zoals bij de "Bremia" schimmel in sla. In deze gevallen wordt gesproken van schimmelfysio 's. Een ras is alleen resistent tegen een bepaald fysio of door stapeling van resistentiegenen tegen een reeks van verschillende fysio 's. Deze vorm van resistentie is meestal niet stabiel en wordt door de ziekteverwekker vaak snel doorbroken.

Een plant kan resistentie hebben tegen:

Plantencommunicatie


</doc>
<doc id="409290" url="https://nl.wikipedia.org/wiki?curid=409290" title="Giardiasis">
Giardiasis

Giardiasis is een infectie van de dunne darm die veroorzaakt wordt door "Giardia lamblia", ook wel "Giardia duodenalis" of "Giardia intestinalis" genoemd: een eencellige. De ziekte heeft diarree als belangrijkste symptoom. Giardiasis is wereldwijd een van de meest voorkomende oorzaken van diarree, zowel bij mensen als bij dieren.

Niet iedereen die een infectie met Giardia doormaakt vertoont symptomen; patiënten waarbij dat wel zo is hebben last van diarree, stinkende en vettige lichtgekleurde ontlasting, gasvorming, buikkrampen, misselijkheid en zuurbranden.
Het gevolg hiervan is vaak gewichtsverlies, zwakheid en chronische vermoeidheid.

Over de pathogenese van giardiasis is nog weinig bekend. Tot voor kort dacht men dat de oorzaak lag bij de fysieke afdekking van de darmen en competitie voor voedingstoffen in het duodenum. Tegenwoordig wordt echter aangenomen dat dit geen rol van betekenis heeft in de pathogenese. Men weet nu dat giardiasis wordt veroorzaakt door een multifactorieel proces, waarbij secretie- / excretieproducten van de parasiet en het immuunsysteem van de gastheer een grote rol spelen. Patiënten met een aangeboren immuundeficiëntie, zoals een IgA-deficiëntie, of met verworven immuundeficiënties, hebben een grotere kans om een chronische giardiasis te ontwikkelen.

Doordat de voedselopname in de dunne darm door de aanwezigheid van de parasieten wordt geremd, kan ondervoeding en (bij kinderen) groeivertraging ontstaan.

Een infectie met "G. lamblia" wordt in de kliniek meestal vastgesteld, door middel van microscopie of enzyme linked immunosorbent assay (ELISA). De gevoeligheid van microscopie wanneer een enkelvoudig monster wordt onderzocht, ligt relatief laag (50-70%), dit is voornamelijk te wijten aan de intermitterende uitstoot van cysten. De gevoeligheid is te verhogen door monsters op meerdere tijdstippen af te nemen, te concentreren en te fixeren. Wanneer monsters worden gefixeerd, kunnen zowel trofozoïeten, als cysten worden aangetoond. De ELISA is gevoeliger dan de microscopie (+/- 98% bij enkelvoudige beoordeling), maar optimale resultaten worden behaald wanneer deze technieken gecombineerd worden. Hierbij worden twee gefixeerde faecesmonsters, afgenomen op verschillende dagen, microscopisch onderzocht en een monster wordt met behulp van ELISA getest. Deze methode staat bekend als de Triple-Faeces-Test (TFT). Verschillende PCR technieken gericht op het aantonen van "G. lamblia" verkeren in het experimentele stadium. Verwacht kan worden dat deze technieken in de toekomst een belangrijke plaats gaan innemen in het aantonen en typeren van "G. lamblia".

De ziekte duurt meestal een week of twee, maar kan ook (veel) langer aanhouden en onderbroken worden door symptoomloze perioden. Risicogroepen voor een chronisch verloop zijn mensen met een slecht functionerend immuunsysteem en hypogammaglobulinemie-patiënten.

Tegen de ziekteverwekker bestaan antibiotica, met name metronidazol en tinidazol. In verreweg de meeste gevallen zijn de klachten daarmee na enkele dagen verdwenen. Deze medicijnen hebben echter hinderlijke bijwerkingen, vooral in combinatie met alcohol.

Wereldwijd is "G. lamblia" de meest gediagnosticeerde pathogene protozo. Zij komt endemisch voor, zowel in landen met een hoge als met een lage welvaart. Grondige drinkwaterreiniging, bijvoorbeeld met chloordioxide kan veel doen om besmetting te voorkomen.

Jaarlijks worden ongeveer 500.000 nieuwe infecties bij de Wereldgezondheidsorganisatie (WHO) gemeld. In Nederland ligt de prevalentie van "G. lamblia", bij patiënten die met klachten van chronische diarree hun huisarts consulteren, tussen de 8 en 12%.

Bij personen zonder klachten is in Nederland een prevalentie van 5% gevonden Besmetting vindt plaats door het consumeren van fecaal besmet voedsel of water. Ook directe besmetting tussen mensen lijkt een belangrijke rol te kunnen spelen, vooral op scholen en kinderdagverblijven, waar kinderen van lage leeftijden dicht op elkaar zitten. Er zijn meerdere gevallen bekend van grootschalige uitbraken van "G. lamblia", die zijn toegeschreven aan besmette watervoorzieningen, zowel waterzuiveringsinstallaties als recreationele watervoorzieningen. Om deze reden wordt in Nederland zorgvuldig gecontroleerd in waterzuiveringsinstallaties op het risico dat "G. lamblia" verspreid zou kunnen worden. Ook kleinschaligere uitbraken door besmet voedsel zijn beschreven.

Menginfecties met de verschillende genotypen van "G. lamblia" komen naar schatting bij 8% van de menselijke patiënten voor. Deze gevallen worden meestal geassocieerd met patiënten die zijn blootgesteld aan vervuilde waterbronnen, of andere bijzondere epidemiologische situaties.

"G. lamblia" komt, behalve bij de mens, ook wereldwijd voor bij andere zoogdiersoorten. Dit zijn voor een groot deel dieren die in nauw contact staan met de mens. Voorbeelden hiervan zijn huisdieren, zoals honden en katten en verschillende soorten vee zoals runderen, schapen en paarden.

Het feit dat "G. lamblia" zowel voorkomt in de mens als in de bovengenoemde dieren, maakt dat rekening moet worden gehouden met de mogelijkheid dat "G. lamblia" een zoönotische parasiet kan zijn. Sluitend bewijs voor deze hypothese ontbreekt tot nu toe echter nog.




</doc>
<doc id="409310" url="https://nl.wikipedia.org/wiki?curid=409310" title="Giardia lamblia">
Giardia lamblia

Giardia lamblia (G. duodenalis, G. intestinalis) is een eencellige die een parasitaire leefwijze vertoont.
"Giardia" werd in 1681 voor het eerst beschreven door de microscopist Antonie van Leeuwenhoek.

De levenscyclus van "Giardia lamblia" kent twee ontwikkelingsstadia: het stadium in de gastheer, een zoogdier, de trofozoïet en het stadium buiten de gastheer, de cyste.
Cysten zijn typerend ovaal van vorm en hebben vier haploïde kernen. Over de lengte is een axostyl aan te treffen. Cysten zijn zeer resistent en kunnen lang overleven in verscheidene milieus, zoals water.
De trofozoïet is 10-20μm lang en beschikt over twee haploïde kernen en 4 paren flagellen. Deze flagellen zorgen ervoor dat de trofozoïet zich actief kan voortbewegen. Kenmerkend is de zogenoemde traanachtige vorm. Deze is te herkennen door het anterieure gedeelte dat relatief bol en dik is en het posterieure gedeelte dat afloopt in een smalle punt. Aan de ventrale kant van het organisme kan men een zuignap waarnemen. Deze zuignap wordt door de parasiet gebruikt om zich aan de darmmucosa te hechten. De trofozoïet kan alleen voorkomen in een, voor de parasiet, gunstige omgeving (de darmen). Buiten de gastheer hebben trofozoïeten een geringe levensduur.

Het infectieuze stadium van "Giardia" is de cyste. De cysten van "G. lamblia" komen via de fecaal-orale route de gastheer binnen. Onder invloed van het zure milieu en andere factoren in de maag wordt het excysteringsproces in gang gezet, waarbij uit de cyste twee trofozoïeten (zichzelf voedende parasieten) vrijkomen. Dit proces vindt meestal plaats in het duodenum.

De ontstane trofozoïeten verplaatsen zich daarna verder het duodenum en jejunum in. De trofozoïet is de vegetatieve vorm en vermenigvuldigt zich ongeslachtelijk in het duodenum door middel van tweedeling. In het duodenum hechten de trofozoïeten zich aan de darmmucosa met hun zuignappen en veroorzaken daar symptomen zoals diarree en malabsorptie.
Onder invloed van galzouten kan een gedeelte van de trofozoïeten weer differentiëren tot cysten. Door dit encysteringsproces verliest het organisme zijn beweeglijkheid en worden de nieuw gevormde cysten afgevoerd met de feces. De cysten zijn onmiddellijk na uitscheiding infectieus. Ook trofozoïeten kunnen met de feces afgevoerd worden, door de verhoogde peristaltische bewegingen van de darm bij patiënten met gastro-intestinale klachten. Buiten de gastheer vormen de cysten weer een potentiële infectiebron voor een nieuwe gastheer en daarmee is de cyclus gesloten.

"Giardia lamblia" veroorzaakt o.a. bij de mens het ziektebeeld giardiasis.


</doc>
<doc id="409578" url="https://nl.wikipedia.org/wiki?curid=409578" title="Fusarium">
Fusarium

Fusarium is een geslacht van parasiterende schimmels die in de bodem voorkomen en die planten en dieren kunnen aantasten. Daarnaast produceren ze ook mycotoxines (trichothecenen en fumonisines) die voedsel kunnen besmetten.

Bij planten veroorzaken de schimmels fusariumrot: Ze tasten de wortels aan, die hierdoor zwart worden en afsterven. Vervolgens verwelkt de hele plant en sterft af. Ook veroorzaken ze afrijpingsziekten bij granen.

Er is geen middel tegen fusariumrot. Alle aangetaste planten moeten zo snel mogelijk vernietigd worden om besmetting van nog onaangetaste planten te voorkomen. De bodem moet vervolgens gesteriliseerd worden met een bodemsterilisator.

Deze schimmels kunnen veel tuinplanten aantasten, maar zijn vooral een probleem in broeikassen, tropische tuinen en voor kwekerijen. Ook is deze ziekte te vinden in akkerbouwgewassen zoals aardappelen en granen.

Er zijn planten die resistent zijn voor fusariumrot. Een voorbeeld is "Passiflora edulis" f. "flavicarpa" die als onderstam wordt gebruikt voor de niet-resistente "Passiflora edulis" f. "edulis" met vruchten, die als smaakvoller worden beschouwd.
Bij dieren en mensen kan de schimmel voorkomen als opportunistisch pathogeen in cornea-infecties en teennagel-infecties.


</doc>
<doc id="409590" url="https://nl.wikipedia.org/wiki?curid=409590" title="Sassafras">
Sassafras

Sassafras is de botanische naam van een genus, dat de leverancier is van sassafrasolie. Deze olie werd indertijd als wondermiddel geïmporteerd uit Amerika. Uit sassafrasolie kan ook MDMA worden gesynthetiseerd.

Het genus telt maar enkele soorten, met één soort in Amerika en de rest in Azië (deze zijn ooit wel afgesplitst als "Pseudosassafras"). Het zijn bomen die hout leveren dat scherp ruikt. Het hout was vooral populair voor stokken in kippenstallen en voor bedsteden, omdat het ongedierte (luizen) zou verjagen. Het hout lijkt enigszins op kastanjehout.

De bladvorm van de Amerikaanse soort is notoir variabel.



</doc>
<doc id="409656" url="https://nl.wikipedia.org/wiki?curid=409656" title="Infestatie">
Infestatie

Infestatie is de langdurige aanwezigheid van dierlijke ectoparasieten op en in het oppervlak van organismen, terwijl ze niet in diepere weefsels terechtkomen. Ectoparasieten kunnen voorkomen bij planten, dieren en de mens.

Een voorbeeld van ectoparasieten bij planten zijn bladluizen en bladmineerders. Voorbeelden van ectoparasieten bij dieren (die ook bij de mens kunnen voorkomen) zijn schurft, hoofdluis, haarfollikelmijt, schaamluis en lintwormen (darmwand is ook een oppervlak).

Bij steekinsecten als steekmuggen en de bedwants is de aanwezigheid op het lichaam zeer kort en wordt er niet gesproken van infestatie.


</doc>
<doc id="410174" url="https://nl.wikipedia.org/wiki?curid=410174" title="Acrylonitril">
Acrylonitril

Acrylonitril, soms aangeduid als acrylnitril, is een kleurloze, zeer licht ontvlambare, extreem giftige, organische vloeistof met een enigszins naar amandel ruikende doch prikkelende geur. Door kleine verontreinigingen kan de vloeistof ook geel van kleur zijn. De stof is een belangrijke basis voor de vervaardiging van plastics zoals polyacrylonitril, (CHN). 

De wereldproductie in 2002 wordt geschat op 5 miljoen ton per jaar.

De IUPAC-naam is propeennitril.

Acrylonitril wordt verkregen door de katalytische omzetting van propeen met ammoniak, in aanwezigheid van zuurstof.

Bij deze reactie komen diverse nevenproducten vrij, waarvan de belangrijkste waterstofcyanide is dat wegens de veiligheidsrisico's of ter plekke verwerkt wordt in andere producten, of omgezet wordt in een waterige oplossing van natriumcyanide, die wel getransporteerd kan worden.

In Nederland wordt acrylonitril onder andere geproduceerd door Anqore in Geleen.

Acrylonitril wordt voornamelijk gebruikt als monomeer voor de productie van synthetische polymeren, zoals polyacrylonitril, acrylonitril-butadieen-styreen, nylon en synthetisch rubber. Het wordt ingezet bij de productie van lijm, antioxidanten, emulgatoren en als oplosmiddel.

Na een treinongeluk en de daaropvolgende bluswerken in mei 2013 kwam een grote hoeveelheid acrylonitril in het rioleringsnetwerk van Wetteren terecht. Door oxidatie en hydrolyse ontstonden cyanidebevattende dampen waarbij een inwoner uit Wetteren overleed na het inademen van deze dampen. Tientallen mensen hadden mogelijk de stof ingeademd en werden naar het ziekenhuis overgebracht.

Acrylonitril is zeer licht ontvlambaar, bijvoorbeeld door een vonk, of na contact met bepaalde oxidatoren. De stof is uiterst giftig en kan na opname in het menselijk lichaam cyaniden vormen. Bij ontleding ten gevolge van brand kunnen waterstofcyanide, stikstofoxiden en ethyn ontstaan. Acrylonitril is geclassificeerd als mogelijk carcinogeen.



</doc>
<doc id="410310" url="https://nl.wikipedia.org/wiki?curid=410310" title="Akinesie">
Akinesie

Akinesie of bewegingsarmoede (gr.: "zonder beweging") is het niet kunnen starten van een beweging door het moeilijk kunnen selecteren en/of activeren van motorische programma's in het centraal zenuwstelsel. Dit komt voor bij extrapiramidale aandoeningen zoals erge vormen van de ziekte van Parkinson en bij parkinsonisme. Het is het gevolg van verminderde dopaminerge celactiviteit.


</doc>
<doc id="410659" url="https://nl.wikipedia.org/wiki?curid=410659" title="Johannes Walaeus">
Johannes Walaeus

Johannes Walaeus (Koudekerke, Walcheren, 27 december 1604 of 1607 - Leiden, 1649) was een Nederlands medicus hoogleraar aan de faculteit geneeskunde aan de universiteit van Leiden. Hij latiniseerde zijn Nederlandse naam Jan de Wale (ook: "Johannes de Waal") naar het Latijns klinkende Walaeus. Johannes was een zoon van de Middelburgse predikant en Leidse hoogleraar theologie Antonius Walaeus.

Walaeus werd geboren in Zeeland, maar studeerde filosofie en geneeskunde in Leiden, alwaar hij tevens promoveerde (1631) en lector werd (1632). In 1633 werd hij buitengewoon hoogleraar aldaar. Een jaar voor zijn dood, in 1648, werd hij er gewoon hoogleraar.

In Leiden kwam Walaeus in contact met Franciscus de le Boë Sylvius, die in Nederland als een van de eersten de bloedsomlooptheorie van William Harvey verkondigde. Walaeus kon zich aanvankelijk niet verenigen met deze theorie, maar werd later van zijn ongelijk overtuigd door het bewijs dat Sylvius verkreeg uit zijn experimenten. Daarop ging Walaeus zelf ook proeven doen en werd hij aanhanger van Harveys theorie. Daardoor kan Walaeus worden beschouwd als een van de grondleggers van de experimentele fysiologie.

Walaeus zond in 1640 twee brieven naar zijn leerling Thomas Bartholin. Deze nam de brieven op in de herdruk van het door zijn vader, Casparus Bartholinus, geschreven leerboek over anatomie. Deze herdruk werd in Leiden uitgegeven.

Van Johannes Walaeus is een portret van de hand van J. Hackius bewaard gebleven.

De bibliotheek in het Leids Universitair Medisch Centrum is vernoemd naar Walaeus.


</doc>
<doc id="410911" url="https://nl.wikipedia.org/wiki?curid=410911" title="Traditionele Chinese geneeskunde">
Traditionele Chinese geneeskunde

Traditionele Chinese geneeskunde, ook bekend als Chinese geneeskunde (ook afgekort als TCM, van 'Traditional Chinese medicine') is een verzamelnaam voor een verscheidenheid aan traditionele medische gebruiken uit China, die gedurende duizenden jaren ontwikkeld zijn. Het wordt ook beschouwd als onderdeel van de Oosterse geneeskunde. 

Chinese geneeskunde gebruikt hoofdzakelijk een methode van analyse en synthese bij het op een macroniveau onderzoeken van de interne systemen van het menselijk lichaam en hun wederzijdse relaties met de interne en externe omgeving, in een poging begrip te verkrijgen van de fundamentele wetten die de werking van het menselijk organisme besturen, en die verkregen kennis toe te passen op de behandeling en het voorkómen van ziekten. 

Traditionele Chinese geneeskunde vindt haar oorsprong in een unieke, veelomvattende en systematische theoretische structuur waaronder de theorie van de Vijf Elementen, het meridiaanstelsel van het menselijk lichaam, Yin-Yang en andere systemen. Elke behandeling wordt uitgevoerd volgens dit filosofische raamwerk.

Het grootste deel van de filosofie van de traditionele Chinese geneeskunde werd afgeleid van de taoïstische filosofie, en reflecteert het Chinese geloof dat individuele ervaringen van mensen de principes van de menselijke beweegredenen uitdrukken. Deze beweegredenen, zij het materieel, essentieel of spiritueel, liggen ten grondslag aan het lot dat door de goden wordt bepaald.

Er wordt aangenomen dat de Gele Keizer het boek Neijing Suwen ("Basisvragen van Inwendige Geneeskunde"), ook wel Huangdi Neijing genoemd, heeft laten schrijven als resultaat van zijn dialoog met zijn minister Ch’i Pai. Dit zou gebeurd zijn tijdens het gouden tijdperk van zijn heerschappij van 2698 tot 2598 v.Chr. Tegenwoordig menen wetenschappers dat de titel meer dan tweeduizend jaar geleden gevormd werd als eponiem tussen de Chou- en Han-dynastie, hoewel enkele gedeelten van het werk wellicht al afstammen van 1000 jaar voor Christus.

Tijdens de Han-dynastie, schreef Zhang Zhongjing, tegen het einde van de tweede eeuw na Christus een boek over de behandeling van tyfus. Het omvat de allereerste referentie naar Nejing Suewen. De Chin dynastie beoefenaar en voorstander van o.a. acupunctuur Huang-fu Mi (215-282 A.D.), citeert ook de Gele Keizer in zijn Chia I Ching, circa 265 jaar na Christus. Tijdens de Tang-dynastie beweerde Wang Ping een exemplaar van het originele werk van Nejing Suwen gevonden te hebben, dat hij later uitbreidde en wezenlijk veranderde. Dit werk werd herzien door een keizerlijke commissie tijdens de elfde eeuw en het resultaat was een relatief complete representatie van de ontdekking van de 'traditionele Chinese geneeskunde'.



</doc>
<doc id="411066" url="https://nl.wikipedia.org/wiki?curid=411066" title="Maagsapresistentie">
Maagsapresistentie

Maagsapresistentie is een techniek die veel gebruikt wordt in de farmacie. Door een farmaceutische vorm (tablet, capsule) te bedekken met een laagje dat maagsapresistent is, is deze vorm beschermd tegen de invloed van maagzuur.

Omdat de pH van de darm veel hoger is, lost het laagje daar wel op. Dit betekent dat het geneesmiddel in de darm beschikbaar wordt en niet in de maag.

Hiermee wordt de maag beschermd en worden vaak bijwerkingen voorkomen.


</doc>
<doc id="411114" url="https://nl.wikipedia.org/wiki?curid=411114" title="Litholrubine BK">
Litholrubine BK

Litholrubine BK is een synthetische rode azokleurstof. Als additief is het, als calcium-zout, in de EU toegestaan onder E-nummer E180. Het wordt gebruikt voor de kleuring van kaaskorsten.

Zowel het calciumzout als het corresponderende natrium-zout, Litholrubine B (CHNOS·2Na, CAS-nummer 5858-81-1, EG-nummer 227-497-9) wordt gebruikt in cosmetica, onder meer als haarkleurmiddel.


</doc>
<doc id="411134" url="https://nl.wikipedia.org/wiki?curid=411134" title="Citranaxanthine">
Citranaxanthine

Citranaxanthine is een carotenoïde pigment. Als additief (oranje kleurstof) is het in de Europese Unie toegestaan onder het E-nummer E161i. Er zijn natuurlijke bronnen van citranaxanthine (zoals de schil van citrusvruchten), maar over het algemeen wordt het synthetisch aangemaakt.

Het wordt aan kippenvoer toegevoegd om het vlees en de eierdooiers een intensere oranje kleur te geven. 

Citranaxanthine is sterk verwant aan het natuurlijke zeaxanthine.


</doc>
<doc id="411327" url="https://nl.wikipedia.org/wiki?curid=411327" title="Amandelogen">
Amandelogen

Amandelogen ("epicanthus", Latijn "plica palpebronasalis") is een benaming voor een huidplooi van het bovenste ooglid (van de neus tot de binnenzijde van de wenkbrauw) die de binnenhoek van het oog bedekken bij sommige mensen. Dit fenomeen ontstaat doordat het ooglid meer ontwikkeld is dan bij mensen die geen amandelogen hebben en leidt tot een lagere plooi in het ooglid. In feite zit er een extra beschermende laag over het oog voor weerstand tegen zwaar en koud weer.
Amandelogen komen voor bij volken van Centraal- en Oost-Aziatische afkomst, zoals Kazachen, Hazara, Koreanen, Japanners en enkele Zuid- en Zuidoost-Aziatische volken zoals de Birmezen, Vietnamezen, Cambodjanen, Thai, Bhutanen, noordelijke Nepalezen, Tibetanen, sommige Indonesische volkeren en nog een aantal volken. Ook bij de Inuit, Saami, Amerikaanse indianenvolken, Afro-Aziaten, Khoisanvolken en bevolkingsgroepen uit Zuid-Soedan zoals de Dinka en de Nuer komt het voor. 


</doc>
<doc id="411362" url="https://nl.wikipedia.org/wiki?curid=411362" title="Sigbert Ganser">
Sigbert Ganser

Sigbert Josef Maria Ganser (Rhaunen, 24 januari 1853 — ?, 4 januari 1931) was een Duitse psychiater naar wie het syndroom van Ganser is vernoemd.

Ganser studeerde in Würzburg, Straatsburg en München, waar hij in 1876 als assistent van professor Bernhard von Gudden zijn bul haalde. In deze tijd was het Ganser die de latere neuroloog Franz Nissl adviseerde zijn aandacht te richten op de pathologie van de hersencortex. 

In 1880 behaalde Ganser in München zijn "habilitation", een promotie in het Duits-Oostenrijkse academische systeem. In 1884 ging hij werken in Sorau, het huidige Żary. Twee jaar later kreeg hij een aanstelling als professor in Dresden en werd hoofd van de psychiatrische afdeling van het stadsziekenhuis in Dresden. Hij wist deze "Irren- und Siechenanstalt" tot een belangrijk centrum in de stad op te bouwen. Later onderhield Ganser ook contacten met Emil Kraepelin.

In 1898 werkte Ganser als forensisch psychoneuroloog en psychiater in een gevangenis in Halle. Hier ontdekte hij bij drie gevangenen een bepaald patroon van gedrag. Ze gaven ontwijkende antwoorden, leden aan geheugenverlies en hadden lichamelijke symptomen. Ganser beschreef het gedrag als kortdurende psychosen als gevolg van hysterie. De aandoening werd in latere jaren verder onderzocht en kreeg de naam syndroom van Ganser.

S. J. M. Ganser: "Über einen eigenartigen hysterischen Dämmerzustand" - Archiv für Psychiatrie und Nervenkrankheiten, Berlin, 1898


</doc>
<doc id="411575" url="https://nl.wikipedia.org/wiki?curid=411575" title="Tandtechnicus">
Tandtechnicus

Een tandtechnicus of tandtechnica is iemand die tandheelkundige voorzieningen maakt voor het gebit van de patiënt. Hij/zij doet dit meestal in een tandtechnisch laboratorium in opdracht van een tandarts of ander tandheelkundig behandelaar, zoals kaakchirurg of orthodontist.<br>
Het gaat dan vooral om implantaten, bruggen, kronen of kunstgebitten. Deze voorzieningen zijn individueel en uniek, en zij mogen – met uitzondering van orthodontische werkstukken (zoals beugels) – niet van echt te onderscheiden zijn. <br>




</doc>
<doc id="411600" url="https://nl.wikipedia.org/wiki?curid=411600" title="Schaamstreek">
Schaamstreek

De schaamstreek is het deel van het menselijk lichaam waar zich de liezen en geslachtsorganen bevinden. Het wordt ook wel het "kruis" genoemd omdat hier de benen en de romp van het lichaam bij elkaar komen. De begrenzing van de schaamstreek ligt tussen de onderkant van de buik en het begin van de bovenbenen aan de voorzijde van het lichaam. De billen worden niet tot de schaamstreek gerekend.

De naam "schaamstreek" kan ontstaan zijn vanuit de Bijbelse tekst dat Adam en Eva zich na het eten van de verboden vrucht gingen “schamen”. De geschiedenis over naaktheid vertelt over het langzaam uitbannen van het zicht op geslachtsdelen. Ten tijde van Benedictus van Nursia werd dit schaamtegevoel verder doorgevoerd.

In vroeger tijden, en in sommige culturen nog steeds, wordt de schaamstreek bedekt met een schaamlap. Tegenwoordig wordt bij de meeste volkeren ondergoed in combinatie met overkleding gebruikt. Toch is er rond de 15e eeuw een tijd geweest waarin men de penis weliswaar bedekte doch wel duidelijk accentueerde middels een braguette.

Heden ten dage is er in veel culturen een taboe op het zichtbaar hebben van geslachtsdelen. In veel herentoiletten worden schaamschotten geplaatst tussen de urinoirs om te voorkomen dat een gebruiker andermans schaamstreek ziet. Om dezelfde reden zorgt een vrouwvriendelijke kantoormanager voor tafels in een vergaderruimte met een afdichting aan de voorzijde.



</doc>
<doc id="411629" url="https://nl.wikipedia.org/wiki?curid=411629" title="Wimper">
Wimper

Wimpers zijn de haren die in rijen op de oogleden groeien. Ze zijn zeer tastgevoelig.

Wimpers zijn relatief dikke, stugge haren die in een enkele rij op zowel het bovenste als het onderste ooglid aanwezig zijn; die op het bovenste ooglid zijn echter aanmerkelijk langer en dikker.

De "biologische functie" van wimpers is om stofdeeltjes buiten het oog te houden; als ze worden beroerd door ook maar het geringste object, wordt het oog in een reflex gesloten. Wimpers vernieuwen zich echter regelmatig en losrakende haren zijn soms eerder een 'doorn in het oog' dan een bescherming.

Wimpers bepalen een belangrijk deel van de oogopslag, en worden over het algemeen als mooier ervaren naarmate ze dikker en langer zijn. Het is een vorm van non-verbale communicatie en daarom maken mensen de wimpers soms op met mascara om ze voller te laten lijken. Voor dit doel bestaan ook kunstwimpers.

Er zijn verschillende ziekten gerelateerd aan wimpers, zoals ingegroeide wimperharen en ontstoken wimperhaarzakjes, deze worden ook wel strontjes genoemd. Ook kan de schaamluis zich op wimperharen vestigen omdat deze van wat dikkere haren houdt, zoals schaamhaar en wimpers, in tegenstelling tot de hoofdluis die zich alleen aan dunne haren kan vastklampen.


</doc>
<doc id="411633" url="https://nl.wikipedia.org/wiki?curid=411633" title="Vegetatieve stoornis">
Vegetatieve stoornis

Vegetatieve stoornissen zijn stoornissen van het autonoom zenuwstelsel. 

Het autonoom zenuwstelsel is dat deel van het zenuwstelsel dat de onwillekeurige (buiten de wil om) functionerende organen verzorgt, zoals die van de spijsvertering, de bloedsomloop, de ademhaling, de stofwisseling, enz.


</doc>
<doc id="411962" url="https://nl.wikipedia.org/wiki?curid=411962" title="Wafa Sultan">
Wafa Sultan

Wafa Sultan (Baniyas, Syrië, 14 juni 1958) is een Amerikaanse psychiater van Syrische afkomst die in Los Angeles leeft en de relatie tussen de religies becommentarieert. Ze gaat hierbij uit van haar vaststelling dat, in tegenstelling tot andere religies zoals het christendom, het jodendom, het hindoeïsme of het boeddhisme, de voornaamste bron van religieus geweld voortspruit uit de islam.

Wafa Sultan en haar man David Sultan emigreerden naar de Verenigde Staten in 1989 en zijn beiden genaturaliseerde Amerikaanse staatsburgers. Ze heeft te kennen gegeven dat ze vreest voor de veiligheid van hun familieleden die in Syrië verblijven.




</doc>
<doc id="412537" url="https://nl.wikipedia.org/wiki?curid=412537" title="Palpatie">
Palpatie

Palpatie of palperen is het uitwendig of inwendig met de hand of handen voelen aan een patiënt als onderdeel van geneeskundig onderzoek.

Om de exacte ligging van een letsel te lokaliseren wordt er meestal gepalpeerd naar de aangedane structuur.

Palpatie richt zich op:

Palpatie omvat:


</doc>
<doc id="412720" url="https://nl.wikipedia.org/wiki?curid=412720" title="Ontsmettingsmiddel">
Ontsmettingsmiddel

Een ontsmettingsmiddel is een middel om bacteriën of andere micro-organismen te doden ter ontsmetting. Ontsmettingsmiddelen zijn te verdelen in twee soorten:


</doc>
<doc id="412828" url="https://nl.wikipedia.org/wiki?curid=412828" title="Emotioneel Lichaamswerk">
Emotioneel Lichaamswerk

Emotioneel Lichaamswerk is een lichaamsgerichte therapeutische methode c.q. levenswijze, waarin door middel van lichaamsoefeningen en introspectie getracht wordt de geestelijke en lichamelijke gezondheid te verbeteren. Emotioneel Lichaamswerk vindt zijn oorsprong in het werk van Alexander Lowen en Wilhelm Reich. Emotioneel Lichaamswerk kent veel gemeenschappelijke kenmerken met bio-energetica.

De aanduiding "Emotioneel Lichaamswerk" is beschermd. Er worden veel cursussen en trainingen aangeboden vanuit Emotioneel Lichaamswerk. Belangrijke bestanddelen van het lichaamswerk zijn ademhalingsoefeningen, inspannings- ontladings- en ontspanningsoefeningen en stemwerk. Men leert doelen in het leven te formuleren en na te gaan welke hindernissen men te boven wil komen. Of dit ook lukt, is uiteraard afhankelijk van de persoonlijke situatie van de deelnemers en de intentie waarmee men aan een cursus begint.



</doc>
<doc id="412935" url="https://nl.wikipedia.org/wiki?curid=412935" title="Basis-functie-onderzoek">
Basis-functie-onderzoek

Het functie-onderzoek neemt een bijzondere plaats in in het kinesitherapeutisch onderzoek. Er wordt getracht een antwoord te vinden op de vraag waar symptomen vermoedelijk hun oorsprong vinden:
Tevens wordt ook de aard van de functiestoornis (hypo-hypermobiliteit, krachtsvermindering, incoördinatie) en de actualiteit van de laesie vastgesteld.

Men kan het basis-functie-onderzoek in drie delen indelen: 

Alle functietests moeten zowel aan de linker- als rechter-zijde worden uitgevoerd, zodat een vergelijking mogelijk wordt. 

Bij aanvang van het functie-onderzoek is het belangrijk om weten of er in de uitgangshouding reeds pijn aanwezig is. Indien dit zo is, zijn het de veranderingen in die pijn tijdens de tests die relevant zullen zijn. Men moet ook altijd polsen of de optredende pijn ook werkelijk de pijnklacht van de patiënt(e) is.


</doc>
<doc id="413123" url="https://nl.wikipedia.org/wiki?curid=413123" title="Antipsychiatrie">
Antipsychiatrie

Antipsychiatrie verwijst doorgaans naar een heterogene beweging die ontstond in de jaren zestig van de twintigste eeuw en vijandig stond tegenover de meeste fundamentele veronderstellingen en gebruikelijke praktijken binnen de psychiatrie. De stimulerende invloeden voor deze groepsvorming en theorieën kwamen onder meer van Michel Foucault, Ronald D. Laing en Thomas Szasz en voor de antipsychiatrie in Nederland van Jan Foudraine en Kees Trimbos. Door het lijdend voorwerp van de psychiatrie, de patiënten en hun relaties, werden onder anderen de Stichting Pandora en de Cliëntenbond gelanceerd. De term antipsychiatrie werd in 1967 voor het eerst gebruikt door de Zuid-Afrikaanse psychiater David Cooper.

Twee centrale opvattingen van de antipsychiatriebeweging zijn dat:

De belangrijkste andere kritiek op de aanspraken die de psychiatrie maakt op geloofwaardigheid zijn onder andere:


Zowel afzonderlijke deskundigen in de geestelijke gezondheidszorg als academici hangen antipsychiatrische ideeën aan, net als een aantal voormalige en huidige cliënten van de psychiatrische zorg. Sommige critici richten zich op de biologische psychiatrie. Af en toe wordt beweerd dat sommige vormen van antipsychiatrie in feite alleen maar vormen van psychiatrie hebben gepropageerd, die toevallig strijdig zijn met de vigerende theorieën en methoden. Een aantal veronderstelde antipsychiaters hebben eveneens moeite gedaan om zichzelf te distantiëren van de term en haar soms ongunstige associaties.

Het woord "psychiatrie" werd in 1808 bedacht door Johann Christian Reil. Wat veel later bekend werd als de antipsychiatrie-beweging, vond zijn oorsprong in de bezorgdheid over het zogenaamde misbruik van psychiatrische werkwijzen, die sociale controle tot doel hadden. Daniel Defoe, het meest bekend als de schrijver van "Robinson Crusoe", maakte er al melding van dat lang geleden, in de achttiende eeuw, sommige echtgenoten gebruik maakten van gekkenhuizen om hun ongehoorzame, maar gezonde vrouwen op te laten sluiten.

De psychiatrie kreeg in de negentiende eeuw een meer professionele basis. Naarmate meer invasieve behandelingsvormen opgang deden, nam ook het verzet tegen het vak toe. Sommige discussies betroffen het recht om mensen te bevoogden, die als krankzinnig werden beschouwd, vooral als zij zo ongelukkig waren om te eindigen in een van het steeds groeiende aantal krankzinnigengestichten.
Rond 1800 had de Amerikaanse arts Samuel A. Cartwright de drapetomanie (van het Griekse δραπετης: wegloper) ontdekt, een stoornis die verklaarde waarom slaven af en toe de onrustbarende neiging vertoonden om bij hun bazen weg te lopen. Een andere stoornis - ook ontdekt door Cartwright - , die bij slaven, - en overigens ook bij hun eigenaars, - voorkwam was de dysaethesia aethiopica, een aandoening die “zowel geest als lichaam aantastte.” Die verklaarde het kennelijke gebrek aan een juiste arbeidsethiek onder slaven. De dysaethesia aethiopica werd uitsluitend aangetroffen onder zwarten — “werd door opzichters ‘schurkenstreken’ genoemd” —, werd gekenmerkt door een gedeeltelijke ongevoeligheid van de huid en leidde tot “een zo grote afgestomptheid van de geestelijke vermogens, dat het leek alsof de betrokkene half in slaap verkeerde.”

In de jaren twintig van de 20e eeuw werd door de Franse toneelschrijver en -directeur Antonin Artaud uitdrukking gegeven aan een uiterst vijandige houding ten opzichte van psychiaters en de psychiatrie, met name in zijn boek over Vincent van Gogh. Voor Artaud, die zelf geruime tijd in een dwangbuis had doorgebracht, was verbeelding iets reëels. Sterk beïnvloed door het enthousiasme van de dadaïstische en surrealistische beweging, beschouwde hij dromen, gedachten en waanideeën als niet minder reëel dan de “buiten”wereld. In de ogen van Artaud was de werkelijkheid nauwelijks meer dan een handige eenstemmigheid, vergelijkbaar met de eensgezindheid die toeschouwers vertonen als zij een theater bezoeken en zich, voor zolang het duurt, vergenoegen met het doen alsof wat zij zien de werkelijkheid is.
Dergelijke opvattingen en terugkerende aanvallen van wat in de ogen van niet-surrealisten een psychiatrische stoornis was, zorgde ervoor dat Artaud in feite slachtoffer werd van medische innovaties.

In de jaren dertig werden een aantal controversiële medische handelingen geïntroduceerd, waaronder het teweegbrengen van insulten (door elektroshock, insuline of andere medicijnen) en het doorsnijden van delen van de hersenen (leukotomie of lobotomie). Beide vonden een uitgebreide toepassing in de psychiatrie, maar er werden ernstige bezwaren geuit en er ontstond veel verzet op grond van morele overwegingen, schadelijke gevolgen of misbruik. Rond 1950 werden in laboratoria nieuwe psychiatrische medicijnen ontdekt, met name het antipsychoticum chloorpromazine, die geleidelijk het middel van de eerste keuze werden.

Hoewel die medicijnen in zekere zin vaak beschouwd werden als een vooruitgang, was ook daar verzet tegen, wat deels te wijten viel aan ernstige bijwerkingen, zoals bijvoorbeeld tardieve dyskinesie en parkinsonisme. Vaak verzetten patiënten zich tegen de psychiatrie en weigerden of stopten met de medicatie, als ze niet meer door de psychiatrie werden gecontroleerd. Er was ook een toenemende weerstand tegen het grootschalig gebruik van psychiatrische ziekenhuizen en instellingen, en er werden pogingen gedaan om zorg te kunnen bieden in de woonomgeving.

In het laatste gedeelte van de negentiende eeuw gold Emil Kraepelin als een productief bedenker van nieuwe categorieën van geestelijke stoornissen, waar meteen gebruik van werd gemaakt in de psychiatrie, ondanks het feit dat zij waren verkregen door extrapolatie van waargenomen gedrag, in plaats van door de klinische pathologie of etiologie, in strikte betekenis. De medicalisatie van maatschappelijke problemen en de systematische euthanasie van mensen in Duitse psychiatrische inrichtingen in de jaren dertig hadden onder meer geleid tot de geïnstitutionaliseerde, procesmatige en theoretisch onderbouwde oorsprong van de massamoorden van de jaren veertig in Duitsland en de bezette gebieden. Het proces van Neurenberg veroordeelde een aantal psychiaters die hierin sleutelrollen hadden bekleed.

De Sovjet-Unie bedacht in de twintigste eeuw geschikte psychiatrische diagnoses voor iedereen die zich voldoende heftig en vastberaden tegen haar wil verzette, maar die of door middel van hun vindingrijkheid of gewoon door hun maatschappelijke positie, moeilijk tot misdadigers bestempeld konden worden. In plaats daarvan werden ze dus gewoon opgesloten. Het constateren van misbruik van de psychiatrie in de zogenoemde Psikhushka-ziekenhuizen, leidde er ook toe dat de juistheid van de praktijken van de psychiatrie in het Westen ter discussie werd gesteld. In het bijzonder het diagnosticeren van veel politieke dissidenten als schizofreen, deed sommigen de algemene diagnose en het als straf bedoelde gebruik van het etiket schizofrenie in twijfel trekken. Dat riep de vraag op of het etiket schizofrenie en de daaruit volgende onvrijwillige psychiatrische behandeling in het Westen niet op een gelijksoortige manier werd gebruikt, namelijk om opstandige jonge mensen in gezinsconflicten onder de duim te houden.

In de jaren zestig van de 20e eeuw kwam de "antipsychiatrie" op (een term die voor het eerst in 1967 werd gebruikt door David Cooper), een beweging die de fundamentele aanspraken en praktijken van de vigerende psychiatrie aan de kaak stelde.

Zowel Cooper als zijn meer bekende collega R.D. Laing waren zeer beïnvloed door het boek Geschiedenis van de waanzin in de zeventiende en achttiende eeuw, vaak afgekort naar "Geschiedenis van de Waanzin", van de Franse filosoof en sociale theoreticus Michel Foucault, dat in 1961 voor het eerst werd gepubliceerd. De titel van Nederlandse uitgave, in 1975 gepubliceerd door Boom Meppel, was een verkorte versie van "Folie et déraison: Histoire de la folie à l'âge classique". Het boek onderzoekt ideeën, gebruiken, instellingen, kunst en literatuur, die in de westerse geschiedenis in verband staan met waanzin. Foucault begint zijn verhaal in de middeleeuwen, waarbij hij de maatschappelijke en daadwerkelijke uitsluiting van lepralijders beschrijft. Hij betoogt dat met het geleidelijk verdwijnen van melaatsheid, deze manier om mensen buiten te sluiten wordt overgenomen door de waanzin. Het narrenschip uit de 15e eeuw is een literaire versie van een dergelijk manie van uitsluiten, namelijk door gekken op schepen weg te sturen. In het Europa van de 17e eeuw werden tijdens een beweging, die Foucault in hoofdstuk II prachtig beschrijft als de Grote Opsluiting, “gekke” leden van de maatschappij opgesloten en geïnstitutionaliseerd. In de achttiende eeuw ging men waanzin zien als het tegenovergestelde van de Rede, en tot slot in de negentiende eeuw als een geestesziekte. Foucault betoogt ook dat waanzin tot zwijgen kon worden gebracht door de Rede en haar kracht verloor door de grenzen van de maatschappelijke orde aan te duiden en de waarheid te benadrukken. Hij onderzoekt de opkomst van de wetenschappelijke en “humanitaire” behandelingsmethoden van de krankzinnige, in het bijzonder aan de hand van Philippe Pinel en Samuel Tuke. Hij stelt dat deze nieuwe behandelingen in feite niet minder controlerend waren dan de voorafgaande. Pinels behandeling van de krankzinnige kwam neer op een uitgebreide aversietherapie, waaronder behandelingen als ijskoude douches en het gebruik van een dwangbuis. In de ogen van Foucault hield deze behandeling alleen maar een herhaaldelijk gebruik van geweld in, totdat het patroon van veroordeling en straf door de patiënt geïnternaliseerd was.

Laing, Cooper, Theodore Lidz, Silvano Arieti en anderen gingen verder en betoogden dat schizofrenie opgevat kon worden als een beschadiging van het innerlijke Zelf, toegebracht door psychisch invasieve “schizofrenogene” ouders, of als een gezonde poging om in een zieke maatschappij het hoofd boven water te houden. De psychiater Thomas Szasz beweert dat een "psychiatrische stoornis" een daaraan eigen, verwarde combinatie is van een medisch en een psychologisch begrip, maar dat het gewild is omdat dat het gebruik legitimeert van de macht van de psychiatrie om afwijkingen van maatschappelijke normen in bedwang te houden en te begrenzen.

Aanhangers van dit standpunt verwijzen naar “De mythe van de psychiatrische stoornis,” de titel van het controversiële boek van Szasz. (Hoewel de beweging, die aanvankelijk als antipsychiatrie werd beschreven, geassocieerd werd met de algemene tegencultuur-beweging van de jaren zestig, waren Szasz, Lidz en Arieti daar nooit bij betrokken.) Michel Foucault, Erving Goffman, Deleuze, Guatarri, en anderen bekritiseerden de macht en rol van de psychiatrie in de maatschappij, waaronder het gebruik van "totalitaire instellingen," "etiketteren" en stigmatiseren.

Volgens Foucault waren de begrippen geestelijk gezond en geestelijk gestoord maatschappelijke constructies die een kwantificeerbaar patroon weergaven van het menselijke gedrag, en die eigenlijk alleen maar kenmerkend waren voor de macht van de “gezonde” over de “gestoorde” mens. Het boek van Ken Kesey "One Flew Over the Cuckoo's Nest" (Ned. vertaling: En ééntje zag ze vliegen, Bert Bakker 1974) werd een bestseller, omdat het de publieke bezorgdheid verwoordde over onvrijwillige medicatie, lobotomie en elektroshockbehandelingen, die gebruikt werden om mensen in bedwang te houden.

Er werden nieuwe benaderingen ontwikkeld, als een alternatief of hervormende aanvulling op de psychiatrie. "The Radical Therapist", een tijdschrift dat in 1971 in Noord Dakota werd opgericht door Michael Glenn, David Bryan, Linda Bryan, Michael Galan en Sara Glenn, daagde de gevestigde orde van de psychotherapie op verschillende manieren uit, onder het motto “therapie betekent veranderen en niet aanpassen.” Het bevatte artikelen die de rol van de deskundige bemiddelaar ter discussie stelden en in plaats daarvan pleitten voor een revolutionaire aanpak en het vormen van echte gemeenschappen. Maatschappelijk werk, humanistische en existentiële therapieën, gezinstherapie, counseling en zelfhulp, en klinische psychologie kwamen tot ontwikkeling en boden soms verzet tegen de psychiatrie.

De antipsychiatrie-beweging werd ook aangemoedigd door mensen die onaangename ervaringen hadden gehad met de psychiatrische zorg. Dat hield in dat ze beschadigd waren door de psychiatrie of dat ze het idee hadden dat ze met een andere benadering beter zouden zijn geholpen, waaronder mensen die gedwongen (ook met lichamelijk geweld) opgenomen waren in psychiatrische inrichtingen en onderworpen waren aan gedwongen medicatie of behandelingen. Gedurende de jaren zeventig was de antipsychiatrie-beweging betrokken bij het actievoeren voor beperking van veel handelingen, die werden gezien als misstanden in de psychiatrie. 

De homorechten-beweging vocht de kwalificatie van homoseksualiteit als een psychiatrische stoornis aan en, in een klimaat van verdeeldheid en activisme, besloten de leden van de American Psychiatric Association in 1974 (volgend op het unanieme besluit van de afgevaardigden in 1973) met een kleine meerderheid om homoseksualiteit als ziektecategorie te schrappen uit de DSM, en het te vervangen door de categorie “seksuele gerichtheidstoornis” en vervolgens als “ego-dystone homoseksualiteit,” dat in 1987 uit de DSM werd verwijderd, hoewel “geslachtsgerichtheidstoornis” en een uitgebreide verscheidenheid aan seksuele stoornissen gehandhaafd werden. Toenemende wettelijke en beroepsmatige beschermingsmaatregelen en het samengaan met rechten van de mens- en rechten van arbeidsongeschikten-bewegingen, vergrootten de theoretische onderbouw van de antipsychiatrie en de actiemogelijkheden.

De antipsychiatrie ging het "biomedische" fundament van de psychiatrie aanvechten (gedefinieerd in de zin van genetica, neurotransmitters en geneesmiddelen). Er kwam ook verzet tegen de toenemende banden tussen psychiatrie en farmaceutische bedrijven, die steeds machtiger werden en waarvan steeds vaker werd beweerd dat ze een buitensporige, onterechte en heimelijke invloed uitoefenden op onderzoek en gang van zaken in de psychiatrie. Er was ook weerstand tegen het coderen en veronderstelde misbruik van psychiatrische diagnoses in handboeken, met name tegen de American Psychiatric Association, die het "Diagnostic and Statistical Manual of Mental Disorders" (DSM IV) publiceert.

De antipsychiatrie vocht in toenemende mate het veronderstelde pessimisme in de psychiatrie aan en het geïnstitutionaliseerde vervreemden van mensen die als psychisch ziek bestempeld werden. Er ontstond een cliënten/overleversbeweging die streed voor volledig herstel, assertiviteit, zelfredzaamheid en zelfs totale bevrijding. Er werden plannen opgesteld om stigmatisering en discriminatie aan te vechten, vaak gebaseerd op het maatschappelijke model van arbeidsongeschiktheid en om mensen bij te staan of te steunen met publicaties over geestelijke gezondheidszorg, zodat zij meer bezig zouden kunnen zijn met werk en maatschappij (bijvoorbeeld door sociale werkplaatsen) en om de cliënten van de zorg te betrekken bij de levering en evaluatie van de geestelijke gezondheidszorg. Dit actief en open aan de kaak stellen van de fundamentele ethiek en doeltreffendheid van de hoofdrichting binnen de psychiatrie had daar echter een marginaal effect op en nog minder binnen het geheel van de geestelijke gezondheidszorg.

In 2012 werd in België en Nederland het boek Borderline Times uitgebracht van de Vlaamse psychiater Dirk De Wachter. In het boek beweert De Wachter dat de gehele westerse samenleving voldoet aan de DSM-criteria van Borderline. De Wachter wilde hiermee aantonen dat binnen de westerse samenleving tegenwoordig 'afwijkend' gedrag te snel een psychiatrisch label krijgt. Tevens uit hij kritiek op de consumptiemaatschappij die volgens hem hier onder andere een oorzaak van is. Het boek werd in beide landen een succesboek en De Wachter was in de periode na uitgave in verschillende media te zien.

George Miller Beard heeft gewezen op de epidemie van "neurasthenie" rond het begin van de twintigste eeuw en heeft die geduid als een teken van de gedeeltelijke ineenstorting van de maatschappij onder invloed van de toenemende stress van de moderne manier van leven. R. D. Laing legde de nadruk op het gezinsverband, als het mechanisme waardoor individuen het slachtoffer worden van de mensen uit hun omgeving.
De afgelopen jaren heeft David Smail, een psychotherapeut, die deel uitmaakt van de antipsychiatrie-beweging, uitgebreid geschreven over het karakter dat het individu zich in de maatschappij eigen heeft gemaakt, en de onwil die zelfs therapeuten aan de dag leggen om de duidelijke rol te erkennen die macht en belangen in de huidige Westerse maatschappij spelen. Hij betoogt dat gevoelens en emoties geen, zoals gewoonlijk wordt verondersteld, eigenschappen zijn van het individu, maar eerder reacties van het individu op zijn situatie in de maatschappij. Hij oppert dat zelfs psychotherapie alleen gevoelens kan veranderen, in zoverre zij iemand helpt om de “dichtbije” en “verre” invloeden op zijn leven te veranderen, die reiken van familie en vrienden, tot politiek en werk.

Veel van de hierboven aangehaalde onderwerpen leidden tot de bewering dat psychiatrie een pseudowetenschap is. Met name de oppositie tegen de psychoanalyse heeft de wetenschappelijke kritiek op de psychiatrie een enorme impuls gegeven. Volgens sommige wetenschapsfilosofen (vooral Karl Popper), is het voor een theorie, om als harde wetenschap gekwalificeerd te kunnen worden, noodzakelijk dat die voldoet aan de volgende kenmerken:

De psychiaters Colin A. Ross en Alvin Pam stellen dat de biologische psychiatrie op veel punten niet voldoet aan wetenschappelijkheid. John Modrow denkt dat de meeste biologische hypothesen in de psychiatrie onbewijsbaar en niet falsifieerbaar zijn.

Over het algemeen betwisten critici van de psychiatrie niet dat sommige mensen emotionele of psychische problemen hebben, of dat er psychotherapieën bestaan die voor een bepaald probleem zinnig zijn. Zij zijn het doorgaans oneens met de psychiatrie over de bron van deze problemen, over de juistheid van het etiketteren van deze problemen als een ziekte, en over de geschikte behandelingsmogelijkheden.

Een voorbeeld van de manier waarop een psychiatrische diagnose gebruikt kan worden om een cultureel vooroordeel te bestendigen en een afwijkende mening te onderdrukken, is de hierboven genoemde diagnose drapetomanie. Door een dergelijke psychische eigenschap als abnormaal en een ziekte te kwalificeren, propageerde de psychiatrie een cultureel bepaald vooroordeel over wat normaal, abnormaal en ziek was. Dit is een voorbeeld van hoe waarschijnlijk het is dat diagnoses en overtuigingen binnen de psychiatrie niet alleen door cultureel bepaalde vooroordelen worden bepaald, maar ook worden versterkt en van dat vooroordeel een blinde vlek maken.

Bovendien voelen veel mensen dat ze alleen maar als ziek worden bestempeld, omdat ze anders zijn. Op sommige mensen wordt de diagnose syndroom van Asperger of autisme geplakt en raken dat niet meer kwijt. Terwijl veel ouders van kinderen met de diagnose autist de inspanningen van patiëntenverenigingen ondersteunen, zijn er andere die zeggen dat ze waarde hechten aan het uniek-zijn van hun kinderen en willen niet dat ze van hun autisme “genezen” worden. De belangenverenigingen voor autisme hebben een aantal begrippen geïntroduceerd, die de basis lijken te gaan vormen voor een nieuwe tak van groepsidentiteiten: begrippen als "neurodiversiteit" en "neurotypisch". Een andere vorm van diversiteitsdenken is de Mad Pride-beweging. Vergelijkbaar met het denken in neurodiversiteit probeert de Mad Pride-beweging waanzin als een positieve identiteit te zien, meer ruimte te maken voor diversiteit en het denken in ziek en gezond te doorbreken

Bij bijna al die mensen, die pleiten voor het aanvaarden van autisten of andere “buitenstaanders,” wordt echter geen antipsychiatrisch standpunt aangetroffen. Door filosofen als Foucault is betoogd dat karakteriseringen van de “psychiatrische stoornis” onduidelijk en eerder een weerslag zijn van de hiërarchische structuur van maatschappijen van waaruit zij voortkomen, dan exact gedefinieerde symptomen die een “gezond” van een “ziek” persoon onderscheiden. Bovendien, als een neiging om zichzelf schade berokkenen wordt beschouwd als een eenduidig symptoom van een psychiatrische stoornis, zijn menselijke wezens, "als soort", aantoonbaar gestoord, omdat zij de hele opgetekende geschiedenis door de neiging hebben vertoond om hun eigen milieu te vernietigen, oorlog met elkaar te voeren enz.

Er bestaan algemeen erkende problemen wat betreft de diagnostische betrouwbaarheid en validiteit van de belangrijkste gangbare psychiatrische diagnoses, zowel onder ideale als gereguleerde omstandigheden en dat geldt dus nog meer voor de gangbare klinische praktijk (McGorry et al.. 1995). De criteria van de belangrijkste diagnostische handboeken, de DSM en ICD, zijn niet consistent. Sommige psychiaters, die kritisch ten opzichte van hun eigen vak staan zeggen dat co-morbiditeit, dus als de betrokkene aan de criteria voor twee of meer stoornissen voldoet, eerder regel dan uitzondering is. Er bestaat veel overlapping en onduidelijk gedefinieerde of veranderlijke grenzen tussen wat psychiaters beweren dat duidelijke ziektetoestanden zijn. Er doemen ook problemen op bij het gebruiken van standaarddiagnostische criteria in verschillende landen, culturen, geslacht en etnische groepen. Critici voeren vaak aan dat verwesterde, blanke, door mannen gedomineerde psychiatrische behandelingen en diagnoses die van andere groepen benadelen en verkeerd begrijpen. Verschillende studies hebben bijvoorbeeld aangetoond dat bij Afro-Amerikanen veel vaker de diagnose schizofrenie wordt gesteld dan bij blanken. Sommigen binnen de antipsychiatrie-beweging staan kritisch ten opzichte van het gebruik van een diagnose, omdat het overeenkomt met het biomedische model.
Stern houdt zich bezig met de manier waarop in grote bevolkingsgroepen ziekten worden geëxploiteerd ten behoeve van financiële doeleinden, maar zijn artikelen verschijnen alleen in tijdschriften die kritisch staan ten opzichte van de medische beroepsgroep en industrie.
Psychiaters schrijven medicijnen voor aan volwassenen en kinderen. Het toedienen van medicijnen kan vrijwillig of, in bepaalde situaties, onvrijwillig plaatsvinden. Psychiaters beweren dat een aantal medicijnen een bewezen werkzaamheid hebben bij het verbeteren of reguleren van een aantal psychiatrische stoornissen. Daaronder valt een scala aan verschillende medicijnen, zoals stimulantia, antidepressiva, hypnotica, minor tranquilizers en neuroleptica (antipsychotica).

Anderzijds beweren organisaties, zoals MindFreedom International en het World Network of Users and Survivors of Psychiatry, dat psychiaters het nut van medicijnen overdrijven en het optreden van medicijnbijwerkingen bagatelliseren. Zij en andere actievoerders klagen er ook over dat de afzonderlijke patiënten onvoldoende evenwichtige informatie verstrekt wordt en onvoldoende op hun rechten als patiënt worden gewezen, en dat de gebruikelijke psychiatrische medicatie niet specifiek blijkt te zijn voor afzonderlijke stoornissen, op de manier waarop de gangbare psychiatrie beweert; en dat psychiatrische medicijnen niet alleen niet meetbaar verstoorde chemische evenwichten in de hersenen herstellen, maar ook ongewenste bijwerkingen veroorzaken. Bijvoorbeeld, hoewel kinderen met Ritalin en andere psychostimulantia ouders en onderwijzers beter gehoorzamen, hebben critici erop gewezen dat ze dan ook abnormale bewegingen kunnen ontwikkelen, zoals tics, krampen en andere onwillekeurige bewegingen. Dat blijkt niet rechtstreeks af te hangen van het therapeutisch gebruik van stimulantia, maar van de neuroleptica. De diagnose ADHD (Attention-Deficit/Hyperactivity Disorder) stellen op basis van onvoldoende aandacht voor gedwongen onderwijs, is voor de critici ook een reden om zich zorgen te maken over het gebruik van psychoactieve medicijnen als middel om sociale controle over kinderen uit te oefenen.

De invloed van farmaceutische bedrijven is een belangrijk onderwerp voor de antipsychiatrie-beweging. De farmaceutische industrie is een van de meest winstgevende en machtigste industrieën, en zoals Joe Sharkey heeft aangetoond, bestaan er veel financiële en professionele banden tussen psychiatrie, toezichthouders en farmaceutische bedrijven. Die laatste financieren doorgaans veel van het onderzoek dat door psychiaters wordt verricht, adverteren voor medicijnen in psychiatrie-tijdschriften en dragen financieel bij aan conferenties, psychiatrie- en gezondheidszorgorganisaties en campagnes ter bevordering van de gezondheid en bovendien maken ze gebruik van artsenbezoekers om huisartsen en politici te beïnvloeden. Peter Breggin, Sharkey en anderen, die onderzoek doen naar de psychofarmaca-industrie, beweren dat veel psychiaters lid, aandeelhouder of speciaal adviseur zijn bij farmaceutische of aanverwante organisaties. Het blijkt dat onderzoeksresultaten het voorschrijven van medicijnen beïnvloeden. In het Verenigd Koninkrijk kwam een onafhankelijke parlementaire enquête over de farmaceutische industrie tot de volgende conclusie: "De invloed van de farmaceutische industrie is van dien aard, dat het de klinische praktijk beheerst,” en dat er ernstige tekortkomingen bestaan in het toezicht, wat leidt tot “onveilig medicijngebruik en een toenemende medicalisering van de maatschappij.” De activistische organisatie "No Free Lunch" geeft een gedetailleerd verslag van het gebruikelijke aannemen van geschenken van de farmaceutische bedrijven door medische beroepsbeoefenaren en het effect daarvan op de gang van zaken in de psychiatrie. Ook wordt nadruk gelegd op het schrijven van artikelen door werknemers van een farmaceutisch bedrijf, die vervolgens gepresenteerd worden door vooraanstaande psychiaters. Systematische overzichten hebben aan het licht gebracht dat onderzoek naar de werking van psychofarmaca, dat worden uitgevoerd met financiële steun van de farmaceutische industrie, veel vaker positieve bevindingen rapporteert dan studies zonder die financiële steun.

Sinds de jaren vijftig van de 20e eeuw is het aantal recepten voor psychofarmaca enorm sterk toegenomen en laat geen tekenen van afname zien. In de Verenigde Staten staan antidepressiva en tranquillizers op dit moment aan de top van de meest voorgeschreven medicijnen, en neuroleptica en andere medicijnen voor psychiatrische aandoeningen doen daar weinig voor onder, terwijl de verkoop alleen nog maar stijgt. Als oplossing voor dit zogenaamde belangenconflict stellen critici wetgeving voor, om de farmaceutische industrie te scheiden van de psychiatrische beroepsgroep.

Psychiaters mogen psychiatrische medicatie, psychotherapie of meer controversiële ingrepen zoals elektroshocks of psychochirurgie aanbevelen om psychiatrische aandoeningen te behandelen. Het gebruik van ECT (elektroconvulsieve therapie) wordt wereldwijd speciaal toegepast voor ernstige psychische stoornissen en soms onvrijwillig. Er wordt geschat dat in de hele wereld per jaar bij ongeveer 1 miljoen patiënten ECT wordt toegediend. Door de verscheidenheid aan omstandigheden en behandeling is het is onbekend aan hoeveel mensen in de V.S. jaarlijks ECT wordt toegediend. Onderzoekers schatten dat het tussen de 100.000 en 200.000 mensen per jaar betreft.

Sommige mensen die ECT krijgen, overlijden tijdens de behandeling (ECT wordt toegediend onder volledige narcose, wat altijd een risico inhoudt). Frank citeert uit psychiatrische tijdschriften ongeveer 400 doden per jaar.

Bij critici van de psychiatrie staat vooral deze behandeling niet hoog aangeschreven. Breeding, een omstreden criticus van de psychiatrische praktijken, die via haar Burgercomité voor Mensenrechten nauw verbonden is met de Scientologie-kerk, beweert dat “elektroshocks altijd hersenbeschadiging teweegbrengen.” Anderzijds was de conclusie van een systematisch overzicht uit 2003 dat, ondanks deze risico’s, ECT “een effectieve korte termijn behandeling is voor depressies.” Er wordt het meest gebruik van gemaakt in levensbedreigende situaties, zoals suïcidaliteit en depressieve toestanden.

Het Hooggerechtshof van de Verenigde Staten bepaalde in 1975 dat het een schending van de burgerrechten is om iemand tegen zijn wil medicijnen toe te dienen, te behandelen of op te nemen.
Terwijl het opkomen voor de psychiatrische patiënt nog steeds een onderwerp van discussie is, is het ook een geldig excuus voor wanpraktijken. Szasz en andere critici beweren dat opgenomen worden in een psychiatrische inrichting erger kan zijn dan een verblijf in een gevangenis, omdat dat het risico met zich meebrengt om gedwongen behandeld te worden met neuroleptica of het toepassen van een elektroshockbehandeling. Bovendien worden patiënten opgenomen in psychiatrische inrichtingen voor een onbepaalde duur, terwijl een gevangenisstraf een vooraf vastgestelde tijdsduur heeft. In Nederland worden dwangopnamen via de Wet BOPZ geregeld. Rechtspsychologen als Hans Crombag leveren via publicaties en de media met enige regelmaat kritiek op de gang van zaken op de praktijk van de toepassing van deze rechterlijke maatregelen.

Critici beschouwen het gebruikmaken van wettelijk toegestaan geweld voor onvrijwillige opnames als strijdig met een van de steunpilaren van open of vrije maatschappijen: de principes van John Stuart Mill. Mill betoogt dat de maatschappij nooit dwang zou moeten gebruiken om een individu aan banden te leggen, zolang hij of zij een ander geen kwaad doet. In tegenstelling tot het portret dat Hollywood van schizofrenen schildert, zijn verwarde mensen niet meer tot geweld geneigd dan gezonde individuen. De toenemende toepassing van buurtzorg, in het Verenigd Koninkrijk en elders, kwam deels tot stand als reactie op deze bezorgdheid. Alternatieven voor onvrijwillige opname houden ook de ontwikkeling in van niet-medicinale crisiszorg in de woonomgeving.

Critici van de psychiatrie betogen dat, in het geval dat mensen aan ernstige psychotische crisissen lijden, het Amerikaanse Soteria-project doorgaans een menselijker en barmhartiger alternatief biedt dan de gedwongen psychiatrie. In Amerika zijn de Soteria-huizen in 1983 gesloten bij gebrek aan financiële steun. Soteria-achtige huizen floreren echter op dit moment in Europa, met name in Zweden en andere Noord-Europese landen.

De "Therapeutische Staat" is een begrip dat in 1963 werd bedacht door de Amerikaanse psychiater Thomas Szasz:
Vrijheidsgezinden waarschuwen ervoor dat een huwelijk tussen staat en psychiatrie catastrofale gevolgen zou kunnen hebben voor de beschaving. In dezelfde geest als de scheiding van kerk en staat, vindt Szasz dat er een stevige muur moet staan tussen psychiatrie en staat.




</doc>
<doc id="413318" url="https://nl.wikipedia.org/wiki?curid=413318" title="Medisch specialisme">
Medisch specialisme

In Nederland mag een arts zich medisch specialist noemen als hij door een speciale registratiecommissie is ingeschreven in een speciaal register. Daarvoor moet aan de eisen voor het specialisme zijn voldaan. Deze eisen worden vastgesteld door een college, zoals dat een opleiding gedurende een aantal jaren aan een daartoe erkend ziekenhuis moet worden gevolgd.

Een basisarts (afgeronde studie geneeskunde inclusief coschappen) kan solliciteren voor een opleiding medisch specialisme.

Er bestaan drie colleges die de registratieregels vaststellen binnen deelgebieden van de geneeskunde vaststellen, en drie registratiecommissies die het register bijhouden:

In het begin van de 20e eeuw groeide het aantal medisch specialisten sterk. In 1932 werd de Specialisten Registratie Commissie (SRC) opgericht voor de erkenning en registratie van deze medisch specialisten. In 1998 is als gevolg van de wet BIG de naam veranderd in Medisch Specialisten Registratie Commissie (MSRC). De MSRC is samengesteld uit medisch specialisten in alle erkende medische specialismen, drie leden die benoemd worden door de Nederlandse Vereniging van Ziekenhuizen (NVZ), drie leden benoemd door de Vereniging Academische Ziekenhuizen (VAZ), en adviserende leden namens de Landelijke Vereniging van Assistent Geneeskundigen (LVAG) en het Centraal College Medische Specialismen (CCMS). Later werd de MSRC omgevormd tot de Registratiecommissie Geneeskundige Specialisten (RGS).

De MSRC en CCMS verzorgen registratie voor:

HVRC (Huisartsen en Verpleeghuisartsen Registratie Commissie) en CHVG (College voor Huisartsgeneeskunde, Verpleeghuisgeneeskunde
en medische zorg voor verstandelijk Gehandicapten) verzorgen registratie van:

SGRC (Sociaal Geneeskundigen Registratie Commissie) / CSG (College Sociaal Geneeskundigen) verzorgen registratie van:

Voor een aantal specialismen worden geen nieuwe artsen geregistreerd, terwijl er nog wel mensen geregistreerd staan:


</doc>
<doc id="413551" url="https://nl.wikipedia.org/wiki?curid=413551" title="Specific absorption rate">
Specific absorption rate

Specific absorption rate (SAR) is een maat voor de absorptie van elektromagnetische straling in een lichaam. SAR wordt uitgedrukt in W/kg. 

Door het steeds meer gebruiken van radiofrequente toepassingen zoals de mobiele telefoon, is er een norm gekomen waarmee een theoretisch maximum van energie waaraan een lichaam mag blootgesteld worden. De wereldgezondheidsorganisatie heeft de bovengrens vastgesteld op 2 W/kg. Het door mobiele telefoons aan het lichaam afgegeven vermogen bedraagt rond de 1 W/kg. 

De overheid (in België het Belgisch Instituut voor Postdiensten en Telecommunicatie) houdt dossiers bij van alle vast opgestelde radiozenders en hun antenne en gebruikte vermogens.



</doc>
<doc id="414264" url="https://nl.wikipedia.org/wiki?curid=414264" title="Anthocyaan">
Anthocyaan

Anthocyanen zijn kleurstoffen die in de celvacuole van hogere planten voorkomen, vooral in de epidermiscellen en behoren tot de flavonoïden. Er zijn ongeveer 250 verschillende anthocyanen bekend. Ze komen overal in de plant voor, maar vooral in bloemen, vruchten en bladeren. Het geeft aan rodekool zijn specifieke paarsrode kleur. Anthocyanen zorgen voor de rode herfstkleuren van bladeren. Ze zijn in voeding toegelaten onder E-nummer E163.

Anthocyanen komen niet voor in dieren, micro-organismen en waterplanten. Bij de biosynthese zijn namelijk stoffen nodig die bij de fotosynthese gevormd worden. Bij ondergedoken waterplanten is er niet voldoende licht aanwezig voor de vorming van deze stoffen. Ook enkele landplanten, die behoren tot de Caryophyllales en cactussen, vormen geen anthocyaan maar betalaïne.
Anthocyaan werd gebruikt als een zuur/base-indicator: als men bij de stof een zure oplossing (een zuur, zoals zoutzuur of azijn) voegt, kleurt de oplossing rood, als men bij de stof een basische oplossing (een base, zoals natronloog of soda in water of ammonia) voegt, kleurt de stof over blauw en groen, geel.
Dit is ook de reden waarom men bij de bereiding van rodekool een licht zuur appeltje toevoegt, daardoor krijgt de rodekool een aangenamere, lichtere kleur.



</doc>
<doc id="414361" url="https://nl.wikipedia.org/wiki?curid=414361" title="Allergietest">
Allergietest

Een allergietest is een medische testprocedure om vast te stellen op welke stof iemand allergisch reageert. Afhankelijk van het type allergie dat vermoed wordt zijn er verschillende methodes (bloedtesten of huidtesten).





</doc>
<doc id="414662" url="https://nl.wikipedia.org/wiki?curid=414662" title="Relatiebemiddeling">
Relatiebemiddeling

Relatiebemiddeling, ook wel "relatie-", "systeem-" of "gezinstherapie", is een vorm van therapie die poogt een slechte (huwelijks)relatie tussen twee mensen te verbeteren.

Naar relatiebemiddeling kan gegrepen worden wanneer problemen binnen de relatie of het gezin ernstig zijn, of de draagkracht van een of meer gezinsleden te boven gaan. De problemen kunnen in de relationele sfeer liggen tussen partners onderling, of tussen ouders en kinderen, maar problemen kunnen ook individueel van aard zijn.

Begin 21ste eeuw is relatiebemiddeling in de westerse wereld een redelijk geaccepteerd verschijnsel. De media spelen hier dan ook op in. Relatiebemiddeling was het hoofdonderwerp in het Nederlandse televisieprogramma "In voor- en tegenspoed", dat in 2005 werd uitgezonden, waarin geprobeerd werd huwelijken te redden die op springen stonden. Ook televisieprogramma's als "Schatjes" en "Supernanny", waarin ouders werd geleerd hoe ze konden omgaan met hun opstandige kinderen, vallen min of meer in deze categorie.


</doc>
<doc id="414737" url="https://nl.wikipedia.org/wiki?curid=414737" title="ECHO-virus">
ECHO-virus

Het ECHO-virus (voluit "Enteric Cytopathogenic Human Orphan Virus") is een soort picornavirus die net als het poliovirus en de coxsackievirussen behoort tot de groep der enterovirussen, die in de darm en ontlasting kunnen voorkomen. Van het ECHO-virus bestaan er 34 typen.

De ECHO-virussen kunnen relatief goedaardige ziektebeelden veroorzaken die gepaard gaan met koorts, huiduitslag, lymfeklierzwellingen, diarree, spierpijn, acute benigne meningitis en encefalitis (1/3 van de typen).


</doc>
<doc id="415086" url="https://nl.wikipedia.org/wiki?curid=415086" title="Emil Adolf von Behring">
Emil Adolf von Behring

Emil Adolf von Behring (Hansdorf, 15 maart 1854 – Marburg, 31 maart 1917) was een Duits medicus. Behring won als eerste in 1901 de Nobelprijs voor de Fysiologie of Geneeskunde door zijn ontwikkeling van een serum tegen difterie en tetanus. Vanwege deze prestatie werd hij ook in de adelstand verheven.

Emil Adolf Behring werd geboren in Hansdorf, het huidige Lawice in Polen, als oudste zoon uit het tweede huwelijk van een schoolmeester dat in totaal dertien kinderen telde. Tussen 1874 en 1878 studeerde hij voor arts bij het Duitse leger omdat zijn armlastige familie het niet kon veroorloven hem naar de universiteit te sturen. Hij was voornamelijk een militaire geneesheer. Na zijn militaire carrière als legersarts werd hij in 1889 overgeplaatst naar het Instituut voor Hygiëne in Berlijn. Hij was hier enkele jaren assistent van Robert Koch. In 1894 werd hij hoogleraar hygiëne aan de Universiteit van Halle en het jaar erop aan die van Marburg, waar hij de rest van zijn leven zou aanblijven.

In 1896 huwde Behring de toen achttien jaar oude Else Spinola, dochter van de directeur van een Berlijns ziekenhuis. Ze kregen zeven kinderen.

Behring vroege onderzoek betrof septische ziektes en antibiotica. Samen met de Japanner Shibasaburo Kitasato ontwikkelde hij het procedé van antitoxische immuniteit, of zoals ze het noemden: ze maakten een dier immuun tegen tetanus door het in te enten met het bloedserum van een dier dat met tetanuskiemen was besmet. De techniek paste Behring ook toe toen hij in 1890 het antiserum ontdekte tegen difterie waardoor hij een grote reputatie verkreeg alsmede door zijn bijdragen in de studie van immuniteit. Samen met Paul Ehrlich zorgde hij ervoor dat het vaccin commercieel beschikbaar kwam. Later deed hij onderzoek naar tetanus en bovi-tuberculose.

Zowel hij als de farmacoloog Hans Horst Meyer hadden hun laboratorium in hetzelfde universiteitsgebouw en Behring stimuleerde Meyers interesse in de werkingswijze van het tetanustoxine.


</doc>
<doc id="415095" url="https://nl.wikipedia.org/wiki?curid=415095" title="Co-trimoxazol">
Co-trimoxazol

Co-trimoxazol is een antibioticum. Het is een mengsel van trimethoprim en sulfamethoxazol in een verhouding van 1:5. Het werkt bactericide door verhindering van de bacteriële synthese van tetrahydofoliumzuur door het micro-organisme.

Het werkingsspectrum omvat de meeste gram-positieve en gram-negatieve bacteriën, alsook "Chlamydia trachomatis" en "Pneumocystis jiroveci". Co-trimoxazol is niet werkzaam tegen anaerobe bacteriën, "Pseudomonas aeruginosa", "Mycoplasma", "Mycobacterium tuberculosis", "Treponema pallidum" en sommige stammen van "Streptococcus faecalis".


</doc>
<doc id="415570" url="https://nl.wikipedia.org/wiki?curid=415570" title="Lichtechtheid">
Lichtechtheid

Lichtechtheid of lichtvastheid is de eigenschap van een kleurstof die aangeeft in hoeverre de kleurstof door de invloed van met name zonlicht wordt beïnvloed. 

Veel stoffen die worden gebruikt als pigment ondergaan door de invloed van licht een chemische reactie. Hierdoor kan het zijn dat de kleur verandert. Meestal betekent dat dat deze lichter wordt. Omdat de drager van de stof licht is, maar zelf door dezelfde invloed ook lichter wordt, vermindert het contrast en worden de kleuren minder goed waarneembaar. Stoffen waarin dit niet of nauwelijks gebeurt worden "lichtecht" genoemd.


</doc>
<doc id="415876" url="https://nl.wikipedia.org/wiki?curid=415876" title="Musculus styloglossus">
Musculus styloglossus

De musculus styloglossus of stijl-tongspier is een van de tongspieren.

Hij ontspringt aan de processus styloides van het os temporale. De spiervezels lopen uiteen in de zijwand van de tong.

Deze spier trekt de tongpunt terug en tilt de tong craniaal- en dorsaalwaarts.

De musculus styloglossus wordt geïnnerveerd door de twaalfde hersenzenuw, de nervus hypoglossus.


</doc>
<doc id="415909" url="https://nl.wikipedia.org/wiki?curid=415909" title="Musculus longitudinalis superior linguae">
Musculus longitudinalis superior linguae

De musculus longitudinalis superior linguae of bovenste lengtespier van de tong is een van de intrinsieke tongspieren. Hij vormt een dunne laag van spiervezels net onder het muceuze membraan op de tongrug.

Deze spier zorgt voor het optillen van de tongpunt en de zijkanten van de tong - het maken van een "krultong" dus. Ze helpt ook bij het kauwen, spreken en slikken.

De musculus longitudinalis superior linguae wordt geïnnerveerd door de twaalfde hersenzenuw, de nervus hypoglossus.


</doc>
<doc id="415939" url="https://nl.wikipedia.org/wiki?curid=415939" title="Musculus longitudinalis inferior linguae">
Musculus longitudinalis inferior linguae

De musculus longitudinalis inferior linguae of onderste lengtespier van de tong is een van de intrinsieke spieren van de tong.

Ze vormt een smalle laag van spiervezels aan de onderkant van het tonglichaam, tussen de musculus genioglossus en de musculus hyoglossus.

Deze spier helpt bij het kauwen, spreken en slikken.

De musculus longitudinalis inferior linguae wordt geïnnerveerd door de twaalfde hersenzenuw, de nervus hypoglossus.


</doc>
<doc id="415949" url="https://nl.wikipedia.org/wiki?curid=415949" title="Carfedon">
Carfedon

Carfedon (ook "carphedon"), IUPAC naam ("RS")-2-(4-fenyl-2-oxopyrrolidin-1-yl)acetamide,
is een synthetisch stimulerend middel, dat in Rusland ontwikkeld werd als nootropica voor gebruik door militairen en sportlui. Het middel bevordert het uithoudingsvermogen en versterkt de tolerantie tegen kou. Om deze redenen staat het middel op de lijst van verboden doping-substanties van internationale sportorganisaties zoals het IOC en UEFA. Het middel zou ook geheugenverlies tegengaan, celopbouwend zijn en is dan ook veilig.

Atleten die positief testten op carfedon waren onder meer de Duitse wielrenner Danilo Hondo in 2005 en de Russische biatlete Olga Pyleva op de Olympische Winterspelen 2006 in Turijn.


</doc>
<doc id="416084" url="https://nl.wikipedia.org/wiki?curid=416084" title="Kruisbladwalstro">
Kruisbladwalstro

Kruisbladwalstro ("Cruciata laevipes", soms ook wel "Galium cruciata") is een vaste plant, die behoort tot de sterbladigenfamilie ("Rubiaceae"). De soort staat op de Nederlandse Rode Lijst van planten als vrij zeldzaam en sterk afgenomen. De plant komt van nature voor in Eurazië.

De plant wordt 15-45 cm groot en heeft een rechtopstaande of opstijgende, vierkantige stengel met tot 1,5 mm lange, afstaande haren. De ruw behaarde, drienervige bladeren staan in kransen van vier en zijn elliptisch tot lancetvormig. De bladeren hebben een geelgroenachtige kleur.

Kruisbladwalstro bloeit van april tot juni met gele, zoet geurende bloemen. De in de bladoksel zittende bloeiwijze is een schijnkrans, die bestaat uit drie tot negen bloempjes en is korter dan het blad. De bloemen worden bestoven door bijen en vliegen.

De plant komt voor op voedselrijke grond bij heggen, bosranden, op dijken en in bermen.

Uit de wortel kan een rode kleurstof gewonnen worden. Vroeger werd de plant voor wondbehandeling gebruikt.

De namen in andere talen kunnen vaak eenvoudig worden opgezocht met de interwiki-links.


</doc>
<doc id="416472" url="https://nl.wikipedia.org/wiki?curid=416472" title="Regeneratieve geneeskunde">
Regeneratieve geneeskunde

Regeneratieve geneeskunde of vervangingsgeneeskunde houdt zich bezig met regeneratie van cellen, weefsels en zelfs organen. Op die manier probeert men ziekten te voorkomen en genezen. Met regeneratieve therapieën heeft men (in klinische testen of in het laboratorium) gebroken botten, kraakbeendefecten, ernstige doorligwonden, brandwonden, blindheid, doofheid, hartbeschadiging, zenuwbeschadigingen, Parkinson, uitgezaaide kanker, lever–, nier-, hart-, long- en andere aandoeningen behandeld. Mogelijk dat regeneratieve geneeskunde zal leiden tot levensverlenging omdat men de schade veroorzaakt door veroudering zal kunnen herstellen.

Voor repareren en vervangen van weefsel gebruikt men de volgende methoden:

Sinds 7 juni 2012 wordt kraakbeenherstel in Nederland vergoed via de zorgverzekering, maar er zijn nog vele belemmeringen te overwinnen zoals:

De belofte van regeneratieve geneeskunde is groot. Zoals Richard Gross in 1969 reeds opmerkte - als alle levende wezens naar wens konden regenereren dan zou er geen dood zijn -.

Bij dieren komt het verschijnsel regelmatig voor. In de meeste gevallen, zoals kikkers, salamanders, kreeft- en insectachtigen betreft het alleen vervanging van ledematen. Bij de laatste twee groeit deze aan per vervelling, bij de anderen geleidelijk. Maar er zijn ook extremere vormen zoals:


Bij de zoetwaterpoliep (Chlorohydra) die ook in Nederland voorkomt, groeien de aparte delen, indien deze groot genoeg zijn, weer volledig aan tot twee of meer nieuwe dieren. De poliep, die eruitziet als een knopje met lange tentakels, kan dit zelfs sturen. Daarom is ook dit een vorm van ongeslachtelijke voortplanting, net zoals bij planten. Het is echter wel vaker moeilijk te bepalen of het nu gaat om ongeslachtelijke voortplanting of regeneratie; zeesterren kunnen meerdere armen tegelijkertijd missen, alles groeit weer aan als oorspronkelijk, maar als een deel van de schijf mee wordt afgescheurd, kan er een heel nieuwe zeester uit groeien, zoals bij kwallen.

Ook bij de mens komt regeneratie voor, namelijk de lever. Zelfs als een derde van de lever wordt getransplanteerd, kan deze weer uitgroeien tot de oorspronkelijke grootte. Ook als vervetting van levercellen plaatsvindt, door bijvoorbeeld alcoholisme, is het proces omkeerbaar; levercirrose echter niet, doordat cellen door bindweefsel worden overwoekerd. Bij jonge kinderen komt het voor dat vingertopjes nog geheel kunnen worden hersteld, ook de longcellen van kinderen kunnen zich nog delen, waardoor kapotte cellen kunnen worden vervangen zonder dat de longcapaciteit afneemt.

René-Antoine Ferchault de Réaumur (28 februari 1683 - 17 oktober 1757) schreef veel over biologie. Vroeg in zijn leven schreef hij over het voortbewegingssysteem bij de stekelhuidigen en hij toonde ook aan dat de zogenaamde foutieve mythe van regeneratie van verloren ledematen bij kreeftachtigen wel degelijk waar was.




</doc>
<doc id="416532" url="https://nl.wikipedia.org/wiki?curid=416532" title="Lange zonnedauw">
Lange zonnedauw

De lange zonnedauw ("Drosera anglica") is een overblijvende, vleesetende plant uit de zonnedauwfamilie ("Droseraceae"). Ze staat op de Nederlandse Rode Lijst van planten als zeer zeldzaam en zeer sterk afgenomen. De lange zonnedauw komt in Nederland nog voor in Drenthe, zoals in het Bargerveen. De soort is uitgestorven in Vlaanderen. Deze soort is in Nederland wettelijk beschermd. Ze komt van nature voor op het noordelijk halfrond: in Europa, Noord-Amerika en Japan.

De plant wordt 5-20 cm hoog en vormt een bladrozet. De langgesteelde bladeren zijn opstaand en langwerpig tot lancetvormig met de grootste breedte boven het midden. Op de bladeren zitten talrijke, kleverige, klierweefsel bevattende, haardunne rode tentakels. Hiermee vangt de plant kleine insecten, zoals Simuliidae. Het blad rolt om het insect heen en scheidt verteringsenzymen uit. De hierbij vrijkomende voedingsstoffen (onder andere stikstof) wordt door de plant opgenomen.

De plant loopt in het voorjaar uit en bloeit in juli en augustus met drie tot acht witte bloemen, die alleen bij zonneschijn opengaan. De bloeiwijze is een schicht. De plant is zowel een zelfbestuiver als een kruisbestuiver. De doosvrucht is gegroefd en bevat zeer veel, kleine zaadjes. In de vroege herfst gaat de plant in winterrust.

De lange zonnedauw komt voor aan de rand van levend hoogveen met opstijgend, iets mineraalhoudend water en in blauwgraslanden.

Een synoniem is "Drosera longifolia" L. (1753): een naam waarvan in de "ICBN" vastgelegd is dat die niet gebruikt mag worden.

De namen in andere talen kunnen vaak eenvoudig worden opgezocht met de interwiki-links.



</doc>
<doc id="416989" url="https://nl.wikipedia.org/wiki?curid=416989" title="Bethesdaziekenhuis (Hoogeveen)">
Bethesdaziekenhuis (Hoogeveen)

In 1910 besloot het afdelingsbestuur Hoogeveen van de Landelijke Vereniging voor Gereformeerde Ziekenverpleging om in Hoogeveen een gereformeerd ziekenhuis te stichten. De stichtingskosten werden begroot op fl 70.000,-. Op 4 juli 1913 werd de eerste steen gelegd van het gebouw aan de Hoogeveense Vaart.

Op vrijdag 6 juni 1924 brachten Koningin Wilhelmina en Prins Hendrik per koninklijke trein een anderhalf uur durend bezoek aan Hoogeveen, onder andere aan het ziekenhuis.

In de jaren zestig breidde het ziekenhuis zich snel uit en werden plannen ontwikkeld voor een nieuw ziekenhuis gebouw in bestemmingsplan de Weide. Op 15 december 1970 verrichtte HKH Prinses Margriet de officiële opening van het nieuwe ziekenhuis Bethesda aan de Dr. G.H.Amshoffweg, de huidige locatie.

Ziekenhuis Bethesda kwam in 2004 in grote financiële problemen. De banken wensten niet meer garant te staan, waardoor salarissen niet uitbetaald dreigden te worden. Het voortbestaan van het ziekenhuis stond op het spel. De lokale politiek bemoeide zich ermee. Er werden verschillende hulpscenario's gemaakt om een volwaardig ziekenhuis in Hoogeveen te laten bestaan. Geen van de ziekenhuizen in de omgeving was echter bereid onder deze voorwaarde hieraan mee te werken. De regionale zorgverzekeraar deed dat uiteindelijk wel op voorwaarde dat de gehele organisatie op de schop ging. De directie en een deel van het personeel moesten het veld ruimen. Er kwam een grote reorganisatie, met medewerking van het buurziekenhuis uit Assen en de verzekeraar ging het Hoogeveense ziekenhuis intensief benutten voor diverse medische ingrepen. In 2008 groeide Ziekenhuis Bethesda weer.

Op 1 januari 2012 werd de bestuurlijke fusie tussen de zorggroepen Leveste (Scheperziekenhuis) en Middenveld (Bethesdaziekenhuis) een feit. 
De nieuwe organisatie kreeg de naam Zorggroep Leveste Middenveld en stond onder leiding van voorzitter Maarten Rutgers en vicevoorzitter Kees Donkervoort.
Na een wisseling van de wacht, voorbereid door interimbestuurder Leo L. Schoots, vond onder leiding van de nieuwe voorzitter Eric Janson een (omstreden) fusie plaats met het Refajaziekenhuis in Stadskanaal. Op 1 januari 2014 werd deze fusie vervolgens officieel bekrachtigd en op 1 januari 2015 veranderde de naam van de zorggroep in Zorggroep Treant.

In september 2012 ontstond grote onrust in Hoogeveen naar aanleiding van een brandbrief die door een anonieme klokkenluider in Bethesda aan de Hoogeveensche Courant was gestuurd. Er zou een plan zijn om Bethesda per 1 januari 2013 af te bouwen tot een polikliniek met dagbehandeling. Operaties, opnames en beddenhuis dreigden te verdwijnen. Een online petitie in reactie op deze brandbrief werd binnen twee weken door ruim 13.500 Hoogeveners ondertekend. Op 11 oktober werden de handtekeningen door het oudste nog levende bestuurslid van Bethesda, de 93 jarige Auke Pot, op het bordes van het gemeentehuis van Hoogeveen aangeboden aan burgemeester Karel Loohuis.

Op initiatief van de lokale afdeling van de SP ontstond in 2012 het comité Actie voor Bethesda. Het comité werd gesprekspartner van de raad van bestuur van het ziekenhuis en zorgverzekeraar Achmea. Aanvankelijk bestond het comité uit drie actievoerders, maar in de loop van 2014 traden een aantal gepensioneerde medici die aanvankelijk op de achtergrond het comité van advies hadden gediend toe als lid. Het comité stelt zich vooral tot doel te bewaken dat in ziekenhuis Bethesda volwaardige zorg beschikbaar blijft, inclusief spoedeisende hulp en intensive care.




</doc>
<doc id="417290" url="https://nl.wikipedia.org/wiki?curid=417290" title="Borstholte">
Borstholte

De borstholte of thoraxholte is een lichaamsholte waarin zich de longen bevinden met daartussen het mediastinum. In het mediastinum bevinden zich onder andere het hart, de luchtpijp, de slokdarm, de aorta, een aantal grote bloedvaten, een groot aantal zenuwen, de thymus en vele lymfeklieren. De borstholte is omgeven door de ribbenkast en het middenrif of diafragma. De binnenzijde van de borstholte is bekleed met het borstvlies of "pleura parietalis", terwijl de longen omgeven zijn door longvliezen of "pleura pulmonalis". De ruimte hiertussen is de pleurale ruimte. Deze is gevuld met pleuravocht, wat het mogelijk maakt dat de membranen langs elkaar heen bewegen tijdens het ademen.


</doc>
<doc id="417758" url="https://nl.wikipedia.org/wiki?curid=417758" title="TeGenero">
TeGenero

TeGenero was een Duits biotechnologisch bedrijf dat geneesmiddelen produceert.

Het kwam in 2006 in het nieuws na bijna fatale testen op proefpersonen in Groot-Brittannië. Zes personen kregen gelijktijdig het geneesmiddel TGN1412 dat ontwikkeld werd tegen leukemie en ontstekingsziekten toegediend, waarna ze vrijwel onmiddellijk bewusteloos raakten en meervoudige orgaandeficiënties vertoonden.



</doc>
<doc id="418026" url="https://nl.wikipedia.org/wiki?curid=418026" title="Gianna Jessen">
Gianna Jessen

Gianna Jessen (Los Angeles, 6 april 1977) is een Amerikaanse vrouw die volgens haar medisch dossier geboren werd na een mislukte abortus provocatus door middel van een zoutinjectie en op vierjarige leeftijd geadopteerd werd door Diana De Paul. Nadat Gianna de ware toedracht rond de gebeurtenissen bij haar geboorte had vernomen in 1989, werd ze in de jaren 90 een overtuigd pro-life activiste.




</doc>
<doc id="418318" url="https://nl.wikipedia.org/wiki?curid=418318" title="Melkzuurbacteriën">
Melkzuurbacteriën

Melkzuurbacteriën (Lactobacillales) zijn bacteriën, die anaeroob en meestal aerotolerant zijn. Ze zijn grampositief, door kleuring worden ze onder de microscoop zichtbaar. Ze zetten suikers in melkzuur om.

Verscheidene soorten en stammen melkzuurbacteriën worden voor de conservering van levensmiddelen gebruikt, zoals voor melk, witte kool en brood, waardoor dan yoghurt, kefir, karnemelk, zuurkool en zuurdesembrood ontstaan.

Melkzuurbacteriën behoren tot de belangrijkste bacteriën van de darm- en vaginaflora. Enkele veroorzaken ziekten en ook cariës.




</doc>
<doc id="418589" url="https://nl.wikipedia.org/wiki?curid=418589" title="Martini Ziekenhuis">
Martini Ziekenhuis

Het Martini Ziekenhuis is een groot algemeen ziekenhuis in het zuiden van de stad Groningen.

Het ziekenhuis heeft 578 bedden. Het ziekenhuis ontstond in 1991 na een fusie van het Diakonessenhuis aan de Van Ketwich Verschuurlaan en het Rooms-katholieke Ziekenhuis (RKZ) aan de Van Swietenlaan.

In december 2007 werden beide locaties op één plek geconcentreerd. De locatie aan de Van Swietenlaan werd voor dat doel aanzienlijk uitgebreid, terwijl de locatie aan de Van Ketwich Verschuurlaan gesloopt is om plaats voor woningbouw te maken.

Naast de zorg fungeert het ziekenhuis ook als opleidingscentrum voor artsen en verpleegkundigen en is er een van de drie brandwondencentra in Nederland gevestigd.



</doc>
<doc id="419069" url="https://nl.wikipedia.org/wiki?curid=419069" title="Snorhaar">
Snorhaar

Snorharen, tastharen of vibrissae zijn haren die intens gebruikt worden voor de tastzin van een zoogdier.

Snorharen komen voor bij dieren die niet goed kunnen zien of die voornamelijk bij nacht actief zijn. Ze zijn van dienst bij het vinden van de weg en bij het zoeken van voedsel. Ze komen vooral van pas waar en wanneer andere zintuigen moeilijk bruikbaar zijn, zoals bij het graven of in moeilijk doordringbare begroeiing. Sommige dieren, zoals de huismuis, kunnen bewegingen van de lucht waarnemen met hun snorharen. Zeehonden kunnen er de grootte van voorwerpen mee inschatten. Roofdieren gebruiken ze om prooien te vinden, prooidieren om jagers op te sporen.

Omdat de werking van de snorharen van groot belang is voor het overleven van deze dieren, is een groot deel van de hersenen ingericht voor het verwerken van de impulsen uit de zenuwen bij de snorharen. Ook gebruiken zoogdieren veel energie om de haarzakjes rond hun snorharen warm te houden, zodat ze gebruiksklaar blijven.

Snorharen bevinden zich rond de neus, elders op de kop. Soms groeien ze ook op andere lichaamsdelen, zoals bij klipdassen in de vacht. Snorharen kunnen erg lang zijn. Zo kunnen de snorharen van een chinchilla zo lang zijn als een derde van de lichaamslengte van het dier.

Snorharen zijn vaak dikker en stugger dan het andere haar. Ze bestaan zoals alle haren uit levenloos materiaal zonder zenuwen. Het onderscheid met gewone haren bestaat uit een speciaal haarzakje dat een kokertje met bloed bevat: de zogenaamde "bloedsinus". Wanneer de snorhaar wordt aangeraakt wordt door de buiging van de haar het bloed in de sinus bewogen. Het bloed versterkt de beweging, waardoor zenuwen aan het einde van de sinus extreem subtiele bewegingen kunnen waarnemen. Bij sommige zoogdieren wordt het haarzakje omgeven door spierweefsel, waardoor het dier de snorharen kan bewegen.

Wanneer een dier onverhoeds al zijn snorharen kwijtraakt, raakt het feitelijk een groot deel van de tastzin kwijt en reageert het door in paniek te raken. In 2007 werd in Oostenrijk een 23-jarige man door de rechter veroordeeld tot 6 maanden voorwaardelijke gevangenisstraf wegens het in een dronken bui afknippen van de snorharen van zijn kat.

Soms worden ook de veertjes naast de snavel van sommige vogels snorharen genoemd.


</doc>
<doc id="419106" url="https://nl.wikipedia.org/wiki?curid=419106" title="Steatorroe">
Steatorroe

Steatorroe, in de oude spelling steatorrhoea, ook wel steatorree is een symptoom in de geneeskunde waarbij de ontlasting ongewoon veel vet bevat, veroorzaakt doordat vet in het spijsverteringsstelsel niet goed wordt verteerd.

Dit symptoom kan de volgende oorzaken hebben:

De ontlasting heeft meestal een wat ongewone kleur en geur, en plakt meer dan normaal aan de toiletpot. De ernst van de steatorroe wordt gemeten door het vetpercentage in het laboratorium te bepalen. Bij verlies met de ontlasting van meer dan 10 gram vet per dag wordt steatorroe geacht aanwezig te zijn.

Steatorree en fecale incontinentie met verlies van oranje vloeibare feces komt ook voor bij het gebruik van orlistat. Dit geneesmiddel, bekend als Alli is een afslankproduct dat het lipase inhibeert. Hierdoor worden vetten niet afgebroken en worden ze via de darm terug uitgescheiden. Het gebruik hiervan in combinatie van een vetrijk maaltijd zal dit als gevolg geven.

Ook het overmatig gebruik van olestra, een vetzuur dat niet wordt afgebroken door het lichaam en door de darm weer uitgescheiden wordt kan steatorree veroorzaken. Ze worden onder andere toegevoegd aan chips maar laatste jaren worden ze minder toegevoegd.

Bij langdurige diarree verliest het lichaam veel vocht, maar ook waardevolle stoffen als vitamines en mineralen. Het lichaam kan uitdrogen en ondervoed raken.
De zuurgraad van de darminhoud wijzigt, waardoor dit een voedingsbodem is voor diverse schadelijke bacteriën. Uiteindelijk kan het darmslijmvlies beschadigd raken.

De behandeling van steatorroe bestaat uit het achterhalen van de oorzaak van de verminderde productie van pancreasenzymen en zo nodig suppleren, verbeteren galfunctie en vetinname met de voeding verminderen en/of verbeteren.


</doc>
<doc id="419707" url="https://nl.wikipedia.org/wiki?curid=419707" title="Abortuspil">
Abortuspil

De abortuspil is een middel om op medicinale wijze een zwangerschap af te breken (abortus). De pil werd ook wel ru486 genoemd en is in de handel onder de naam "Mifegyn".

Voor een medicinale beëindiging van zwangerschap zijn twee verschillende stoffen nodig: 
Er treedt een bloeding op en een pijnlijke kramp die varieert van matig menstruatie tot heftig. Omdat het lichaam op de medicatie reageert en zelf de vrucht uitstoot, wordt de behandeling vergeleken met een miskraam. Sommige vrouwen vinden het een voordeel dat zij de abortus thuis kunnen afwachten; anderen vinden dat een onveilig idee, en laten de abortus bij voorkeur doen in een omgeving waar medische hulp mogelijk is zoals een abortuskliniek.

In een aantal landen is deze medicamenteuze abortusbehandeling populair omdat ze thuis kan worden uitgevoerd; dit is vooral zo in landen waar afstanden naar een medisch centrum groot zijn. In Nederland en België wordt een abortuspil gegeven in een abortuscentrum of een ziekenhuis dat daarvoor een speciale vergunning heeft. In Nederland wordt de methode alleen gebruikt bij een zwangerschap die niet verder is dan 49 dagen, gerekend vanaf de eerste dag van de laatste menstruatie. In België is deze termijn niet wettelijk vastgelegd maar doorgaans is de behandeling er mogelijk tot 63 dagen vanaf het begin van de laatste menstruatie. De wettelijk voorgeschreven voor een abortus geldende bedenktijd moet daarbij in acht genomen worden. In Nederland kan de vrouw daarna meteen naar huis om te wachten op de uitstoting, in België dient zij gedurende enkele uren in het centrum of ziekenhuis onder toezicht van een arts te blijven. Deze kan de vrouw dan monitoren en de uitgedreven zwangerschap controleren. In ongeveer de helft van de gevallen zal de vrouw tijdens deze uren de vrucht uitdrijven; bij de andere helft gebeurt dit later thuis.



</doc>
<doc id="419928" url="https://nl.wikipedia.org/wiki?curid=419928" title="Klapvoet">
Klapvoet

Een klapvoet treedt op als de voorvoet niet goed kan worden opgetild. De voet kan niet normaal worden afgewikkeld en ploft bij het neerzetten vaak hoorbaar op de grond.

De klapvoet ontstaat door zwakte van de voetheffers (m. extensor hallucis longus en brevis, m. extensor digitorum longus en brevis en m. tibialis anterior). Deze spieren zorgen respectievelijk voor het heffen van de grote teen, de overige tenen en de gehele voet. De teenheffers (extensoren) helpen ook mee bij de dorsaalflexie (heffen voet) in de enkel. 

De klapvoet kan ontstaan door compressieneuropathie van de zenuwwortel L5 zoals bij een hernia nuclei pulposi, maar ook door compressie van de nervus peronaeus, bijvoorbeeld door langdurig met de benen over elkaar te zitten. Een klapvoet kan ook een symptoom zijn van chronische idiopathische axonale polyneuropathie, als daardoor de motorische zenuwvezels zijn aangetast. Tevens kan de zogenaamde "hanentred" optreden: hierbij wordt ter compensatie de knie hoger opgetild dan normaal om te voorkomen dat de voet over de grond sleept ten gevolge van de voethefferszwakte.


</doc>
<doc id="419951" url="https://nl.wikipedia.org/wiki?curid=419951" title="Medicatiebewaking">
Medicatiebewaking

Medicatiebewaking is het controleren van de veiligheid van geneesmiddelen en van combinaties van meerdere geneesmiddelen. Bij de veiligheid van een geneesmiddel speelt de geregistreerde registratietekst een hoofdrol. Indicatie, leeftijd en toestand van de patiënt zijn dan belangrijk. Het doel is ook om onbedoelde vergissingen meteen op te sporen.

Als er meerdere geneesmiddelen tegelijk gebruikt worden, bestaat de kans dat deze middelen niet goed samengaan. Men spreekt dan van een interactie.

Er bestaan verschillende vormen van interacties:

Maar ook kunnen voedingsstoffen, genotmiddellen of cosmetica een interactie aangaan met geneesmiddelen.

Zo kan bijvoorbeeld grapefruitsap de afbraak van sommige cholesterolverlagende middelen sterk afremmen, waardoor het geneesmiddel in een hogere concentratie dan gewenst in het lichaam aanwezig is, en aanleiding kan geven tot bijwerkingen. 

In de apotheek wordt gekeken of dit soort interacties van de voorgeschreven middelen bekend zijn. Zo nodig wordt er contact opgenomen met de voorschrijvende arts, dan wel wordt er met de patiënt overlegd over de beste methode om deze middelen in te nemen. Van veel combinaties van geneesmiddelen is niet bekend of ze interacties met elkaar hebben. Daarom is melding van onbekende bijwerkingen van combinaties van geneesmiddelen belangrijk.



</doc>
<doc id="420014" url="https://nl.wikipedia.org/wiki?curid=420014" title="Autismespectrum">
Autismespectrum

Autismespectrum of autistisch spectrum is een term die wordt gebruikt voor de visie dat de autistische stoornis en daaraan verwante aandoeningen een continuüm vormen, waarbij de symptomen als glijdende schaal kunnen worden beschreven. Er worden in grote lijnen drie symptoomgroepen onderscheiden, waarbinnen er tekortkomingen zijn ontstaan (sociale interactie, sociale communicatie en stereotiep gedrag), die per persoon in ernst kunnen verschillen. In de DSM-IV-TR is de kern van het autismespectrum opgebouwd uit de autistische stoornis, het syndroom van Asperger en de restgroep PDD-NOS (met inbegrip van atypisch autisme en McDD (meervoudig complexe ontwikkelingsstoornis).

De naam autismespectrum wordt vaak als overkoepelende term gebruikt voor de pervasieve ontwikkelingsstoornissen, vanwege de classificatie in de DSM-IV-TR. In de DSM-IV vallen het syndroom van Rett en desintegratiestoornis van de kinderleeftijd, twee minder vaak voorkomende aandoeningen, ook binnen het autismespectrum. Vooral vanwege de etiologische verschillen worden deze laatste twee stoornissen over het algemeen niet tot het autismespectrum gerekend.

In orthopedagogische kringen wordt het spectrum soms de "educatieve definitie" van autisme genoemd, omdat deze gegroeid is vanuit de visie om kinderen te groeperen die allen dezelfde aanpak nodig hebben.

Hoewel schizofrenie en autisme per definitie kunnen worden onderscheiden in twee separate diagnoses, lijken sommige volwassenen met autisme ten minste in hun gedragingen op een bepaald type schizofrene patiënt. Het autismespectrum en het schizoïde spectrum sluiten dan ook op elkaar aan, hoewel de exacte relatie nog niet helemaal duidelijk is.

Er zijn verschillende methoden om tot een kwantitatieve benadering van het spectrum te komen in plaats van de klassieke klinische of categoriserende benadering. Voorbeelden zijn het "Autism Diagnostic Interview" (ADI-R) en de "Childhood Autism Rating Scale" (CARS). Onder leiding van Simon Baron-Cohen werd aan de universiteit van Cambridge het zogenaamde 'autismespectrumquotiënt' ontwikkeld. De Nederlandse Vereniging voor Psychiatrie heeft het "Protocol autisme en aan autisme verwante contactstoornissen" laten opstellen (Berckelaer-Onnes en Van der Gaag). Hierbij wordt gelet op



Er is voldoende grond om McDD in te delen als subtype in de groep PDD-NOS. Het verloop is in vergelijking met spectrumaandoeningen echter dermate anders, dat de classificatie van de aandoening mogelijk aangepast of herzien wordt. Hiervoor is nog veel onderzoek nodig. In Nederland werd McDD als subgroep erkend. Met de komst van de DSM-5 zijn alle afzonderlijke ontwikkelingsstoornissen samengevoegd onder de noemer 'autismespectrumstoornis (ASS)'.

NLD is een leerstoornis en ontwikkelingsstoornis die niet officieel is opgenomen in het DSM-IV of de ICD-10, maar wel regelmatig door diverse (kinder)psychiaters/-psychologen en andere diagnostici gediagnosticeerd wordt. Het heeft een betrekkelijk grote overlap met onder meer het syndroom van Asperger en kenmerkt zich vooral door problemen met de verwerking van non-verbale informatie en motorische moeilijkheden. De verbale ontwikkeling daarentegen verloopt - net als bij asperger vaak het geval is - bovengemiddeld. Onderzoekers denken dat de stoornis wordt veroorzaakt door een slechte wisselwerking tussen de linker- en rechterhersenhelft en dat daarbij vooral de rechterhersenhelft zich minder goed ontwikkelt.

Op basis van bepaalde overeenkomsten in gedrag wordt schizoïde persoonlijkheidsstoornis soms tot het autismespectrum gerekend. Lorna Wing beschouwde mensen met asperger als schizoïde persoonlijkheden, maar zag er geen voordeel in om een dergelijke classificatie te hanteren (de terminologie is in dit geval verwarrend: de term schizoïde werd destijds gekozen om het verband met schizofrenie aan te geven, terwijl tussen autistimespectrumstoornissen en schizofrenie geen direct verband is aangetoond).

Onderzoekers hebben reeds in 2006 een gen ontdekt dat een sleutelrol speelt als het gaat om risico op ADHD. Ditzelfde genetisch gebied is in verband gebracht met autisme. Mogelijk hebben de twee stoornissen (deels) dezelfde genetische oorsprong. Informeel wordt ADHD door sommigen ook wel eens tot hetzelfde spectrum gerekend, hoewel ADHD en autisme twee totaal verschillende stoornissen zijn.

De ICD-10 vermeldt bij de pervasieve ontwikkelingsstoornissen hyperactieve stoornis samengaand met zwakzinnigheid en stereotypieën. Het handboek stelt echter dat de nosologische validiteit hiervan niet vaststaat.

Door sommige gedragswetenschappers wordt ontwijkende persoonlijkheidsstoornis ook wel als licht autistisch gedrag gezien vanwege de geremdheid en teruggetrokkenheid. Dit is echter geen algemene visie, omdat de oorzaak van het gedrag meer in angst dan in onvermogen is gelegen.

De desintegratiestoornis van de kinderleeftijd, ook wel het "syndroom van Heller" genoemd, is een pervasieve ontwikkelingsstoornis, die in de DSM-IV is ingedeeld bij de autismespectrumstoornissen.

Het zeldzame syndroom IDIC-15 behoort tot de aan autisme verwante stoornissen. Zowel diagnosticering als therapieën lijken sterk op die voor autisme.

Ook het syndroom van Rett is een zeldzame, genetisch aantoonbare, aangeboren aandoening die in het DSM-IV onder de pervasieve ontwikkelingsstoornissen gerekend wordt en daarmee dus ook binnen het autistische spectrum valt. In tegenstelling tot autisme komt deze aandoening vrijwel alleen bij meisjes voor (de genetische mutatie die tot deze aandoening leidt, is voor jongetjes reeds voor de geboorte dodelijk).

Niet alle autistische kenmerken komen dus bij iedereen met een autismespectrumstoornis evenveel voor. Er is een enorme diversiteit binnen het autismespectrum. Het kan bij een hoogbegaafd persoon met het syndroom van Asperger of iemand met PDD-NOS een negatief gevoel oproepen, omdat hij dezelfde diagnose krijgt als iemand met een klassiek autistische stoornis met een matige of ernstige mentale handicap. Beiden staan aan andere uitersten van het autismespectrum.

Sommige autisten zijn extreem goed in rekenen of in feiten onthouden. Wanneer de overige autistische kenmerken een ernstig karakter hebben, wordt zo iemand wel aangeduid met de 19e-eeuwse Franse term "idiot savant". Vanwege de negatieve connotatie werd de term vervangen door het neutrale 'savantsyndroom'. Ook bij het mildere aspergersyndroom is een soortgelijk verschijnsel bekend. Asperger noemde zijn onderzoeksgroep bestaande uit jongens "kleine professoren", waarmee hij bedoelde dat bepaalde vaardigheden sterk ontwikkeld waren, bijvoorbeeld ruimtelijk inzicht. Overige delen bleken minder goed ontwikkeld dan gemiddeld.

Opvallend is dat de rechterhersenhelft, waarmee onder andere muziek, wiskunde en creativiteit worden verwerkt en gevormd, bij autisten bovengemiddeld is ontwikkeld. De linkerhemisfeer is echter minder sterk ontwikkeld. Dit hangt mogelijk samen met een gebrekkiger taalbegrip en meer gevoel voor bijvoorbeeld muziek. Dit is dan ook vaak goed te gebruiken als communicatiemiddel (muziektherapie).

Er zijn diverse instanties waar mensen met een autistische stoornis terechtkunnen voor begeleiding en/of lotgenotencontact. Naast officiële instanties zoals het GGZ zijn er verenigingen zoals PAS (Personen uit het Autisme Spectrum) (die zich richt op normaal begaafde volwassenen (18+) met autisme) en de NVA (Nederlandse Vereniging voor Autisme) (die zich vooral richt op ouders met autistische kinderen).

In het kunstonderwijs is er de UNIT Academie, deze besteedt aandacht aan jongeren die door oorzaken buiten hun schuld veel moeite ondervinden in het gewone voortgezet onderwijs en beroepsonderwijs en toch verder willen in de kunstzinnige richting. In het bijzonder richt de academie zich op jongeren met een autismespectrumstoornis.




</doc>
<doc id="420060" url="https://nl.wikipedia.org/wiki?curid=420060" title="Orgaanfalen">
Orgaanfalen

Orgaanfalen treedt op als een orgaan zijn normale fysiologische functie niet kan vervullen. 

Meervoudige orgaandeficiënties treden soms op bij septikemie of shock. Dergelijke situaties zijn levensbedreigend.



</doc>
<doc id="420071" url="https://nl.wikipedia.org/wiki?curid=420071" title="TGN1412">
TGN1412

TGN1412 (merknaam CD28-SuperMAB®) is een immunomodulatorisch geneesmiddel. Het is een monoklonaal antilichaam dat een superagonistische werking heeft op CD28.

Het Duitse biotechbedrijf TeGenero (dat de moleculaire structuur van CD28 ophelderde) testte TGN1412 (een antilichaam tegen CD28) op gezonde menselijke vrijwilligers (in een zogenaamde klinische studie van fase I). De zes proefpersonen werden ernstig ziek en ontwikkelden meervoudige orgaandeficiënties.

Het geneesmiddel is bedoeld voor de behandeling van B-cel-chronische lymfocytische leukemie (B-CLL) en reumatoïde artritis



</doc>
<doc id="420147" url="https://nl.wikipedia.org/wiki?curid=420147" title="Oosterhoek (gevangenis)">
Oosterhoek (gevangenis)

Penitentiaire inrichting de Oosterhoek is een huis van bewaring en gevangenis in Grave aan de Muntlaan met capaciteit voor 373 gedetineerden. De inrichting bestaat uit 12 afdelingen, waaronder de afdeling Thebe en beschikt over 9 isoleercellen (observatie). In de volksmond ook wel het "Stoofhotel" genoemd vanwege haar ligging nabij de wijk De Stoof en de faciliteiten zoals een fitnessruimte.

Voorheen zat er in deze instelling een afdeling die deel uitmaakte van de tbs-kliniek De Rooyse Wissel te Oostrum. Dit was een pre-Tbs afdeling, wat inhoudt dat mensen hier in afwachting van plaatsing ( Meestal vanwege gebrek aan lege kamers in de kliniek zelf ) in de kliniek alvast beginnen met hun behandeling. De mensen die op deze afdeling terechtkwamen kunnen niet op verlof gaan, en vallen onder het regiem van de desbetreffende instelling waar zij op dat moment verblijven. Ze worden wel begeleid door Sociotherapeuten, en volgens beginnende therapieen.

Op dit moment is deze afdeling opgeheven, en is de afdeling gewoon in gebruik voor arrestanten, preventief gehechten of afgestrafte gedetineerden.



</doc>
<doc id="420282" url="https://nl.wikipedia.org/wiki?curid=420282" title="Boeklong">
Boeklong

Een boeklong is een long, gestapeld en gevouwen in weefsel, gelegen in een speciale lichaamsholte. Onder de microscoop ziet de gevouwen structuur van dit ademhalingsorgaan eruit als de bladzijden van een boek, vandaar de naam.

De boeklong wordt aangetroffen bij veel soorten spinachtigen. Spinnen hebben vaak één paar, maar er zijn ook spinachtigen met meer boeklongen. Schorpioenen hebben vier paar boeklongen, degenkrabben vijf paar.

De boeklong wordt gevormd uit de achterste segmenten. In de boeklong vindt uitwisseling van zuurstof en koolstofdioxide plaats tussen hemolymfe en de lucht.



</doc>
<doc id="420645" url="https://nl.wikipedia.org/wiki?curid=420645" title="Allopurinol">
Allopurinol

Allopurinol is een geneesmiddel dat de aanmaak van urinezuur tegengaat. Het wordt voornamelijk voorgeschreven tegen jicht en nierstenen.

Allopurinol inhibeert de vorming van urinezuur door remming van het enzym xanthineoxidase.

Dit geneesmiddel kan jichtaanvallen en het ontstaan van nierstenen tegengaan. Het is ook doeltreffend bij overdreven productie van urinezuur bij polycythemieën en tijdens behandeling van leukemieën.

Allopurinol wordt snel in 2 uur omgezet in een actieve metaboliet het oxypurinol. De halfwaardetijd van deze stof is 18 tot 30 uur, waarmee de werkzaamheid van allopurinol dus grotendeels tot stand komt via zijn omzettingsproduct. Oxypurinol wordt onveranderd door de nieren uitgescheiden.

Leverinsufficiëntie.



Bij nierinsufficiëntie is dosisaanpassing vereist.

Allopurinol wordt oraal toegediend, met een startdosis van 100 mg per dag. Dit kan eventueel op geleide van de urinezuurspiegel in het bloed verhoogd worden tot maximaal 900 mg per dag in twee giften.


</doc>
<doc id="420695" url="https://nl.wikipedia.org/wiki?curid=420695" title="SMB (bedrijf)">
SMB (bedrijf)

SMB is een farmaceutisch bedrijf uit België.

Oorspronkelijk was de productie, net als de hoofdzetel, gelocaliseerd in Brussel. Omwille van economische redenen is dit overgeheveld naar Marche-en-Famenne in Wallonië.
Het bedrijf is actief in 40 landen.

Ze brengen momenteel de volgende geneesmiddelen op de markt:



</doc>
<doc id="420810" url="https://nl.wikipedia.org/wiki?curid=420810" title="Schuimlever">
Schuimlever

Een schuimlever is een lever die schuimig wordt door gasvorming door niet-pathogene Clostridium-soorten. De bacteriesporen die bij het grazen opgenomen werden, ontluiken bij een verlaagde zuurstofspanning; dus na het stilvallen van de ademhaling bij de dood van een rund.


</doc>
<doc id="420813" url="https://nl.wikipedia.org/wiki?curid=420813" title="Willem Roelof Oege Goslings">
Willem Roelof Oege Goslings

Willem Roelof Oege Goslings (Muntok (Nederlands-Indië), 4 juli 1907 - Zwolle, 9 april 1985) was een Nederlands medicus.

Na zijn medische studie in Amsterdam promoveerde hij in 1933 bij prof. E.P. Snijders in Amsterdam op het proefschrift "Onderzoekingen over de bacteriologie en de epidemiologie van het Scleroma Respiratorium". Na een assistentschap heelkunde ging hij in 1935 naar Nederlands Oost-Indië waar hij chef-geneesheer werd van het Catharina-Hospitaal te Kisaran.

Hij werd door de Japanners geïnterneerd, en keerde na de Tweede Wereldoorlog in 1946 terug naar Nederland waar hij (hoofd)assistent werd op de afdeling Interne Geneeskunde te Leiden bij J. Mulder tot hij in 1948 als internist werd ingeschreven. Hier na ging hij weer enkele jaren naar Kisaran tot hij voorgoed op het Academisch Ziekenhuis in Leiden kwam werken. 

In 1951 werd hij hoofd van de afdeling Microbiële Ziekten, een onderdeel van de afdeling Interne Geneeskunde. Hij werd tevens hoofd van het antibiotica laboratorium, dat reeds in 1946 door J. Mulder en Andries Querido met behulp van de toenmalige Nederlandse Gist en Spiritus fabriek (nu Gist-Brocades) was opgezet. Op dit laboratorium werden in Nederland de eerste klinische onderzoekingen gedaan over de behandeling met antibiotica. In 1956 werd hij benoemd tot lector in de leer der Infectieziekten en Antimicrobiële Therapie, in 1961 tot buitengewoon hoogleraar in de Microbiële Ziekten en Antibiotica en in 1965 tot gewoon hoogleraar.

Goslings was de initiatiefnemer en stimulator voor de leer der infectieziekten in Nederland. Door zijn toedoen werd in Leiden de eerste - en tot nu toe enige - leerstoel in de Microbiële Ziekten (thans genaamd "Infectieziekten" ingesteld). Het boek "Antimicrobiële therapie" dat hij samen met N. Lubsen redigeerde werd een belangrijk naslagwerk. In 1970 nam hij het initiatief tot het oprichten van de Infectieziekten Club, welke in 1976 werd omgezet in de Vereniging voor Infectieziekten.

Goslings was ridder in de Orde van de Nederlandse Leeuw. In 1976 kreeg hij een eredoctoraat aan de Universiteit van Edinburgh, verder was hij Honorary Member of the Infectious Diseases Society of America en Erelid van de Vereniging voor Infectieziekten. Aan de Rijksuniversiteit Leiden bekleedde hij nog tal van andere functies, zoals secretaris van de Senaat (1970-1971) en rector magnificus (1971-1972).

Zijn verdiensten op het gebied van infectieziekten werd in Nederland en het buitenland alom erkend.



</doc>
<doc id="420818" url="https://nl.wikipedia.org/wiki?curid=420818" title="Clostridia">
Clostridia

De Clostridia zijn een klasse van de bacteriestam Firmicutes. Tot de klasse worden Clostridiales de Halanaerobiales en de Thermoanaerobacteriales gerekend. De "stam" Clostridia moet niet verward worden met het 
"geslacht" "Clostridium". Clostridia onderscheiden zich van de Bacilli doordat ze anaeroob zijn. 

De taxonomie van bacteriën is onderwerp van discussie omdat blijkt dat deze tot niet-monofyletsiche indelingen leidt. 


</doc>
<doc id="420821" url="https://nl.wikipedia.org/wiki?curid=420821" title="Marskanalen">
Marskanalen

De Marskanalen zijn donkere lijnen die sommige astronomen in de 19e eeuw en begin 20e eeuw waarnamen op de planeet Mars.

De Italiaanse sterrenkundige Giovanni Schiaparelli legde deze lijnen tijdens de grote oppositie van 1877 voor het eerst vast. Hij noemde ze "canali". Letterlijk vertaald is dat "kanalen", een woord dat meerdere betekenissen kan hebben. Net als bij de "zeeën" op de Maan werd hierbij niet aan water gedacht, aanvankelijk tenminste niet.

Het woord "canali" werd in het Engels (en daardoor in veel andere talen) misleidend vertaald als "canals" in plaats van "channels". Een "canal" is een kunstmatige waterloop, terwijl het woord "channel" de oorsprong in het midden laat. Aangezien het om rechte lijnen ging veronderstelden velen dat ze dus wel het werk van intelligente Marsbewoners moesten zijn. Schiaparelli zelf was uiteindelijk wel van mening dat er water door zijn canali stroomde, maar hij liet zich niet uit over de hypothese van de Marsbewoners.

Het verhaal van de kanalen werd nog eens extra gevoed door de waarnemingen en boeken (1895-1908) van de amateurastronoom Percival Lowell. Hij was er stellig van overtuigd dat de canali kunstmatige kanalen waren, en besteedde een groot deel van zijn tijd aan het observeren en in kaart brengen ervan. Tevens veronderstelde hij het bestaan van een hoogontwikkelde Marsbeschaving, die de kanalen volgens hem gebruikte om water te transporteren van de polen naar de equatoriale gebieden, voor irrigatiedoeleinden.

De rage van de Marskanalen eindigde, omdat men tot de conclusie kwam dat ze niet bestonden. Ze waren het gevolg van de neiging van de menselijke hersenen (visuele cortex) om patronen te herkennen waar die er niet zijn (gezichtsbedrog of optische illusie). De Marskanalen ontstonden door het verbinden van lichte en donkere punten op het oppervlak van Mars door middel van (denkbeeldige) lijnen.

Inmiddels zijn er veel scherpe beelden van Mars voorhanden dankzij allerlei sondes en wagentjes op het oppervlak van Mars. De Amerikaanse Marsdeskundige Hartmann komt tot de conclusie dat er inderdaad soms lijnen zichtbaar zijn op Mars: gekleurd stof dat in de atmosfeer van Mars verwaait in de wind. Verder geven telescopen op het aardoppervlak misleidende beelden van Mars. Seeing – versmering van lichtpunten door atmosferische turbulentie, denk aan flonkerende sterren – maakt dat de beelden soms vaag zijn, maar soms vrij scherp en dan zijn details van maar 100 km te onderscheiden. Het is lastig voor een waarnemer om uit te maken wat hij gezien heeft. Uit proeven met waarnemers die willekeurige vlekken te zien kregen is gebleken, dat sommigen ze vrij nauwkeurig konden natekenen, terwijl anderen grotere patronen met rechte verbindingen meenden te zien. Lowell lijkt tot de laatste soort te behoren: hij zag zelfs lijnen in de egale wolken van Venus.

Het is ook nog mogelijk, dat de "kanalen" in Lowells en Schiaparelli's tijd veel duidelijker waren dan nu.

De vraag of water ergens voorkomt op Mars is onlangs beantwoord: de Phoenix ruimtesonde vond in juni 2008 ijs op Mars. Ook worden met ruimtesondes als de Mars Global Surveyor aanwijzingen gevonden dat er mogelijk ooit water - of iets anders - heeft gestroomd op Mars en spreekt men wel weer eens van ...kanalen (zie externe link).





</doc>
<doc id="421087" url="https://nl.wikipedia.org/wiki?curid=421087" title="Dialyse (biochemie)">
Dialyse (biochemie)

Dialyse is de uitwisseling van in water opgeloste stoffen door een semipermeabel membraan. Vaak wordt dialyse gebruikt als synoniem voor hemodialyse, een van de bestaande nierfunctievervangende therapieën.

In 1840 demonstreerde de Schot Thomas Graham een plantaardig perkament met semipermeabele eigenschappen. Alleen kristallijne stoffen (zouten) konden door dit membraan heen diffunderen, terwijl colloïde stoffen werden tegengehouden. Graham noemde deze eigenschap 'dialyse', een uit het Grieks afkomstig woord dat 'het verspreiden van deeltjes' betekent.


</doc>
<doc id="421091" url="https://nl.wikipedia.org/wiki?curid=421091" title="Niertransplantatie">
Niertransplantatie

Een niertransplantatie is een medische ingreep waarbij een nier van een donor wordt getransplanteerd in een patiënt met nierfalen (acceptor of ontvanger). Normaal gesproken wordt de donornier geplaatst in de rechter- of linker onderbuik. In de meeste gevallen worden de zieke nieren niet verwijderd, en dus wordt de nier meestal geplaatst onder de originele nieren.

De eerste pogingen in 1905 een nier te transplanteren, faalden door afstoting van de ontvangen nier. De medische wetenschap had nog niet voldoende kennis om de afstotingsverschijnselen en infecties tegen te gaan. Het lukte de latere Nobelprijswinnaar Joseph Murray in 1954 te Boston wel de eerste succesvolle niertransplantatie uit te voeren. De getransplanteerde ontving een nier van zijn gezonde eeneiige tweelingbroer.
Op 31 oktober 2012 werd er een live operatie uitgezonden door Omroep Max. Hierin kon de kijker live meekijken hoe een nier werd getransplanteerd.

Er zijn verschillende vormen van donoren.

Tot voor kort was de beperkende factor dat de ontvanger van de nier een bloedgroep moet hebben die compatibel was met de bloedgroep van de donor van de nier, zogenaamd ABO-compatibel. Hoewel veruit de meeste transplantaties ABO-compatibel zijn, is het in Nederland sinds 2006 ook mogelijk om niet-ABO-compatibele ('door de bloedgroep heen') transplantaties uit te voeren. Een uitgebreide behandeling met medicatie is zowel voor als na de transplantatie noodzakelijk om geen afstotingsverschijnselen als gevolg van de bloedgroepen te hebben.

Het grote voordeel van een niertransplantatie is dat de "nieuwe" nier nierdialyse overbodig maakt. De nieren van een mens zorgen ervoor, dat het bloed gezuiverd wordt van afvalstoffen. Wanneer er nierfalen is, moet deze functie overgenomen worden door een dialysebehandeling. De "nieuwe" nier kan meestal het nierfalen volledig compenseren, waardoor een dialysebehandeling niet meer nodig is. Er is een toename in de kwaliteit van leven door het niet meer afhankelijk te zijn van een dialysebehandeling.<br>
Belangrijkste nadeel is de noodzaak van het gebruik van afweerremmende middelen (immunosuppressiva zoals prednison, ciclosporine, mycofenolaatmofetil, tacrolimus, enz.) met al hun bijwerkingen. Daarnaast is er de altijd aanwezige kans op acute dan wel chronische afstoting van de nieuwe nier. Ook is er nog steeds een kans dat korte of lange tijd na de transplantatie alsnog wordt besloten de dialyse te continueren.

In Nederland is er een forse afname in het aanbod van donornieren en een groeiend aanbod van potentiële acceptoren. Als gevolg hiervan is de wachttijd opgelopen tot minimaal vier jaar. Veel aandacht wordt besteed aan het aanbod van nieren van levende donoren.

In België is de toestand enigszins anders. De gemiddelde wachttijd bedraagt twee à drie jaar, waardoor een deel van de Nederlandse patiënten uitwijkt naar de Belgische universitaire ziekenhuizen.

Sommigen zoeken nu hun toevlucht in andere EU-lidstaten om sneller aan een geschikte donor te komen. Dankzij het vrije verkeer van diensten zou het mogelijk moeten zijn om elders in Europa aan te kunnen kloppen voor dergelijke hulp. Het Europese Hof heeft echter een richtlijn uitgevaardigd waarin het lidstaten vrijstaat de donorenmarkt af te schermen. Volksgezondheid binnen de eigen lidstaat maakt het dankzij die richtlijn mogelijk om buitenlandse donorzoekenden tijdelijk van de markt te weren, zonder dat de discriminerende werking ongerechtvaardigd zou zijn.

Op dit moment is slechts Frankrijk hierin actief. Andere lidstaten blijven hun grenzen openstellen voor niertransplantatiebehoevenden.

Tegenwoordig (2005) wordt een niertransplantatie min of meer gezien als een routineprocedure. Eén op de vijf patiënten krijgt nog te maken met afstotingsreacties. De overlevingskansen na een termijn van vijf jaar na de transplantatie liggen op 70 - 80%. Per jaar worden er in Nederland ongeveer 500 niertransplantaties uitgevoerd.


</doc>
<doc id="421291" url="https://nl.wikipedia.org/wiki?curid=421291" title="Verenkleed">
Verenkleed

Met het verenkleed wordt het verenpak van vogels bedoeld.

Om het verkleed van een vogel te beschrijven, worden bepaalde begrippen voor bepaalde groepen (partijen) veren gebruikt zoals stuit (veren op het onderste deel van de rug), kruin, wenkbrauwstreep en oogstreep op de kop, elleboog-, arm- en handpennen en vleugeldekveren (vogelvleugel). Zo ook voor de onderkant van de vogel duiden de begrippen keel, borst, buik, flanken, "dijen" en anaalstreek op bepaalde verenpartijen.

Er zijn verschillende soorten verenkleden, afhankelijk van de leeftijd van een vogel, maar ook van het seizoen. Jonge vogels zoals kuikens van kippen hebben donsveren. Dit zijn buigzame veren zonder baardjes, die goed isoleren. Later krijgen ze pas echte veren. Ook kennen veel vogels een winterkleed en een zomerkleed, om zich beter aan te passen aan het seizoen. Zo is een winterkleed vaak grauwer van kleur maar dikker, en is het zomerkleed dunner en in de regel mooier omdat het broedseizoen de zomer is. Andere soorten, zoals papegaaien, spenderen hun hele leven in tropische gebieden en hebben hier weinig aan. Het wisselen van verenkleed wordt ook wel rui genoemd. Alle soorten vogels hebben veren, al lijken die van sommige soorten meer op haren, zoals bij de kiwi's.

Jonge vogels hebben een ander verenkleed dan volwassen vogels. Dit komt doordat jonge vogels nog relatief zwak en onervaren zijn. De kleuren zijn dan meer gericht op camouflage. Dit in tegenstelling tot volwassen dieren die bij vogels vaak bonte kleuren dragen. Er zijn drie soorten verenkleden bij jonge vogels:



Jonge vogels zijn vaak goed gecamoufleerd maar volwassen dieren in veel gevallen juist niet om met de kleuren te pronken. Eenmaal volwassen hebben sommige soorten pluimen, kuiven of kammen. Qua kleur en intensiteit is de vervanging van het juveniele kleed door het adulte kleed bij veel soorten zeer drastisch. Het verenkleed bij geslachtsrijpe vogels (= de vogels die in staat zijn zich voortteplanten, dus de volwassen vogels) wordt adulte kleed (ad) genoemd.

Dit kleed wordt meestal door "gedeeltelijke rui" in het voorjaar gevormd. Bij enkele soorten door "volledige rui", of door het afslijten van veerranden, waaronder de bontgekleurde veren verborgen lagen. Vooral de mannetjes zijn in de zomer bonter gekleurd dan in de winter vanwege de voortplantingstijd, maar ook vrouwtjes krijgen een zomerkleed.

Het adulte winterkleed is doorgaans minder opvallend gekleurd dan het zomerkleed. Het wordt gedragen door volwassen vogels tijdens het winterhalfjaar. Het wordt meestal door "volledige rui" tijdens of na de broedtijd gevormd.

Het "eclipskleed", of kortweg eclips, is te beschouwen als een kort gedragen "winterkleed". Gedurende de rest van het jaar (inclusief de hele winter) dragen ze het "zomerkleed".

Het eclipskleed is het "on"opvallende verenkleed van ganzen en eenden als ze in de "rui" zijn na het broedseizoen. Door de gelijktijdige rui van de slagpennen kunnen ze dan korte tijd niet vliegen. Een camouflerend verenkleed is dan zeer welkom. In deze periode lijken de mannetjeseenden, die de rest van het jaar erg opvallen, op de vrouwtjes. Bij de eendensoort "wilde eend" herkent men dan de mannetjes aan de groene/gele snavels, en aan bruine/oranje snavels de vrouwtjes.


</doc>
<doc id="421305" url="https://nl.wikipedia.org/wiki?curid=421305" title="Glomerulonefritis">
Glomerulonefritis

Glomerulonefritis is de algemene term voor aandoeningen van de glomeruli van de nieren.
Aantal voorbeelden:
Kenmerken van deze aandoeningen:

Glomerulonefritiden worden gediagnosticeerd aan de hand van microscopisch onderzoek op nierweefsel, verkregen middels een nierbiopt. Dit laatste onderzoek vindt meestal plaats onder echogeleiding, maar kan ook "blind". Dit laatste gebeurt niet zo vaak meer, gezien de kans op complicaties, m.n. bloedingen.
De behandeling van glomerulonefritiden hangt af van de oorzaak. Vaak is het een combinatie van bloeddruk verlagende medicatie (ACE-remmers) en afweerremmers (steroïden, imuran, endoxan).
Bij verslechtering van de nierfunctie kan uiteindelijk dialyse of niertransplantatie nodig zijn. In het niertransplantaat kan de oorspronkelijke ziekte terugkomen.


</doc>
<doc id="421356" url="https://nl.wikipedia.org/wiki?curid=421356" title="Jeroen Bosch Ziekenhuis">
Jeroen Bosch Ziekenhuis

Het Jeroen Bosch ziekenhuis (JBZ) is de naam voor een ziekenhuis met locaties in 's-Hertogenbosch, Boxtel, Drunen, Rosmalen en Zaltbommel. Het heeft een verzorgingsgebied voor 360.000 inwoners. Het ziekenhuis dankt zijn naam aan de Bossche schilder Jeroen Bosch.

Het ziekenhuis is ontstaan door een fusie van het 'Bosch Medicentrum' en het Carolus-Liduina ziekenhuis. Het Bosch Medicentrum was op haar beurt ontstaan door een fusie van het oorspronkelijk protestantse Willem-Alexander Ziekenhuis en de van oorsprong rooms-katholieke ziekenhuizen Groot Ziekengasthuis en het Carolusziekenhuis, welke deel uitmaakte van de Stichting Godshuizen.

Het Jeroen Bosch Ziekenhuis heeft meerdere locaties:

Op de locatie van het Willem-Alexander Ziekenhuis werd in 2009 en 2010 een geheel nieuw ziekenhuis gebouwd, dat groot genoeg was om de drie voormalige locaties in 's-Hertogenbosch te vervangen. De nieuwbouw werd opgeleverd in december 2010. De verhuizing vond plaats in april en mei 2011, waarna de officiële opening op 24 juni volgde.

Op de locatie Carolus is inmiddels woningbouw gerealiseerd, op de locatie Groot Ziekengasthuis zullen naast winkels ook woningen gebouwd worden, maar het oude deel van het Groot Ziekengasthuis zal behouden blijven als rijksmonument. Het voormalige Willem-Alexandergebouw is onderdeel geworden van het nieuwe Jeroen Bosch Ziekenhuis. Hierin zijn vooral kantoren en laboratoria gevestigd.




</doc>
<doc id="421434" url="https://nl.wikipedia.org/wiki?curid=421434" title="Talg (sebum)">
Talg (sebum)

Talg (Latijn: "sebum") is een vetachtige substantie die geproduceerd wordt door talgklieren die zich vrijwel overal in de lederhuid bevinden waar ook beharing is. 

Talg heeft een beschermende werking tegen uitdroging van de huid en het haar en tegen infectie door bacteriën en schimmels. Talg is op zich geurloos, maar bacteriën kunnen het een kenmerkende geur geven. De talgproductie is afhankelijk van de hormoonhuishouding en leeftijd. Te veel talg geeft aanleiding tot acne. Talg bestaat vooral uit vetzuur en esters. Talgklieren bevinden zich telkens naast haarwortels. Daarnaast zijn er ook speciale talgklieren die in onbehaarde delen voorkomen, zoals de ogen en de geslachtsdelen om die te beschermen tegen uitdroging en infecties.


</doc>
<doc id="421761" url="https://nl.wikipedia.org/wiki?curid=421761" title="Ziekte van Newcastle">
Ziekte van Newcastle

De ziekte van Newcastle, ook wel aangeduid als NCD (naar het Engelse "Newcastle disease"), pseudovogelpest of Newcastle ziekte, is een zeer besmettelijke ziekte bij vogels. Kippen, kalkoenen, kwartels, duiven, struisvogels, kanaries en papegaaiachtigen zijn zeer gevoelig voor het virus. Minder gevoelige soorten zoals eenden en ganzen kunnen het virus bij zich dragen en uitscheiden zonder ziek te worden. De naam pseudo-vogelpest is ontstaan doordat de symptomen van de ziekte van Newcastle sterk overeenkomen met die van vogelpest. Net als vogelpest is de ziekte van Newcastle is een zoönose en dus besmettelijk voor mensen. Mensen die zijn blootgesteld aan besmette vogels kunnen licht ontstoken ogen en griepachtige symptomen krijgen. Voor mensen is een besmetting met de ziekte van Newcastle niet dodelijk.

De ziekte van Newcastle is voor het eerst ontdekt in Azië maar ontleent haar naam aan de Engelse plaats Newcastle upon Tyne omdat daar de ziekte voor het eerst in Europa is geconstateerd. De ziekte van Newcastle staat op de A lijst van de OIE (wereldorganisatie voor diergezondheid).

De ziekteverwekker is een (-)ssRNA-virus het zogenaamde avian paramyxovirus 1 uit de familie van de Paramyxoviridae. Vroeger vond de classificatie van het "newcastle-virus" plaats aan de hand van waar het virus in het dier het meest voorkomt. Zo had je "pneumotropic" (luchtwegen), "viscerotropic" (darmen) en "neurotropic" (hersenen). Tegenwoordig wordt de indeling gedaan aan de hand van de virulentie van het virus. De virulentie van het virus wordt bepaald door middel van de intracerebrale pathogeniteitsindex of ICPI. Deze nieuwe manier van clasifiseren heeft geleid tot de volgende indeling: lentogenic (langzaam) (ICPI < 0,07), mesogenic (gemiddeld) (ICPI 0,07 - 1,5) of velogenic (ICPI 1,5 - 2,0) (snel). Het newcastle-virus kan een lange tijd buiten het een gastheer overleven onder de juiste omstandigheden zelfs tot 12 maanden lang in mest resten.

Eigenschappen:

Het newcastle-virus is endemisch in wilde vogelpopulaties. Veel soorten watervogels kunnen met het virus besmet zijn en het virus uitscheiden zonder zelf ziek te worden, waardoor het virus over grote afstanden kan worden verspreid. De overdracht van het newcastle-virus van besmette wilde vogels op gedomesticeerde vogels kan plaatsvinden door direct contact, maar ook via aerosolen wanneer een groep besmette wilde vogels in de buurt van gedomesticeerde vogels verblijft.

Binnen een groep gedomesticeerde vogels vindt de verspreiding van het newcastle-virus plaats door inademing van het virus dat in aerosolen zit of door opname van water en voer dat is besmet door mest, neusuitvloeiing of speeksel van hokgenoten. Andere mogelijke verspreidingsvectoren zijn: andere dieren inclusief vliegen, besmet strooisel en pluimveeproducten (vlees en eieren).

De ziekteverschijnselen als gevolg van een besmetting variëren, de ernst van de symptomen is afhankelijk van de ICPI van de virusvariant, maar ook van de gevoeligheid van de vogelsoort voor het virus. Er worden vier verschillende vormen van de ziekte van Newcastle met verschillende ziekteverschijnselen onderscheiden.





De ziekte van Newcastle kom over de hele wereld voor, mede omdat het endemisch is in veel wilde vogelpopulaties. Zo zijn er al meer dan 140 vogelsoorten bekend die vatbaar zijn voor de ziekte van Newcastle. In de meeste landen komen zowel de niet pathogene als de pathogene varianten van het newcastle-virus voor. Uitzondering hierop zijn Nieuw-Zeeland, Papoea-Nieuw-Guinea en Fiji; hier komt alleen de niet-pathogene variant van het newcastle-virus voor. In 2004 is er een uitbraak geweest van de ziekte van Newcastle in zuidoost Finland. Het ging hier om een newcastle-virus met een ICPI van 1,6 dus om een velogenic variant van het virus. In 2005 zijn er uitbraken geweest in Macedonië, Frankrijk, Verenigd Koninkrijk, Griekenland, Bulgarije en Denemarken.

Het preventief bestrijden van de ziekte van Newcastle is goed mogelijk door middel van vaccinatie. Voor de vaccinatie worden zowel levende paramyxovirus 1 varianten met een lage ICPI, als geïnactiveerde varianten gebruikt. Binnen de Europese Unie hanteren de lidstaten verschillende regelingen omtrent vaccinatie. In Nederland is het verplicht bedrijfsmatig gehouden pluimvee te vaccineren tegen het virus. In tegenstelling tot Nederland hebben Zweden en Finland net als Noorwegen een verbod op het vaccineren van pluimvee tegen het newcastle-virus. In deze landen wordt het newcastle-virus bestreden door middel van uitroeiing. In het Verenigd Koninkrijk is vaccinatie wel toegestaan maar niet verplicht.

Het vaccineren van bedrijfsmatig gehouden dieren gebeurt via het drinkwater. De dieren hebben dan tijdelijk geen toegang tot het drinkwater waardoor ze, als ze weer toegang hebben tot het drinkwater direct gaan drinken en zo het vaccin binnen krijgen. Voor hobbypluimvee is vaccinatie in Nederland niet verplicht, tenzij de dieren naar tentoonstellingen gaan.

Volgens Europese Unie wetgeving moeten alleen varianten uit het veld van het newcastle-virus met een ICPI>0,07 gemeld en bestreden worden. Op het moment dat de ziekte van Newcastle met een ICPI>0,07 is vastgesteld bij een dier wordt het dier en alle hokgenoten geruimd. Ook bedrijven waarmee contact is geweest worden geruimd om te voorkomen dat het virus zich verspreidt. Na het ruimen van de dieren worden de hokken ontsmet om infectie van een nieuw koppel dieren te voorkomen.


</doc>
<doc id="421780" url="https://nl.wikipedia.org/wiki?curid=421780" title="Lisinopril">
Lisinopril

Lisinopril is een bloeddrukverlagend middel dat sinds 1988 internationaal op de markt is. Het is op doktersrecept verkrijgbaar onder de merknamen Lisodur, Lopril, Novatec, Prinivil en Zestril en het merkloze Lisinopril. Het is te verkrijgen in tabletten.

Lisinopril wordt ook gebruikt in combinatie met een andere werkzame stof onder de merknamen Novazyd en Zestoretic en als het merkloze Lisinopril/Hydrochloorthiazide.

Lisinopril behoort tot de ACE (Angiotensine Converterend Enzym)-inhibitoren. Het verlaagt de bloeddruk en verbetert de pompkracht van het hart. Artsen schrijven het voor bij hoge bloeddruk, hartfalen, hartinfarct en nierziekten.

Behalve het gewenste effect kan dit middel nevenwerkingen geven. Dit is het geval bij ongeveer tien procent van de mensen. De belangrijkste nevenwerkingen zijn hoest, duizeligheid en overgevoeligheid.

Er zijn gevallen bekend waar dit middel in verband wordt gebracht met de aandoening polyneuropathie.



</doc>
<doc id="421805" url="https://nl.wikipedia.org/wiki?curid=421805" title="Binnenbeenlengte">
Binnenbeenlengte

De binnenbeenlengte is een maat die wordt gebruikt voor het bepalen van de framehoogte én de zithoogte van de fiets. 

Het bepalen van de framemaat geldt vooral bij een klassiek raceframe met een horizontale bovenbuis. Het bepalen van de zithoogte geldt voor alle typen (race-)fietsen.

De binnenbeenlengte wordt gemeten door de maat te nemen van het kruis tot aan de grond, waarbij de voeten -zonder schoeisel- circa 15 cm van elkaar plat op de grond staan. 

Om tot de juiste framemaat te komen, wordt de binnenbeenlengte met een factor 0,68 vermenigvuldigd. Dit is de lengte van de staande buis (ook wel zitbuis), gemeten vanaf hart trapas tot de bovenkant van de zitbuis. In Italië wordt echter gerekend van hart trapas tot het punt van de kruising van de bovenbuis met de zitbuis.

De meeste frames hebben tegenwoordig een aflopende bovenbuis, "sloping" genaamd. Bij sloping frames is de zitbuis in meerdere of mindere mate korter en gaat bovenstaande richtlijn niet meer op. Je zou ook kunnen zeggen dat de klassieke framemaat zijn betekenis verloren heeft.

De zithoogte wordt bepaald door de binnenbeenlengte te vermenigvuldigen met 1,08 en zo de afstand tussen het pedaal (in laagste stand) en de bovenkant van het zadel vast te stellen.

Weet men de binnenbeenlengte gemeten met wielerschoenen en vergelijkt men dat met de hoogte van de fiets gemeten van de grond tot op de bovenbuis op de plaats waar de fietser over de bovenbuis staat (Engels: "standover"), dan kan men bepalen of een fiets al dan niet te hoog is voor de fietser. Het zou immers heel gevaarlijk zijn om op een te hoge fiets te gaan fietsen en bij een noodstop te ontdekken dat men zeer pijnlijk op de bovenbuis "landt", met kneuzingen en mogelijk zelfs breuken tot gevolg. Het gebruik van aflopende bovenbuizen heeft ertoe geleid dat deze maat alleen nog relevant is bij heel kleine volwassenen en jeugdige wielrenners.


</doc>
<doc id="422146" url="https://nl.wikipedia.org/wiki?curid=422146" title="Luce Irigaray">
Luce Irigaray

Luce Irigaray (Blaton, 1930) is een Belgische filosofe, psychoanalytica, taalkundige en feministe. 

Irigaray werd in 1930 in Blaton in de provincie Henegouwen geboren (zij is terughoudend over haar persoonlijk leven en haar precieze geboortedatum is niet bekend). Na haar afstuderen aan de Katholieke Universiteit Leuven (1955) studeerde zij in 1961 in Parijs nogmaals af, in de psychologie. 

Na vervolgens enkele jaren in België te hebben gewerkt, keerde zij terug naar Frankrijk. Zij stond onder invloed van de psychoanalyticus Jacques Lacan, en promoveerde in 1968 in de linguïstiek. 

Na een docentschap aan de Universiteit van Vincennes (1970—1974) promoveerde zij opnieuw, ditmaal op een filosofisch onderwerp, om spoedig daarna de universiteit te verlaten. Als reden daarvoor wordt wel aangegeven dat zij zich in haar proefschrift te kritisch had opgesteld tegen het mannenbolwerk en tegen de denkbeelden van Lacans school, het “fallocentrisme” waarin de man nog steeds centraal stond.

In 1982 was zij gastdocent aan de Rotterdamse Erasmusuniversiteit.

Sinds de jaren tachtig biedt zij ideologische steun aan de Italiaanse communistische beweging.

Zij is al tientallen jaren verbonden aan het “Centre National de Recherche Scientifique de Paris”, thans op het gebied van de filosofie.
Irigaray wijst op de lichamelijke, culturele en maatschappelijke verschillen tussen vrouwen en mannen. Dit is haar op kritiek uit feministische hoek komen te staan: zij zou deze verschillen eeuwigheidswaarde toekennen, en ze daarmee bevestigen.

Toch is dit niet wat Irigaray bedoelt. Zij betoogt veeleer dat de verschillen (de seksuele differentie) maatschappelijk ontstaan, en daardoor weliswaar "be"staan, maar van maatschappij tot maatschappij verschillen. Zij hebben dus geen universele geldigheid; maar als zij eenmaal gevormd zijn, dient het individu er wel mee in het reine te komen.

Mannen worden bijvoorbeeld, in de westerse maatschappij, veelal als rationeler beschouwd, vrouwen als emotioneler; Iragaray bestrijdt juist dat dit onderscheid wezenlijk is. 

Volgens irigiray is de belevingswereld van mannen en vrouwen verschillend, vrouwen moeten dus niet hetzelfde proberen te worden als mannen maar een eigen vrouwelijke identiteit ontwikkelen.

In de psychoanalyse is het begrip “afsplitsing” bekend: de eigen negatieve eigenschappen worden dan aan een ander toegeschreven, en daarmee van de eigen persoon “afgesplitst”. Iragaray benadrukt dat het hier vaak om "lichamelijke" eigenschappen gaat, en dat degene aan wie deze als negatief ervaren eigenschappen worden toegeschreven, veelal een buitenstaander is: de andere, de vreemdeling, de vrouw. Dit kan gemakkelijk tot discriminatie leiden.

Irigaray wil dit proces “genezen” door “tegenoverdracht”: een antwoord op het psychoanalytische principe van de “overdracht” waarbij zowel negatieve als positieve emoties (angst zowel als verlangen bijvoorbeeld) die de geanalyseerde ervaart, op de therapeut worden geprojecteerd. Bij de "tegenoverdracht" brengt ook de therapeut (al dan niet bewust) zijn of haar persoonlijke aspecten in in de therapeutische relatie.

Daarbij onderkent zij in de psychoanalyse zowel een sterke als een zwakke kant. Enerzijds maakt deze therapievorm het mogelijk om traumatische ervaringen al pratend te verwerken, anderzijds is de vorm daardoor vooral geschikt voor mensen die verbaal sterk zijn ontwikkeld.

Daarnaast is naar haar mening de psychoanalyse te zeer gericht op emoties uit het verleden, en veronachtzaamt de emoties die de cliënt in het heden ondergaat. Ook de gekozen vorm is niet optimaal: hoe kan men op de sofa liggend zijn woede uiten? En is die liggende houding niet, specifiek voor vrouwen, beladen?

Naast de therapie van het woord stelt Iragaray daarom die van het gebaar. Dat laatste begrip kan allerlei vormen van lichamelijk contact, van lichaamstaal, omvatten: van aanraking tot luisteren en oogcontact. Er blijft echter verschil tussen therapeut en cliënt, en dat is een reden waarom seksueel contact uit den boze is: daardoor zou dat verschil worden tenietgedaan.

Ook vormen van zelfexpressie zoals schilderen of het maken van gedichten beschouwt Irigaray als waardevolle instrumenten; associaties en dromen komen daarmee aan het licht.

Irigaray onderkent dus zowel een talige als een lichamelijke component aan het menselijke ik; maar beide zijn cultureel bepaald. Het verhaal van mijn leven wordt bepaald door de taal die ik met anderen deel; opvattingen over mijn lichaam worden gevormd door de culturele en maatschappelijke omgeving waarin ik opgroei.

Hier komt Irigaray echter terug bij een verschil dat zij wel als essentieel beschouwt: dat tussen man en vrouw. Verschillen zijn niet "uitsluitend" cultureel bepaald: zij zijn ook biologisch. Hier legt zij ook een verband met de democratie: die zou niet zozeer een ontmoeting moeten zijn tussen vertegenwoordiger en vertegenwoordigde, maar zou moeten beginnen met de ontmoeting tussen twee personen.

Deze visie is Irigaray op scherpe kritiek komen te staan. Blijkbaar kent zij de heteroseksuele relatie meer waarde toe dan de homoseksuele; en het lijkt erop dat zij de minderheidsrol van zwarte mensen in een witte omgeving bagatelliseert. 

Tevens is haar visie haar uit feministische hoek op het verwijt komen te staan dat zij de man-vrouwverschillen niet (zoals in feministische kring gebruikelijk is) als cultureel bepaald ziet, maar als essentieel.

Eind 1997 werd de geloofwaardigheid van Irigaray als postmodern denker aan de kaak gesteld in het boek "Intellectueel bedrog. Postmodernisme, wetenschap en antiwetenschap" van de fysici Alan Sokal en Jean Bricmont. Daarin analyseren zij de teksten "van (vooral) Franse postmoderne intellectuele keizers, die achter hun imposant jargon naakt zijn". Zie ook: Sokal-affaire.

In ieder geval benadrukt Irigaray hiermee dat een “wij”-relatie op een verschil is gebaseerd: “ik” versus “jij”. Die wij-relatie is bij haar echter tevens een twee-relatie, die zij wil uitbreiden naar meer veelomvattende maatschappelijke relaties.

Het anders-zijn biedt de gelegenheid tot een ontmoeting met de ander; die is daardoor niet het object van onze "afsplitsing", maar is gelijkwaardig, en "verschilt" van ons. Zij beoogt de genderrelatie tussen twee individuen uit te breiden naar bredere vraagstukken van politiek en van identiteitsverschillen.

Zo heeft zij zich voorvechtster betoond van een Europees burgerschap, dat ook weer diversiteit in zich besloten houdt: verschillen in religie, naar culturele achtergrond, en in etnisch opzicht. Het Europees burgerschap "aanvaardt" in haar visie die verschillen, in plaats van ze te negeren. Hierbij komt ook de noodzaak tot herbezinning doordat wij ons ervan bewust zijn geworden dat de Westerse cultuur niet de enig bestaande is: ook in dit opzicht ontmoeten wij het andere.

Irigarays aandacht voor de mondialisering is ook aandacht voor milieuzaken. Als marxiste (zij is sterk betrokken bij Italiaanse linkse bewegingen) legt zij niet de nadruk op de traditionele tegenstelling tussen elkaar uitbuitende "maatschappelijke groeperingen", maar op de huidige en toekomstige exploitatie door de mens van zijn "omgeving".



</doc>
<doc id="422177" url="https://nl.wikipedia.org/wiki?curid=422177" title="Simvastatine">
Simvastatine

Simvastatine is een cholesterolsyntheseremmer uit de groep van de statines. Het is een specifieke competitieve remmer van HMG-CoA-reductase, een enzym dat een essentiële rol speelt bij de biosynthese van cholesterol. Remming van deze synthese heeft onder andere toename van het aantal LDL-receptoren in de lever tot gevolg. Dit resulteert in verlaging van de LDL-cholesterolplasmaspiegel. Het verlaagt daarnaast het VLDL-cholesterol en de triglyceriden en verhoogt enigszins het HDL-cholesterol en apolipoproteïne A in het plasma.
Werking: binnen 2 weken, max. na 4 tot 6 weken.

Simvastatine (merknaam "Zocor" van de firma MSD) was in 1989 het eerste statine dat in Nederland op de markt kwam. Het was jarenlang de best verkopende cholesterolverlager en één van de best verkopende medicijnen. In 2003 werd er in Nederland nog voor 127 miljoen euro aan simvastatine verkocht, waarmee het de tweede plaats bezette in de top 10 van geneesmiddelenuitgaven in Nederland. Het patent verliep in mei 2003, waarna er goedkopere generieke varianten op de markt kwamen. In 2010 nam simvastatine nog de derde plaats in op de lijst van meest verstrekte geneesmiddelen aan 65 plussers.





Gelijktijdig gebruik van sterke CYP3A4-remmers zoals itraconazol, ketoconazol, posaconazol, erytromycine, claritromycine of HIV-proteaseremmers is gecontra-indiceerd vanwege het risico van rabdomyolyse; indien de behandeling met één van deze middelen noodzakelijk is, de therapie met simvastatine tijdelijk staken.




</doc>
<doc id="422226" url="https://nl.wikipedia.org/wiki?curid=422226" title="Spironolacton">
Spironolacton

Spironolacton is een kaliumsparend diureticum dat voorgeschreven wordt bij hypertensie (hoge bloeddruk), bij oedeem en als kaliumsparend middel in combinatie met sommige antihypertensiva. Het is een reversibele aldosteron-antagonist en wordt dan ook gebruikt bij de behandeling van het syndroom van Conn (primair hyperaldosteronisme). 

Spironolacton verhindert de vorming van aldosteron-geïnduceerde eiwitten in de distale tubulus in de nier. Deze eiwitten verhogen de permeabiliteit van het lumen (de vaatholte) voor kalium. Zodoende vermindert spironolacton de uitscheiding van kalium en daarmee de "her"opname van natrium en water.

Het effect van spironolacton treedt langzaam in en bereikt zijn maximum na 2-3 dagen na start van de therapie. Na het beëindigen van de therapie houdt de werking ook nog enige dagen aan. Vaak wordt spironolacton gegeven in combinatie met een lisdiureticum, om de hypokaliëmie (kaliumgebrek) die ontstaat ten gevolge van lisdiuretica, tegen te gaan.

Hyperkaliëmie (kalium-overmaat), verminderde magnesiumuitscheiding, gynaecomastie (borstvorming bij de man), menstruatiestoornissen en stemmingsveranderingen. Daarnaast kan spironolacton als elk ander middel maag-darmstoornissen, duizeligheid, misselijkheid en braken veroorzaken.




</doc>
<doc id="422243" url="https://nl.wikipedia.org/wiki?curid=422243" title="Dermatica">
Dermatica

Dermatica zijn farmaceutische producten die worden toegepast op de huid. Het gaat hier om strooipoeders (vaste dermatica), crèmes, zalven en gels (halfvaste dermatica) en om emulsies (lotion of bodymilk), suspensies en oplossingen (vloeibare dermatica). Het dermaticum wordt aangepast aan het type huid van de patiënt: voor een droge huid kiest de arts een vette zalf, voor een nattende huidaandoening kiest de arts een uitdrogende waterhoudende gel, voor een normale huid is er een crème.

De bekendste toepassingen van dermatica zijn die voor beschermings- of huidverzorgingsdoeleinden. Denk aan zonnebrandcrèmes, bodymilk, gezichtslotion etc.

Dermatica kunnen ook drager zijn van een of meerdere geneesmiddelen. Deze kunnen direct op de huid inwerken of via de huid in het lichaam opgenomen worden. Alleen lipofiele werkzame stoffen kunnen op deze wijze worden opgenomen, omdat enkel lipofiele stoffen door de opperhuid heen kunnen dringen. Om de penetratie van geneesmiddelen te verbeteren, is het mogelijk salicylzuur aan het dermaticum toe te voegen, deze stof verweekt de opperhuid en maakt deze meer doordringbaar. Ook occlusie is een mogelijkheid: hierbij wordt de huid van buitenaf min of meer afgesloten, zodat het water dat normaal uit de huid kan verdampen, wordt vastgehouden en de verhoornde opperhuid kan verweken. Occlusie kan onder folie of onder vette zalf (bijvoorbeeld vaseline) gebeuren.

Het is tegenwoordig ook mogelijk om met behulp van nieuwe technieken de doorlaatbaarheid van de huid te verbeteren. Zo kan de doorlaatbaarheid bijvoorbeeld beïnvloed worden door een elektrische stroom door de huid te laten gaan (iontoforese) of met behulp van ultrasoon geluid.


</doc>
<doc id="422367" url="https://nl.wikipedia.org/wiki?curid=422367" title="Atorvastatine">
Atorvastatine

Atorvastatine behoort tot de groep geneesmiddelen die cholesterolsyntheseremmers of statinen worden genoemd. Het is een specifieke competitieve remmer van HMG-CoA-reductase, een enzym dat een essentiële rol speelt bij de biosynthese van cholesterol. Remming van deze synthese heeft onder andere toename van het aantal LDL-receptoren in de lever tot gevolg; dit resulteert in verlaging van de LDL-cholesterolplasmaspiegel. Het verlaagt daarnaast apolipoproteïne B en triglyceriden en verhoogt in wisselende mate het HDL-cholesterol en apolipoproteïne A.

Ongeveer 70% van de activiteit wordt toegeschreven aan actieve metabolieten.
Werking: binnen 2 weken, max. binnen 4 weken.




De plasmaconcentraties van atorvastatine en actieve metabolieten zijn bij chronische alcoholische leverziekten aanzienlijk verhoogd. Metabolisering: Door CYP3A4 tot actieve ortho- en paragehydroxyleerde metabolieten en tot diverse β-oxidatiemetabolieten.

In januari 2005 is de firma Pfizer door de Codecommissie Geneesmiddelenreclame (CGR) veroordeeld omdat ze in reclameuitingen had gesteld dat Lipitor qua bijwerkingen net zo veilig is als een placebo en de dodelijke bijwerking rabdomyolyse had verzwegen. De codecommissie vond ook dat artsenbezoekers van Pfizer misleidende mededelingen hebben gedaan over de veiligheid van Lipitor. De commissie sprak van een 'ernstige overtreding' van de Geneesmiddelenwet, die Pfizer zwaar wordt aangerekend.

Atorvastatine is een substraat voor CYP3A4. Het risico van myopathie is groter bij gelijktijdig gebruik van geneesmiddelen die CYP3A4 matig tot krachtig remmen en de plasmaconcentratie verhogen zoals ciclosporine, antimycotische azoolderivaten (itraconazol), macrolide antibiotica, grote hoeveelheden grapefruitsap en HIV-proteaseremmers.

In Nederland wordt Lipitor vanaf 2009 nog maar beperkt vergoed, omdat het product te duur zou zijn. In Nederland kwam in maart 2012 het eerste generieke preparaat in de handel. Na octrooiafloop in 2012 is de prijs van atorvastatine ook snel gedaald tot 10% van het origineel.

Andere statinen zoals simvastatine en pravastatine kunnen zonder belemmering worden voorgeschreven. Voor de duurdere statinen (waaronder atorvastatine) is de regeling dat zij slechts mogen worden voorgeschreven wanneer de voorschrijver een artsenverklaring heeft ingevuld. Op deze manier wordt een poging gedaan om de goedkope statinen de voorkeur te geven boven de duurdere statinen. Tussen de statines onderling zijn grote verschillen in potentie, bijwerkingen geregistreerde indicaties en interacties via vooral CYP3A4. Er zijn echter tevens enorme onderlinge prijsverschillen.


</doc>
<doc id="422487" url="https://nl.wikipedia.org/wiki?curid=422487" title="Fluvastatine">
Fluvastatine

Fluvastatine is een cholesterolsyntheseremmer uit de groep van de statines. Het is een specifieke remmer van hydroxymethylglutarylco-enzym A-(HMG-CoA-)reductase, een enzym dat een essentiële rol speelt bij de biosynthese van cholesterol. Remming van deze synthese heeft onder andere toename van het aantal LDL-receptoren in de lever tot gevolg; dit resulteert in verlaging van LDL-cholesterol-, apolipoproteïne B- (apo-B-) en triglyceriden- (TG-)waarden in het plasma bij verhoogde cholesterolspiegels. Het verhoogt daarnaast enigszins het HDL-cholesterol in het plasma. Bij coronairlijden en primaire hypercholesterolemie kan fluvastatine de progressie van coronaire atherosclerose vertragen.






</doc>
<doc id="422508" url="https://nl.wikipedia.org/wiki?curid=422508" title="Pravastatine">
Pravastatine

Pravastatine is een cholesterolsyntheseremmer uit de groep van de statines. Het is een specifieke competitieve remmer van HMG-CoA-reductase, een enzym dat een essentiële rol speelt bij de biosynthese van cholesterol. Remming van deze synthese heeft onder andere toename van het aantal LDL-receptoren in de lever tot gevolg. Dit resulteert in verlaging van de LDL-cholesterolplasmaspiegel. Het verlaagt daarnaast het VLDL-cholesterol en de triglyceriden en verhoogt enigszins het HDL-cholesterol en apolipoproteïne A in het plasma. 
Werking: binnen een week, maximaal na vier weken.


Metabolisering gebeurt NIET door het CYP450 tot nagenoeg onwerkzame metabolieten.
Pravastatine wordt dus niet gemetaboliseerd door het cytochroom P450 systeem in een 
klinisch significante mate. Daarom kunnen substraten of remmers van het 
cytochroom P450 systeem worden toegevoegd aan een stabiel pravastatine regime 
zonder veroorzaking van significante veranderingen van de plasmaspiegels van 
pravastatine, zoals WEL bij andere statines is vastgesteld. 




</doc>
<doc id="422712" url="https://nl.wikipedia.org/wiki?curid=422712" title="Umber">
Umber

Umber of omber is een kastanjebruine tot bijna zwarte schalie met een lage gemiddelde dichtheid met zo goed als geen carbonaat.

Het gesteente bestaat voor een groot gedeelte uit limoniet en kleine hoeveelheden kwarts en apatiet. Umbers zijn sterk aangerijkt in sporenelementen als barium, kobalt, koper, nikkel, lood, vanadium, zink en zirkonium.

De naam van het gesteente umber is afgeleid van de Italiaanse regio Umbrië. Tegenwoordig is omber vooral afkomstig van Frankrijk, Italië en Duitsland. Het meest bekend zijn de umber-afzettingen van Cyprus.

Umbers ontstaan voornamelijk op de oceaanbodem, onder invloed van hydrothermale activiteit onder invloed van onderzees vulkanisme. Vermalen umber wordt veel als pigment toegepast. Door de omber te branden ontstaat een donkerbruin pigment, dat ook bekendstaat als "bergbruin". Het is in vele verfsoorten te gebruiken.


</doc>
<doc id="423134" url="https://nl.wikipedia.org/wiki?curid=423134" title="De Hoop ggz">
De Hoop ggz

Stichting De Hoop ggz is een Nederlands centrum voor evangelische hulpverlening.

Aanvankelijk was zij slechts gericht op drugsverslaafden, maar gaandeweg heeft De Hoop haar activiteiten uitgebreid waardoor ook personen met andere verslavingen alsook met psycho-sociale problemen bij haar terechtkunnen. In september 2007 is Stichting De Hoop gefuseerd met Stichting Chris en het CPC (Centrum voor Pastorale Counseling). Daardoor is een breder hulpaanbod ontstaan, gericht op kinderen, tieners en volwassenen. 

De Hoop was van evangelische signatuur maar is inmiddels breder kerkelijk. Haar cliëntenbestand is divers, het is niet noodzakelijk dat men zelf ook (evangelisch) christen is om voor hulp in aanmerking te komen. Van medewerkers wordt respect voor de christelijke signatuur verwacht al is de eis dat medewerkers zelf het christelijk geloof aanhangen minder strikt geworden.

In 1975 nam een aantal mensen, waaronder Jacobus Hogeweg, in Dordrecht het initiatief tot hulpverlening en opvang van drugsverslaafden. Zij werden daarbij gesteund door een aantal plaatselijke kerken. Een vervallen fabriekspand aan de Spuiweg in Dordrecht werd opgeknapt en een jaar later in gebruik genomen als opvangcentrum. Dit adres ligt naast Hofje De Hoop, een zijstraatje van de Spuiweg, waar de organisatie zijn naam aan heeft ontleend. Op het adres is nu motivatiecentrum "crosspoint" gevestigd, ook een activiteit van De Hoop.
Dankzij inzet van vrijwilligers en de steun van kerken groeide De Hoop en daarmee ook de activiteiten van deze christelijke organisatie. Zo werd na een aantal jaren "Hoeve Valkenhof" aan de Oudendijk te Dordrecht in gebruik genomen. In deze voormalige boerderij bevinden zich nu de afdelingen De Jordaan en het Bureau voor Evangelische Hulpverlening.

In 1987 werden de activiteiten van De Hoop uitgebreid met een werkervaringsproject: lunchroom en cateringservice "Breadline", ook weer gevestigd aan de Spuiweg te Dordrecht, op een steenworp afstand van de polikliniek. In 1988 volgde het tweede werkervaringsproject: "De Hoop Metaal". In 1993 werd aan de Spuiweg "De Hoop Music" geopend, gericht op de verkoop van over het algemeen evangelisch getinte boeken en cd's en tevens postorderbedrijf. In 1995 werd een groot terrein aan de Provinciale Weg te Dordrecht in gebruik genomen. Hierop verrees "Dorp De Hoop" dat op 28 mei 2003 werd geopend door koningin Beatrix. Later werden ook locaties van De Hoop geopend, al dan niet door overname van bestaande instellingen, in Rotterdam, Houten, Amersfoort, Vlissingen, Apeldoorn, Beekbergen en Cadier en Keer. Deze laatste locatie ('De Ommekeer') moest in 2014 haar deuren sluiten.

Op 1 januari 2007 werd ‘Concern De Hoop' in het leven geroepen. Onder deze koepel zijn De Hoop en verschillende organisaties waarmee zij samenwerkt, samengebracht. Christelijke organisaties voor verslavingszorg en hulpverlening kunnen zich bij Concern De Hoop aansluiten.

In 1977 werd de "Stichting Vrienden van de Hoop" opgericht. Deze stichting verzorgt vanaf het begin de fondsenwerving voor De Hoop ggz. Sinds 1991 is De Hoop door het ministerie erkend als Categoriaal Psychiatrisch Ziekenhuis en wordt er subsidie ontvangen. Maar niet alle activiteiten kunnen hiervan bekostigd worden. "Vrienden van De Hoop" beoogt daarom werkzaamheden als preventie en de opvang van kinderen van verslaafde ouders toch te kunnen bekostigen.



</doc>
<doc id="423428" url="https://nl.wikipedia.org/wiki?curid=423428" title="Anne Van Lancker">
Anne Van Lancker

Anne Edward Marie Van Lancker (Temse, 4 maart 1954) is een Vlaamse politica voor sp.a. Tussen 1994 en 2009 was zij voor deze politieke partij lid van het Europees Parlement.

Van Lancker studeerde onder andere aan het Sint-Lodewijkscollege te Lokeren en studeerde arbeidssociologie aan de Katholieke Universiteit Leuven en sociaal recht aan de Vrije Universiteit Brussel. Ze was later assistent aan de faculteit sociologie van de Katholieke Universiteit Leuven. Ze woont al meer dan twintig jaar in Gent.

Voor haar intrede in de politiek was ze wetenschappelijk medewerkster bij het Hoger Instituut van de Arbeid en de faculteit sociale wetenschappen van de KU Leuven. Later werkte ze als stafmedewerkster bij SEVI, de studiedienst van de toenmalige SP. In 1989 werd ze adjunct-kabinetschef bij Roger De Wulf, Vlaamse minister van Tewerkstelling en Sociale Zaken. Een jaar later werd ze kabinetschef en in 1992 werd Van Lancker kabinetschef bij De Wulfs opvolgster Leona Detiège.

Tussen 1994 en 2009 pendelde Van Lancker tussen Gent en Europa. In juli 1994 stapte ze het Europees Parlement (EP) binnen.

Van Lancker is een overtuigd voorstandster van de legalisering van abortus provocatus. Ze is de auteur van het zogenaamde Rapport van Lancker over "Seksuele en reproductieve gezondheid en rechten", dat op 3 juli 2002 met 280 stemmen vóór, 240 tégen en 28 onthoudingen werd aangenomen in het Europese parlement.

Van Lancker was lid van de Conventie van Europa. Die Conventie boog zich over de toekomst van de Europese Unie. In juni 2003 presenteerde de Conventie het ontwerp van een Europese grondwet.

Thema's die Van Lancker belangrijk acht zijn gelijkekansenbeleid, migratie, ontwikkelingssamenwerking, sociale labels, Tobintaks, armoede, sociaal overleg, gelijkheid tussen man en vrouw en seksuele opvoeding. Ze werkt rond deze thema’s in samenwerking met vrouwenverenigingen, migrantenorganisaties, gehandicaptenorganisaties, mensenrechtenactivisten, milieuverenigingen, ngo's en vakbonden.

Anne Van Lancker zetelde in:

Bij de Europese verkiezingen van 2009 raakte Van Lancker niet meer verkozen. Ze kreeg een moeilijke derde plaats op de lijst van sp.a ten voordele van Kathleen Van Brempt, die de eerste plaats kreeg. De media spraken van een verlies omdat Van Lancker bekendstond om een grondige dossierkennis.

Eind 2011 werd ze genderexpert voor Oost-Europa en Centraal-Azië voor het Wereldbevolkingsfonds van de Verenigde Naties in Turkije. Ze gaf haar mandaat als gemeenteraadslid op en stapte uit de actieve politiek.



</doc>
<doc id="423526" url="https://nl.wikipedia.org/wiki?curid=423526" title="Steenpuist">
Steenpuist

Een steenpuist, steenzweer (Brabants) of furunkel (medische term) is een ontstoken haarzakje in de huid en is een acute, necrotiserende vorm van een folliculitis. De ontsteking ontstaat door een infectie met stafylokokken en is besmettelijk bij openbreken.
De bacterie komt bij veel mensen echter op de huid voor zonder dat ze er last van hebben, vooral in de neus en in het kruis. Steenpuisten ontstaan vooral in de nek, het gezicht en op borst en billen. Wrijving van de huid langs kleding en vochtigheid zijn bevorderende factoren. Steenpuisten danken hun naam aan het feit dat de ontstoken plek erg hard kan worden.

Een steenpuist is te herkennen aan een rode, harde en pijnlijke plaats in de huid. Vaak is dit in de oksels, tussen de billen of liezen. Na een paar dagen rijpt de steenpuist en ontstaat een zwarte, harde plaats die uiteindelijk openbarst. Hieruit komt een necrotische prop, gevolgd door etter, een geelwitte soms wat bloederige dikke vloeistof, die naast dode witte bloedcellen ook de veroorzakende bacteriën bevat.

Steenpuisten genezen doorgaans zonder speciale behandeling. Behandeling met trekzalf zoals die vroeger veel toegepast werd, wordt tegenwoordig niet veel meer gepropageerd. Bij algemeen ziekzijn zal veelal met orale antibiotica behandeld worden. Om herinfectie van naastliggende haarzakjes bij openbreken van de steenpuist te voorkomen is het zaak steenpuisten voorzichtig te behandelen:



</doc>
<doc id="423547" url="https://nl.wikipedia.org/wiki?curid=423547" title="Talgklier">
Talgklier

De talgklieren, smeerklieren of glandulae sebiparae zijn in de huid van zoogdieren gelegen holocriene klieren. Deze klieren produceren talg.

Talgklieren liggen in de dermis (lederhuid), verspreid over het hele lichaam behalve op de voetzolen en aan de binnenkant van de handen. De meeste en actieve talgklieren komen voor op het hoofd: op de boven-, zij- en achterkant en nek en in de T-zone van het gezicht (voorhoofd, neus en kin).
Bij ieder haartje op de huid bevinden zich een tot vijf talgklieren. De talg die door het kliertje wordt gemaakt wordt afgezet in de porie waar de haar door naar buiten groeit. Via deze porie komt het op huid en haar terecht. Op de niet behaarde huid zijn de talgklieren niet verbonden met een haarzakje, maar geven ze hun product direct naar buiten af. Dit komt voor op de oogleden, de tepelhof (bij zowel vrouw als man), op de kleine schaamlippen en op het binnenblad van de voorhuid. Ook in het lippenrood kunnen deze klieren voorkomen, en zichtbaar zijn als plekjes van Fordyce. Aan de rand van de oogleden komt een bijzonder soort talgklier voor, de klieren van Meibom, die ervoor zorgen dat het oogvocht minder snel verdampt.

De wanden van talgklieren bevatten een kiemlaag welke steeds nieuwe cellen aan de binnenkant van de klier aanmaakt. Deze cellen maken inwendig talg aan. Op een zeker moment barst de cel en stroomt de talg naar buiten, ook de resten van de cel worden onderdeel van het talg. Het talg wordt samen met het zweet over huid en haar verdeeld.

Talg houdt het haar en de opperhuid vettig. Dit beschermt de huid tegen uitdroging en maakt de huid beter waterafstotend. Daarnaast verhoogt het de weerstand tegen ziekteverwekkers, schimmels en irriterende stoffen.

De productie van talg hangt van verschillende factoren af:
Talgklieren worden geremd en verschrompelen onder invloed van vitamine-A zuur achtige medicijnen, zoals isotretinoïne.

Bij de geboorte zijn talgklieren al actief, maar in de maanden na de geboorte worden ze wat minder actief en dat blijft zo bij kinderen tot aan de puberteit. In de puberteit worden de talgklieren groter en actiever onder invloed van de toegenomen hormoonproductie (androgenen). Daardoor is de huid juist in die periode extra gevoelig voor het ontstaan van acne. De talgproductie blijft relatief hoog tijdens de geslachtsrijpe periode. Daarna neemt de talgproductie af, bij mannen heel geleidelijk en bij vrouwen vrij abrupt bij de overgang waardoor relatief veel oudere vrouwen last van een droge huid hebben.


De Latijnse naam voor de talgklieren, de "glandulae sebiparae" is samengesteld uit "sebum" ('talg') en het werkwoord "parare" ('bereiden'). Het bijvoeglijk naamwoord "sebiparae" betekent dan ook "talgbereidend". De Latijnse naam van de talklieren in de recentste officiële nomenclatuur ("Terminologia Anatomica") luidt echter "glandulae sebaceae". Het bijvoeglijk naamwoord "sebaceae" in "glandulae sebaceae" betekent letterlijk "uit talg bestaand/gemaakt" in plaats van het bedoelde woord "talgbereidend". Een begrip als "glandulae sebaceae" laat zich dan ook vertalen als "uit talg gemaakte klieren" in plaats van het bedoelde begrip "talgbereidende klieren".


</doc>
<doc id="423617" url="https://nl.wikipedia.org/wiki?curid=423617" title="Aconitine">
Aconitine

Aconitine is een zeer giftig alkaloïde afkomstig van het plantengenus "Aconitum" (Monnikskap), behorende tot de orde Ranunculaceae, de ranonkelfamilie. In China en Japan wordt het gebruikt als geneesmiddel tegen vele kwalen. Vroeger werd de stof ook in het westen gebruikt tegen koorts en pijn, maar nu niet meer, omdat de stof moeilijk te doseren is.

Dat het sap van de Monnikskap giftig is, was al in de oudheid bekend. Volgens de Griekse mythologie is de plant afkomstig van het speeksel van de hellehond Cerberus dat terechtkwam op vruchtbare grond. Hieruit ontstonden de giftige planten.

De mythische Griekse koning van Athene, Aigeus, doodde ongewild zijn zoon met het kruid.

In het oude China en India werd het gif op pijlpunten aangebracht, en in de Middeleeuwen werd het als medicijn toegepast voor een scala van aandoeningen.

Tijdens de Indische Opstand van 1857 probeerden Indische koks een Brits detachement met het gif te vergiftigen. De Britse officier John Nicholson voorkwam dat ervan gegeten werd. Hij voerde het eten aan een aap, die stierf. Vervolgens werden alle koks opgehangen.

George Henry Lamson gebruikte in 1881 aconitine om zijn schoonbroer te vermoorden, met als doel om diens erfenis te verkrijgen. Maar zijn daad werd ontdekt en Lamson werd ervoor veroordeeld.

Oscar Wilde vermeldde aconitine in het verhaal ""Lord Arthur Savile's Crime"" uit 1891.
In "Ulysses" van James Joyce pleegt de vader van hoofdpersonage Leopold Bloom zelfmoord met aconitine.

In 1953 doodde de Sovjet-Russische biochemicus Grigori Mairanovski er te Moskou tien gevangenen van de NKVD mee.

In 2004 stierf de Canadese acteur Andre Noble nadat hij per ongeluk monnikskap had gegeten op een uitstap in Newfoundland.

In 2009 kreeg Lakhvir Singh uit Feltham, West Londen, levenslange gevangenisstraf voor vergiftiging van haar ex-minnaar en zijn nieuwe geliefde.

Aconitine behoort tot de alkaloïden. Een alkaloïde is een natuurlijk voorkomende, organische stof die een stikstofatoom in een negatieve oxidatietoestand bevat. Sommige alkaloïden worden gebruikt als genotmiddel of hebben toepassingen in de geneeskunde. Voorbeelden hiervan zijn morfine, cocaïne en cafeïne.

Aconitine heeft verschillende toxische effecten. Na blootstelling aan aconitine is bekend dat de symptomen kunnen optreden: verdoofd gevoel, tinteling, misselijkheid, overgeven, duizeligheid, hartkloppingen, fibrillatie van hart- en skeletspieren, lage bloeddruk, hartritmestoornis, shock en coma.

De dodelijke dosis van aconitine voor muizen is 1,8 mg/kg. Het aconitine zal zich voornamelijk in de nieren en lever ophopen. In mensen is niet veel bekend, maar de minimale dodelijke dosis ligt tussen 2 tot 6 mg. Therapeutische en toxische effecten beginnen al bij zeer lage concentraties. Bij 0,1 μM is al een effect waarneembaar.

Aconitine bindt aan een receptor op de alfa-subeenheid van Na-kanalen in het plasmamembraan. De alfa-subeenheid is betrokken bij de voltageafhankelijkheid van activatie en inactivatie. Door binding met aconitine wordt de inactivatie van het Na-kanaal geblokkeerd. Doordat het kanaal continu actief blijft, zal de rustpotentiaal over het membraan negatiever worden. Door binding van aconitine wordt ook de ionselectiviteit van het kanaal veranderd. Doordat de membraanpotentiaal langzamer opnieuw gepolariseerd wordt, zullen er in de neuronen minder actiepotentialen plaatsvinden. Het gevolg hiervan is het verdoofde gevoel en de andere symptomen.

Aconitine remt de werking van acetylcholinesterase, het enzym dat acetylcholine omzet in de inactieve metabolieten choline en acetaat, waardoor er bij lage concentraties aconitine veel acetylcholine vrijkomt in de synaps; dit verhoogt de spanning in de spier. Een hoge concentratie aconitine zorgt ervoor dat er weinig acetylcholine vrij komt en de spierspanning zal dan afnemen.

Door constante activatie van het natriumkanaal wordt de verandering van de elektrische potentiaal, veroorzaakt door transport van ionen, groter. Dit is te voorkomen door de Ca-concentratie (de concentratie van calciumionen) te verlagen of door aanwezigheid van remmers van proteïnen als kinase C en kinase II.

Er is geen behandeling waarvan bewezen is dat hij helpt tegen aconitinevergiftiging. Wel is er vanuit de Kampo-geneeskunde een behandeling met Gorei-san-extracten (五苓散), die mogelijk zorgt voor volledige genezing.

Er is een geringe therapeutische breedte bij het gebruik van aconitine in medicijnen tussen het therapeutisch pijnstillende effect en het cardiotoxische effect. De stof wordt in de westerse geneeskunde niet meer toegepast.

Kampo is een vorm van traditionele geneeskunde in Japan met gebruik van kruiden. Door formele erkenning door het ministerie van gezondheid in Japan van een aantal van de Chinese kruidenformules zijn deze gedekt door de nationale gezondheidszorg.
Aconitine (附子) is een van de kruiden die gebruikt wordt in de Kampo-geneeskunde en wel als een middel tegen impotentie, rugpijn, hypertensie, bij problemen met het urinale systeem, tegen een slechte vertering, bij slechte vitaliteit, diarree en buikpijn.

Over de omzetting van acotine naar andere stoffen in het menselijk lichaam, biotransformatie genoemd, is vrij weinig bekend; dit is moeilijk te bepalen omdat het giftige aconitine alleen in zeer kleine concentraties voor kan komen, omdat alleen lage doseringen toegepast kunnen worden. Bij onderzoek met proefdieren kunnen grotere doseringen worden gebruikt zodat grotere concentraties metabolieten ontstaan.

In een Chinees onderzoek in 2005 zijn voor het karakteriseren van de metabolieten van aconitine en het bepalen van de bij de omzetting betrokken enzymen ratten als proefdieren gebruikt. De ratten werd een dosis aconitine toegediend. Hierna werden de levertjes uit de dieren gehaald en onderzocht met een bepaald soort vloeistofchromatografie, HPLC. Uit de resultaten bleek dat er zes metabolieten ontstonden:
Biotransformatie van aconitine wordt gemediëerd door subenzymen van cytochroom P450. Welke subenzymen precies betrokken zijn bij het proces is niet geheel bekend. Er zijn in elk geval verschillen tussen verschillende organismen. De belangrijkste metabolische paden zijn O-demethylation en N-deethylation. De vorming van de metabolieten is afhankelijk van de aanwezigheid van NADPH.


</doc>
<doc id="423628" url="https://nl.wikipedia.org/wiki?curid=423628" title="Botziekte van Paget">
Botziekte van Paget

De botziekte van Paget of osteitis deformans is een chronische botaandoening, waarbij het proces van botafbraak en botopbouw verstoord is. 
In Nederland komt de ziekte voor bij 3% van de mensen boven de 50 jaar en 10% van de mensen boven de 70 jaar. 
Naar schatting heeft ongeveer 10% van hen daadwerkelijke klachten. Dat zijn zo'n 30.000 patiënten.

Hoe de ziekte ontstaat is niet bekend. Mogelijk ontstaat de ziekte door een eerdere besmetting van een ‘slow virus’ (paromyxovirus) bij mensen met een genetische predispositie voor de ziekte .

Bij de ziekte van Paget worden botten versneld afgebroken. Het lichaam probeert dat te compenseren door ook versneld bot aan te maken. Het nieuw gevormde bot krijgt daardoor geen mooie, sterke structuur maar is chaotisch van opbouw. Na verloop van tijd krijgt de patiënt botten die plaatselijk van slechte kwaliteit zijn en daardoor veel zwakker dan normaal. 
De aandoening kan in principe elk bot aantasten. De meest frequent aangedane botten zijn de schedel, de rugwervels, het bekken, het bovenbeen en het scheenbeen. Het aantal aangetaste botten kan variëren van één tot velen.
60% van de patiënten heeft minstens twee aangetaste botten. De ziekte is langzaam progressief binnen een bot, maar breidt zich niet uit naar andere botten. 

De verschijnselen van de botziekte hangen sterk af van de plaats waar het skelet is aangedaan. De meerderheid van de patiënten, zo’n 90%, heeft geen klachten. Doen
zich wel klachten voor, dan is pijn de meest voorkomende klacht. Deze pijn wordt omschreven als een brandende hete pijn, diep in het bot. De pijn verdwijnt niet bij rust, wat maakt dat de patiënt ‘s nachts wakker ligt van de pijn.
Verder kunnen er zenuwen bekneld raken door groeiend bot of kan er artrose ontstaan in aangrenzende gewrichten.
Ook kan, door toename aan bloedvaten in de aangedane botten, de huid boven het bot warm en overgevoelig zijn.

Omdat de verschijnselen bij de ziekte van Paget zo divers zijn, wordt de diagnose vaak niet, erg laat of bij toeval gesteld. 
De botziekte van Paget kan worden vastgesteld door een Röntgenfoto, een bloedonderzoek en een MRI- of botscan. Hoewel de ziekte niet te genezen is, kan met een relatief eenvoudige behandeling het proces van verstoorde botombouw wel worden gestopt. De schade die al in het bot is ontstaan, is echter niet te herstellen. Daarom is tijdige diagnose erg belangrijk. De behandeling bestaat meestal uit een kuur met bisfosfonaten. Zij kunnen worden toegediend via een infuus (kortdurend of enkele dagen) of als tabletten (enkele maanden). Een behandelend arts zal, afhankelijk van de lichamelijke gesteldheid van een patiënt, bepalen welk middel en welke methode het meest geschikt is.


</doc>
<doc id="423685" url="https://nl.wikipedia.org/wiki?curid=423685" title="Tip (joint)">
Tip (joint)

Een tip is een klein rechthoekig, dun karton, dat opgerold, of gevouwen en opgerold, gebruikt wordt in een joint en daar dienstdoet als een soort filter.

De tip wordt aangebracht in het (smalste) gedeelte van de joint, dat aan de mond wordt gezet en dient te voorkomen dat tabak of delen marihuana in de mond of keel terechtkomen. Een bijkomende functie van de tip is dat er beter en makkelijker geïnhaleerd kan worden. Ook omdat wiet of hasj een hogere verbrandingswaarde heeft dan tabak, zorgt de tip ervoor dat je lippen minder snel brandwondjes kunnen oplopen.

De meest voorkomende tipjes zijn de M, S en het spiraaltje. Bij het de M vouw je eerst het papier drie keer om en rolt hem dan op, als je nu in de tip kijkt zie je een M vandaar de naam. Bij het spiraaltje rol je het stukje karton gewoon op. Een tipje die steeds vaker voorkomt is het gaskamertje. Daarbij scheur je een hoekje van het karton af en rol je de tip als een spiraaltje. Nadat je een hijs hebt genomen en je kijkt in de tip, zie je rook komen uit het 'gaskamertje'.


</doc>
<doc id="423764" url="https://nl.wikipedia.org/wiki?curid=423764" title="Agent Orange">
Agent Orange

Agent Orange was de codenaam voor een ontbladeringsmiddel dat in de Vietnamoorlog veelvuldig werd ingezet. De codenaam sloeg op de oranje band die om de containers zat waarin de Agent Orange opgeslagen was. Het middel is een 1:1-mengsel van 2,4-dichloorfenoxyazijnzuur (2,4-D) en een n-butylacetaat van 2,4,5-trichloorfenoxyazijnzuur (2,4,5-T).
Agent Orange werd voornamelijk geproduceerd door Monsanto en Dow Chemical.
Hoewel Agent Orange al in 1940 voor het eerst werd geproduceerd, werd het in 1960 voor het eerst ingezet voor militaire doeleinden.

Agent Orange veroorzaakt onder andere de volgende ziektes: chlooracne, de ziekte van Hodgkin, verschillende soorten kanker in de luchtwegen, prostaatkanker, disfunctioneren van het perifere zenuwstelsel. Door het gebruik van Agent Orange werden er duizenden kinderen met bijvoorbeeld spina bifida (open rug) en andere misvormingen aan de ruggengraat geboren.

Na de ontdekking van 2,4,5-T werd op grote schaal herbicide met 2,4,5-T voor gebruik in de agrarische sector geproduceerd. Het werd later ook ingezet tijdens de Vietnamoorlog.

De eerste synthese van 2,4,5-T staat op naam van Robert Pokorny in 1941. Het was bedoeld als een pesticide in de agrarische sector. In de jaren vijftig begon het chemische bedrijf Dow het op grote schaal te produceren. Deze massaproductie leidde bij hoge temperatuur tot het giftige bijproduct 2,3,7,8-tetrachloordibenzodioxine (TCDD), hier werd in 1966 over gepubliceerd. Dit bijproduct ontstond omdat het lastig is een uniforme temperatuur te behouden bij productie in grote ketels. In 1957, enkele jaren voor het gebruik ervan in Vietnam, werd het gezondheidsrisico van 2,4,5-T vervuild met dioxine ontdekt. Tijdens de Tweede Wereldoorlog en de Koreaanse Oorlog is het gebruik van 2,4,5-T al overwogen en de Britten gebruikte kleine hoeveelheden gedurende de Malayan emergency (1948-1960). Maar het eigenlijke gebruik van Agent Orange voor militaire doeleinden begon in 1962 onder leiding van de Verenigde Staten. De Noord-Vietnamese soldaten en Vietcong waren gewend aan de dichtbegroeide jungle en gebruikten die in hun guerrillatactieken. De Amerikanen hadden hier de grootste moeite mee en tijdens operatie ‘Ranch Hand’ wilden ze dit voordeel wegnemen door gebieden te besproeien met Agent Orange. Hierdoor verloren planten en bomen hun bladeren. Ook akkers werden verwoest, om zo de voedselvoorziening te verhinderen. Uiteindelijk is van Agent Orange, de meest gebruikte verdelger, 45 677 937 liter ingezet met TCDD-gehaltes variërend van 0,05 tot 47 ppm.

Het gebruik van 2,4,5-T in herbiciden bleef ook na de Vietnamoorlog nog bestaan in Engeland en de Verenigde Staten. Pas vanaf 1983 zijn op 2,4,5-T gebaseerde herbicides van de markt gehaald en vervangen door dicamba en triclopyr.


</doc>
<doc id="423974" url="https://nl.wikipedia.org/wiki?curid=423974" title="Wietboter">
Wietboter

Wietboter is boter waarin de psychoactieve stof THC (die voorkomt in marihuana) is opgelost en kent allerhande toepassing, waaronder verwerking in spacecake of wietpannenkoeken.

Om wietboter te maken wordt wiet urenlang geschud tot alle harskristallen van de bladeren en bloemen losraken, een methode die ook wordt gebruikt om hasj te maken. De hars in poedervorm wordt vervolgens toegevoegd aan de gesmolten boter. Soms worden ook hele toppen in de gesmolten boter gedaan om uit te koken, deze worden er later weer uitgezeefd waarna de boter kan opstijven.


</doc>
<doc id="424288" url="https://nl.wikipedia.org/wiki?curid=424288" title="Eurogenerics">
Eurogenerics

Eurogenerics (EG) is een farmaceutisch bedrijf in België. Het is er de grootste producent van generieke (Vlaams: generische) geneesmiddelen.

De onderneming werd in 1979 opgericht door drie Belgische zakenmannen. In 1983 werd Eurogenerics opgenomen in de groep Christiaens Pharma, hoewel de onderneming binnen deze groep volledig autonoom bleef. In februari 1987 presenteerde Eurogenerics haar eerste generieke geneesmiddel: Dipyridamole EG. In 1991 werd het bedrijf overgenomen door de Duitse farmaceutische groep Stada Arzneimittel. De naam van het bedrijf en de merknaam bleven desalniettemin behouden.

In 2006 telde het bedrijf 115 werknemers en produceerde het 90% van haar generieke geneesmiddelen in België. 

De totale lijst van geneesmiddelen die op heden door Eurogenerics wordt geproduceerd is de volgende:


</doc>
<doc id="424497" url="https://nl.wikipedia.org/wiki?curid=424497" title="Heliomare">
Heliomare

Heliomare ondersteunt kinderen, jongeren en volwassenen met een dreigende of aanwezige handicap door het apart of in samenhang verlenen van diensten op het gebied van revalidatie, speciaal onderwijs, arbeidsintegratie, wonen, woontraining, tijdelijke opvang, dagbesteding en sport/fitness.
Heliomare bestaat sinds 1934 nadat op 31 december 1906 de Vereeniging tot Stichting van Rooms-Katholieke Herstellingsoorden voor Longlijders en Zwakke Kinderen werd opgericht. Deze besluit tot de oprichting van twee tuberculoseklinieken: Dekkerswald in de bossen bij Groesbeek en Heliomare in Wijk aan Zee. In Wijk aan Zee is de centrale locatie gelegen met het revalidatiecentrum, uitgebreide sportfaciliteiten, de school "Heliomare onderwijs", het woontrainingscentrum, dagbesteding, arbeidsintegratie en het REA College locatie Wijk aan Zee.
Heliomare heeft bijna 1600 medewerkers in dienst en bijna 40 locaties in Noord-Holland.

Heliomare biedt een centrum voor revalidatie. Kinderen, jongeren en volwassenen met een dreigende of aanwezige beperking kunnen hier terecht om te revalideren. Deze beperkingen zijn zeer divers, en kunnen bijvoorbeeld veroorzaakt zijn door een ongeluk of ziekte, zoals amputatie, een hersenbloeding of een dwarslaesie. Mensen kunnen door een huisarts of een medisch specialist doorverwezen worden naar revalidatiecentrum Heliomare. Heliomare heeft als missie om zo snel als mogelijk zo veel als mogelijk zelfstandig- en zelfredzaamheid te bewerkstelligen bij haar cliënten.

Het speciale onderwijs dat op Heliomare wordt aangeboden, is het zogenaamde mytyl-tyltylonderwijs. Hierin staat het woord "mytyl" voor lichamelijke handicaps, en het woord "tyltyl" voor meervoudige handicaps. Daar het zowel basis- als middelbaar onderwijs is dat op de school wordt gegeven, zijn er leerlingen te vinden van tussen de 4 en 20 jaar. Het totaal aantal leerlingen bedraagt ongeveer 500, Waarvan de meeste afkomstig uit geheel Noord-Holland Maar soms ook uit andere delen van Nederland. Heliomare onderwijs maakt onderdeel uit van Helioskoop, evenals de scholen De Alk, De Ruimte, De Zevensprong en de Ambulante Begeleiding.

De extra steun voor gehandicapte leerlingen uit zich vooral in de trainingen die worden gegeven voor onderwerpen als handicapbeleving en sociale vaardigheden. Met een maximum van 8 leerlingen per klas en door het feit dat de leerlingen op de middelbare school een jaar extra krijgen voor hun studie, kunnen zij beter persoonlijk geholpen worden en zijn zij beter in staat gemiste lessen in te halen. De hoogst haalbare opleiding op de school is havo, en dat duurt zes jaar. Voor het vmbo is op de school vijf jaar weggelegd. Bij deze opleidingen zijn voor de examens vanaf het schooljaar 2008-2009 de standaard vakkenpakketten en de Tweede Fase van toepassing. Heliomare onderwijs is niet zo zeer gericht op het carrière maken, maar meer op het mee kunnen draaien in de maatschappij.

Heliomare biedt ook de mogelijkheid om voor een vak door te leren op het "REAcollege". Daar worden op mbo-niveau onder andere informaticaopleidingen en verzorgende opleidingen gegeven.

Heliomare beschikt in Wijk aan Zee over een ruime sporthal, een fitnesscentrum en een zwembad. Cliënten kunnen hier revalideren en zich ontspannen. Sport is zeer goed voor het herstellingsproces, voor sociale contacten en om uit te vinden waar iemand nog allemaal toe in staat is. Enkele mogelijkheden zijn: zwemmen, handbiken, handboogschieten, rolstoelhockey, rolstoeltennis en fitness.

Verspreid in Noord-Holland beschikt Heliomare over een aantal appartementen en wooneenheden die geschikt zijn gemaakt voor mensen met lichamelijke handicaps. Onder begeleiding van specialisten worden mensen in deze appartementen, met de leeftijd vanaf ongeveer 4 tot 30 jaar, klaargemaakt voor het zelfstandige wonen. De basisonderdelen van het dagelijks leven van de gemiddelde Nederlander, zoals koken, huishouding en financiën worden stapsgewijs aangeleerd. De behandeling die hiervoor wordt aangewend, is per persoon verschillend.

Heliomare beschikt ook over diverse activiteitencentra en werkcentra. Mensen met een beperking kunnen hier terecht wanneer ze niet meer in staat zijn om een reguliere betaalde baan uit te voeren. De werkcentra bereiden mensen wel zo veel als mogelijk voor op een reguliere arbeidsplaats.

Heliomare arbeidsintegratie ondersteunt mensen preventief door het geven van advies om arbeidsongeschiktheid te voorkomen, en helpt mensen met het terugkeren naar hun eigen baan. Wanneer terugkeer naar de eigen baan na ziekte of met een beperking niet meer mogelijk is, begeleidt Heliomare arbeidsintegratie bij het vinden van een nieuwe baan.



</doc>
<doc id="425241" url="https://nl.wikipedia.org/wiki?curid=425241" title="Tylotisch eczeem">
Tylotisch eczeem

Tylotisch of ragadiform eczeem (ook: "eczema hyperkeratoticum et rhagadiforme") is een benaming voor het chronisch eczeem dat kan ontstaan uit een langdurig bestaand ortho-ergisch of acrovesiculeus eczeem. De precieze oorzaak is onbekend. De naam eczeem is wellicht misleidend; onder de microscoop lijkt het meer verwant aan psoriasis.

Het is vrij zeldzaam en komt met name voor bij oudere mannen. Per jaar wordt deze vorm van eczeem ongeveer 500 keer vastgesteld in Nederland. Het tylotisch eczeem toont over het algemeen weinig roodheid en kenmerkt zich door een sterk verdikte opperhuid (als gevolg van hyperkeratosis) met schilfering en diepe pijnlijke kloven. Het kan aan de handen (meestal) maar ook aan de voeten optreden.

De oorzaak en het ontstaan ervan zijn onbekend, wel wordt door sommigen roken als factor genoemd.

Tylotisch eczeem blijkt slecht te reageren op ingestelde behandelingen. De behandeling van tylotisch eczeem bestaat vooral uit zeer geregeld invetten met neutrale crèmes en zalven (emollientia), in combinatie met sterk werkende dermacorticosteroiden, eventueel onder occlusie, dwz onder een afsluitend verband. Ook derivaten van vitamine A-zuur en UV-lichttherapie kunnen worden overwogen.


</doc>
<doc id="425296" url="https://nl.wikipedia.org/wiki?curid=425296" title="Ortho-ergisch eczeem">
Ortho-ergisch eczeem

Ortho-ergisch ezeem of ortho-ergisch contacteczeem is een type eczeem dat ontstaat door een huidbeschadigende werking van stoffen. Het staat ook wel bekend als irritatieve contactdermatitis of als "huisvrouweneczeem".

Het krijgen van de aandoening is afhankelijk van de concentratie van de toxische stof, de tijdsduur waarmee deze in contact heeft gestaan met de huid en de gevoeligheid van de huid. Bij dit proces is er geen sprake van een allergische reactie.

Verschillende mechanismen zijn verantwoordelijk voor het ontstaan van ortho-ergisch eczeem. Veroorzakers van het eczeem zijn over het algemeen stoffen die de opperhuid beschadigen doordat ze de fosfolipiden in celmembranen oplossen (bijvoorbeeld koolwaterstoffen), vetten oplossen (zeep), eiwitten denatureren en enzymsystemen uitschakelen. Detergentia leiden bovendien tot een groot vochtverlies en daarmee tot een verlies aan hydrofiele stoffen zoals aminozuren. Dit alles leidt tot een lichte ontstekingsreactie. De aandoening komt vaak bij huisvrouwen voor, omdat zij veelvuldig in contact staan met water en wasmiddelen.

Ortho-ergisch eczeem is voornamelijk een aandoening van de handen. Het klinisch beeld wordt gekenmerkt door een droge, rode, jeukende, schilferende huid, welke gepaard kan gaan met pijnlijke kloven. Bij het langdurig in contact staan met de veroorzakende toxische stof kan dit uiteindelijk leiden tot tylotisch eczeem.

Indien de aandoening voorkomt in het kader van een beroep is de beste behandeling het voorkomen van contact met de toxische stof. Soms is een concentratieverlaging van de stof reeds voldoende. Daarnaast is het belangrijk de huid in te vetten.


</doc>
<doc id="425720" url="https://nl.wikipedia.org/wiki?curid=425720" title="Rosuvastatine">
Rosuvastatine

Rosuvastatine behoort tot de groep geneesmiddelen die cholesterolsyntheseremmers of statines worden genoemd. Het is een specifieke competitieve remmer van hydroxymethylglutarylco-enzym A-(HMG-CoA-)reductase, een enzym dat een essentiële rol speelt bij de biosynthese van cholesterol. Remming van deze synthese heeft onder andere toename van het aantal LDL-receptoren in de lever tot gevolg; dit resulteert in verlaging van de LDL-cholesterolplasmaspiegel. Het verlaagt daarnaast tevens apolipoproteïne B en triglyceriden en verhoogt het HDL-cholesterol en apolipoproteïne A.

Werking: binnen twee weken wordt gewoonlijk 90% van de maximale respons bereikt; maximaal binnen vier weken.






</doc>
<doc id="425976" url="https://nl.wikipedia.org/wiki?curid=425976" title="Cerivastatine">
Cerivastatine

Cerivastatine behoort tot de groep geneesmiddelen die cholesterolsyntheseremmers of statines worden genoemd. Het remt de aanmaak van cholesterol in de lever en verlaagt het cholesterol- en vetgehalte in het bloed.

Er werden in 2001 een aantal ernstige en dodelijke gevallen van rabdomyolyse gemeld bij patiënten die behandeld werden met een combinatie van Cerivastatine en Gemfibrozil. Rabdomyolyse manifesteert zich door een versnelde aantasting van de spieren met een belangrijke stijging van creatinekinase (CPK), een myoglobinemie en een myoglobinurie die uiteindelijk kan leiden tot een nierinsufficiëntie. Deze aandoening kan tot de dood leiden.

Omwille hiervan hebben de farmaceutische bedrijven Bayer en Fournier Pharma, die deze stof op de markt brachten, besloten om de productie van dit geneesmiddel stop te zetten en het middel dus uit de handel te halen. Volgens Bayer zijn ongeveer 100 gebruikers overleden aan de gevolgen van deze bijwerking.

Artsen schreven het voor bij een te hoog cholesterol gehalte of een combinatie van een te hoog cholesterol- en een te hoog vetgehalte in het bloed.




</doc>
<doc id="425979" url="https://nl.wikipedia.org/wiki?curid=425979" title="Lovastatine">
Lovastatine

Lovastatine behoort tot de groep geneesmiddelen die statines worden genoemd. Het remt de aanmaak van cholesterol in de lever en verlaagt het cholesterol- en vetgehalte in het bloed. Lovastatine werd in het verleden ook mevinoline genoemd.

Lovastatine (en mevastatine) zijn natuurlijke producten met een krachtige remmende werking op HMG-CoA-reductase. Ze zijn ontdekt in de jaren 70 van de vorige eeuw, en in klinische studies verder onderzocht als potentiële farmacologische stoffen voor het verlagen van LDL-cholesterol. Lovastatine werd voor het eerst gesynthetiseerd door Merck & Co. Het wordt verkregen door fermentatie van schimmels uit het geslacht "Aspergillus" in een waterig milieu met daarin koolhydraten, gist, anorganische zouten die door de micro-organismen kunnen geassimileerd worden, en sporenelementen.

Lovastatine is een farmacologisch actieve stof die van nature voorkomt in de gewone oesterzwam en in gefermenteerde rode rijst (Engels ""red yeast rice""). Gefermenteerde rode rijst bevat de stof ""monacoline K"", een stof die deels (alleen in zijn gedeshydrateerde lactonvorm) identiek is aan lovastatine. Het is als voedingssupplement op de markt. 

Lovastatine is in België en Nederland niet op de markt.

Artsen schrijven statines voor bij een te hoog cholesterolgehalte of een combinatie van een te hoog cholesterol- en een te hoog vetgehalte in het bloed.


</doc>
<doc id="425980" url="https://nl.wikipedia.org/wiki?curid=425980" title="Gemfibrozil">
Gemfibrozil

Gemfibrozil behoort tot de fibraten. Fibraten stimuleren de enzymen die een rol spelen bij de opslag, verwerking en verbranding van vet. Hierdoor vermindert de hoeveelheid vet in het bloed. Daarnaast hebben fibraten ook een gunstige invloed op de vorm waarin cholesterol zich in het bloed bevindt.

Vanwege potentiële nevenwerkingen met bepaalde cholesterolverlagers, de statinen, is deze stof in België niet op de markt. In 2001 is na van een aantal sterftegevallen door combinatietherapie met Cerivastatine dit laatste middel wereldwijd van de markt gehaald. In Nederland is Gemfibrozil wel op voorschrift te verkrijgen.

Artsen schrijven het voor bij een te hoog vetgehalte in het bloed of een combinatie van een te hoog vet- en een te hoog cholesterolgehalte.




</doc>
<doc id="425998" url="https://nl.wikipedia.org/wiki?curid=425998" title="Hypertensie">
Hypertensie

Hoge bloeddruk of hypertensie is een aandoening, waarbij de bloeddruk te hoog is. Een te hoge bloeddruk geeft een verhoogd risico op ziekte.

Men spreekt van hypertensie als de bovendruk hoger is dan 140 mm Hg (18,5 kPa), of als de onderdruk hoger is dan 90 mm Hg (12 kPa). Voor patiënten met diabetes mellitus en nierziekten gelden de waardes 130/80 mm Hg (17/10,5 kPa). (Internationale richtlijnen verschillen enigszins, maar houden allemaal rekening met diabetes mellitus, nierziekten en hart- en vaatziekten; de 140/90 mm Hg grens is "unaniem".)

De grens tussen 'normaal' en 'hypertensie' wordt arbitrair vastgesteld en is afhankelijk van wanneer men het gestegen gezondheidsrisico abnormaal gaat noemen. De bloeddruk is continu verdeeld onder de bevolking en heeft de neiging met het vorderen van de leeftijd langzaam te stijgen. Een hogere bloeddruk geeft een hoger risico op beschadiging van bepaalde organen en sterfte, maar er is geen duidelijke drempel waarboven het risico opeens sterk stijgt.

Mede op basis van een aantal andere factoren als voorgeschiedenis, leeftijd, geslacht, rookgedrag, glucosegehalte, cholesterolwaarden, familieanamnese, alcoholgebruik, voeding, lichamelijke activiteit wordt een risicoprofiel opgemaakt.

De diagnose 'hypertensie' moet gebaseerd zijn op meerdere metingen van de bloeddruk. Per keer wordt 2 maal gemeten aan dezelfde arm, met 1 of 2 minuten tussentijd; de gemiddelde waarde geldt. Indien de bloeddruk slechts licht verhoogd is, doet men een aantal (ten minste 3) metingen verspreid over een aantal maanden. Indien het risicoprofiel ongunstig is, bij zeer hoge bloeddrukken en in geval van orgaanbeschadiging door de bloeddruk, herhaalt men de metingen in een kortere periode.

Metingen van de bloeddruk door de patiënt thuis zijn een waardevolle bron van informatie voor de arts. Tevens verhoogt het de therapietrouw. Voorwaarde is wel dat voor de thuismetingen een gecalibreerd apparaat wordt gebruikt.

In circa 90-95% van de gevallen is de oorzaak van hoge bloeddruk niet bekend. Men spreekt dan van "idiopathische" of "essentiële hypertensie". In de resterende gevallen is doorgaans sprake van een renale oorzaak van de hypertensie, bijvoorbeeld door vernauwingen (stenose) in één of beide nierslagaders (nierarteriestenose). Sommige zeldzame hormonale aandoeningen, bijvoorbeeld hormoonproducerende tumoren (ziekte van Cushing; feochromocytoom ; Syndroom van Conn) kunnen bloeddruk verhogen.

Een artikel in de New England Journal of Medicine in 2007 beschreef de rol van natrium en kalium, bij het ontstaan van hypertensie. Bij natuurvolkeren met een natrium-arm en kalium-rijk dieet is hypertensie zeldzaam. Het westerse dieet bevat meestal het omgekeerde: veel natrium en weinig kalium. Natrium heeft een bloeddrukverhogend effect. Door een relatief grote hoeveelheid natrium en een relatief kleine hoeveelheid kalium trekt het gladde spierweefsel van de bloedvaten zich sterker samen. Om het bloed door de bloedvaten te blijven pompen, zal het hart een hogere bloeddruk moeten genereren. Natrium en kalium hebben ook invloed op de manier waarop door het RAAS en het sympathisch zenuwstelsel (bepaalde hersen -en zenuwactiviteit) de bloeddruk wordt gereguleerd. Wederom met tegenovergestelde effecten: natrium bloeddrukverhogend, kalium bloeddrukverlagend.

Alcoholgebruik draagt bij aan het krijgen van een hoge bloeddruk. Uit onderzoek van de Wereldgezondheidsorganisatie (WHO) blijkt dat zo'n 16% van de gevallen van hypertensie alcoholgerelateerd is.

Ook roken draagt bij aan een verhoging van de bloeddruk. Dit komt door de vaatvernauwende effecten van nicotine (vasoconstrictie), zowel als door een verhoging van de hartslagfrequentie door nicotine.

Het eten van erg veel drop kan hoge bloeddruk veroorzaken doordat het glycyrrhizinezuur bevat. Deze stof zit ook in zoethout.

Meestal geeft hypertensie geheel geen symptomen. Hypertensie is een "stille aandoening": mensen met hoge bloeddruk merken hier vaak niets van. Hoofdpijn, met name in het achterhoofd, die 's ochtends optreedt, behoort tot de meest prominente symptomen van beginnende hypertensie, maar blijft dus nog veel vaker achterwege. Duizeligheid, een licht gevoel in het hoofd en tinnitus komen ook voor.

Een gespannen gevoel is eerder een "oorzaak" dan een "gevolg" van hoge bloeddruk: adrenaline-effect. Vrouwen met hoge bloeddruk hebben door die bloeddruk ook geen zwaardere menstruaties, wat nog wel eens wordt gedacht.

Er is een zeldzame vorm van hypertensie die wel gepaard gaat met merkbare verschijnselen: hoofdpijn, verwardheid, eiwit in de urine en bloedinkjes in het netvlies. Deze "maligne" (kwaadaardige) hypertensie uit zich door een snel stijgende torenhoge (bijvoorbeeld 250 mm Hg) bloeddruk, en zal met spoed, met behulp van medicijnen per infuus (bijvoorbeeld nitroprusside) moeten worden behandeld.

Mensen met hypertensie lopen een verhoogd risico vroegtijdig te overlijden door een hartaandoening, een herseninfarct of door beschadiging van de nieren.


Bij behandeling daalt het risico op een beroerte tot normale waarden en de kans op een hartinfarct vermindert aanzienlijk. Bepaalde bloeddrukverlagende middelen (ACE-remmers) hebben een gunstig effect op de nieren.

Er zijn verschillende groepen bloeddrukverlagende medicijnen op de markt, onder andere:




</doc>
<doc id="426068" url="https://nl.wikipedia.org/wiki?curid=426068" title="Hereditaire spastische paraparese">
Hereditaire spastische paraparese

Hereditaire spastische paraparese (HSP), ook wel de ziekte van Strümpell of ziekte Strümpell-Lorrain genoemd, is een dominant-erfelijke spastische paraparese. De symptomen, de intensiteit en de leeftijd waarop de eerste symptomen beginnen, kunnen sterk uiteenlopen, zelfs binnen één familie. De ziekte is niet te genezen.

De aandoening moet niet worden verward met spastische diplegie / ziekte van Little, waarvan de symptomen overeenkomen maar waarbij de oorzaak in de hersenen is gelegen. Evenmin moet het verward worden met de niet-erfelijke aandoening primaire laterale sclerose, waarvan de klachten eveneens sterke overeenkomsten vertonen.

De aandoening is genoemd naar de Duitse neuroloog dr. Ernst Adolf Strümpell die in 1880 een Duitse familie onderzocht en hierover in 1883 publiceerde. In 1888 deed de Franse internist Maurice Lorrain uitgebreider onderzoek naar deze aandoening en schreef in 1894 een proefschrift over de ziekte.

HSP is eigenlijk niet één ziekte maar een groep van genetisch overdraagbare aandoeningen van het centrale zenuwstelsel, met min of meer dezelfde kenmerken en erfelijkheid. Al deze aandoeningen worden gekenmerkt door het optreden van spasticiteit en/of paraparese van de onderste ledematen of zelfs gehele verlamming van het onderlichaam zoals bij een dwarslaesie. De beperkingen worden veroorzaakt door aantasting van met name de axonen van de lange zenuwen in de piramidebaan. In sommige, ernstige, gevallen worden ook de kortere zenuwen aangedaan, waardoor problemen kunnen ontstaan met horen en zien. Ook kunnen in sommige gevallen ataxie, incontinentie, epilepsie of cognitieve problemen ontstaan.

De eerste symptomen zijn stijfheid en vermoeidheid in de spieren van de benen, die geleidelijk toeneemt. Uiteindelijk ontstaan er pijnlijke krampen, gevoelsstoornissen, problemen met lopen en verlies van evenwicht, maar er wordt geschat dat minder dan 10% uiteindelijk een rolstoel nodig heeft.

Alle versies van HSP hebben een erfelijke oorzaak, maar zeer waarschijnlijk is er niet één gen verantwoordelijk. Er zijn al meer dan 74 genen beschreven die een relatie hebben met dit ziektebeeld.

Tot dusver is er geen curatieve behandeling voor de ziekte mogelijk, maar er kan worden geprobeerd de symptomen met medicijnen te verminderen; met name de spasmen. Ook hebben patiënten baat bij revalidatiebehandeling.



</doc>
<doc id="426147" url="https://nl.wikipedia.org/wiki?curid=426147" title="Clenbuterol">
Clenbuterol

Clenbuterol is een bronchodilatator. In België en Nederland is het enkel op de markt voor gebruik bij paarden met (ernstig) astma. Het werkt als beta sympathicomimeticum.

De werking is gelijkaardig aan deze van efedrine, maar het effect is langduriger.
Dit middel zorgt ervoor dat de luchtwegen zich verwijden en het slijm in de luchtwegen verdund wordt. Hierdoor wordt het ook gemakkelijker afgevoerd. Het paard zal hierdoor beter kunnen ademen; de neusuitvloeiing en het hoesten verminderen. Het heeft eveneens een anti-allergische en ontstekingsremmende werking, waardoor het ook van nut is bij paarden met overgevoeligheid voor stof en schimmelsporen. Clenbuterol wordt twee weken voorgeschreven. Hierna vindt downregulatie van de receptoren plaats en vermindert de werking.

Clenbuterol wordt ook gebruikt als dopingproduct bij onder meer bodybuilders, zwemmers, wielrenners en voetballers. In dierstudies bleek Clenbuterol namelijk anabolische effecten te hebben. Veelal wordt beweerd dat Clenbuterol geen bewezen effecten bij mensen heeft, of zelfs katabolisch werkt. Klinisch bewijs is echter niet aanwezig. Dit wordt ook bemoeilijkt omdat het een dusdanig zwaar middel is dat medicinaal gebruik in Nederland verboden is. Overigens wordt clenbuterol niet zozeer gebruikt in het bodybuildingcircuit vanwege de anabole werking (daar zijn geschiktere middelen voor), maar vanwege de werking voor wat betreft vetverbranding.
Bovendien is de stof levertoxisch.

Bekende sporters werden al betrapt op het gebruik of op de aanwezigheid van Clenbuterol in hun bloed waaronder Alberto Contador in 2010. Het kostte hem zijn Tour de France 2010 titel. In de urine van zijn ploeggenoot Michael Rogers zijn in december 2013 bij een controle sporen van Clenbuterol aangetroffen. In april 2014 werd bekendgemaakt dat vervuild vlees hier vermoedelijk de oorzaak van was en dat Rogers niet geschorst werd.


</doc>
<doc id="426452" url="https://nl.wikipedia.org/wiki?curid=426452" title="Persoonlijke-assistentiebudget">
Persoonlijke-assistentiebudget

Het persoonlijke-assistentiebudget (kortweg PAB) is een bevoegdheid van het Vlaams Agentschap voor Personen met een Handicap (VAPH). Het persoonlijke-assistentiebudget is een manier van directe financiering van de zorg. Het PAB is een som geld tussen ongeveer 8000 en 41.000 euro per jaar (jaarlijkse indexering). Personen met een beperking kunnen een PAB aanvragen bij het VAPH. Elke persoon met een handicap heeft recht op zo'n PAB, maar men moet wel zelf de aanvraag doen.

Het budget is een individueel budget en wordt toegekend op basis van de nood en behoefte van de persoon met de handicap. Met dit budget kan de persoon met de handicap zelf beslissen (binnen bepaalde grenzen) hoe hij zich het beste kan laten ondersteunen. Zo kan hij bijvoorbeeld assistenten in dienst nemen die hem helpen bij doordeweekse activiteiten zoals verplaatsingen, hygiëne of boodschappen. Maar ook hulp op school of op het werk, huishoudelijke taken, hulp bij administratie, begeleiding bij het sporten e.d. kunnen bij het takenpakket van een persoonlijk assistent horen.
Heel wat personen doen een beroep op een interimkantoor voor het vinden van een geschikte assistent. Anderen gaan te rade bij een budgethoudersvereniging. Het interimkantoor helpt de budgethouder om zijn administratie over te nemen door bijvoorbeeld de contracten op te maken, het loon van de assistenten uit te betalen en het opvolgen van vakantiegeld en eindejaarspremie. Indien de budgethouder de assistenten zelf vast in dienst neemt, gebeurt dit via een sociaal secretariaat.

Uitgaven in kader van het persoonlijke-assistentiebudget worden strikt gecontroleerd door het VAPH. Personen met een PAB dienen dus verantwoording af te leggen bij de besteding van het budget.

In tegenstelling tot andere voorzieningen (elektrische rolstoel, taxidienst, individuele bijstand bij ADL-activiteiten etc.) die afzonderlijk moeten worden aangevraagd, verhoogt dit systeem de zelfbeschikking en de onafhankelijkheid van de persoon met de handicap. Hulpmiddelen en hulp in voorzieningen kunnen tot nader order nog altijd niet aangekocht worden binnen het PAB.

Het systeem werd begin 2000 ingevoerd en kent inmiddels zo'n succes dat er wachtlijsten bestaan. Er werken in Vlaanderen bijna 1800 mensen met een PAB. Zij zijn PAB-houders, ook wel 'budgethouders' genoemd. De wachtlijst voor het persoonlijke-assistentiebudget bleef in 2010 aanzienlijk oplopen, met meer dan 5500 personen.

Het PAB is een Vlaamse bevoegdheid van het ministerie van Welzijn. Momenteel zijn in Wallonië gesprekken gaande om een soortgelijk systeem op te richten.

Vlaams minister van welzijn Jo Vandeurzen breidt het principe van het persoonlijk-assistentiebudget uit. Vanaf 1 april 2016 is het dan van toepassing op alle hulp voor gehandicapten als ""persoonsvolgende financiering"". 
De overheidssubsidie gaat dan niet meer naar de instelling die gehandicapten helpt, maar naar de gehandicapte zelf die kiest waar hij het best geholpen wordt. Elke gehandicapte krijgt een ""basisondersteunend budget"" van 300 euro, en afhankelijk van de aard van de handicap en de daarmee samenhangende nood aan ondersteuning een aanvullend ""persoonsvolgend budget"". 

Het Vlaams Agentschap voor Personen met een Handicap (VAPH) blijft bevoegd om het geheel te sturen en te controleren.



</doc>
<doc id="426727" url="https://nl.wikipedia.org/wiki?curid=426727" title="Martin Seligman">
Martin Seligman

Martin E.P. Seligman (12 augustus 1942) is een Amerikaanse psycholoog en schrijver van zelfhulpboeken. Zijn theorie over aangeleerde hulpeloosheid is populair onder klinische psychologen. Studies noemen hem één van de meest vooraanstaande psychologen van de 20e eeuw.

Hij heeft 20 boeken en 200 artikelen over persoonlijkheid en motivatie op zijn naam staan. Seligman is de "Zellerbach Family Professor of Psychology"
aan de faculteit psychologie van de Universiteit van Pennsylvania. Tevens is hij directeur van het Centrum voor Positieve Psychologie van dezelfde universiteit.

Seligman was van 1996 tot 1998 voorzitter van de "American Psychological Association (Amerikaanse Vereniging van Psychologen"). Hij heeft talloze boeken over positieve psychologie geschreven, zoals "The Optimistic Child, Child's Play, Flourish, Learned Optimism en Authentic Hapiness" (in Nederland uitgebracht als "Gelukkig zijn kun je leren").

Seligman werd geboren in Albany, New York en doorliep daar de lagere en middelbare school. Hij behaalde zijn bachelor in filosofie aan de Princeton-universiteit, in 1964 en kon, in zijn laatste studiejaar, kiezen uit verschillende universiteiten om af te studeren. De Universiteit van Oxford bood hem een beurs aan voor de studie analytische filosofie, de Universiteit van Pennsylvania voor experimentele dierenpsychologie met daarnaast een aanbod om zich aan te sluiten bij het bridge team van deze universiteit. Uiteindelijk koos hij voor de studie psychologie aan laatstgenoemde universiteit en behaalde in 1967 zijn doctoraal. Hij heeft zeven kinderen, vier kleinkinderen en drie honden. Samen met zijn tweede vrouw Mandy geeft hij vijf kinderen thuis onderwijs.

Volgens Seligman is het domein van de psychologie drastisch veranderd. Tijdens zijn jeugd, tussen 1945 en 1950 was nog geen enkele psychiatrische ziekte behandelbaar. Tegenwoordig zijn er behandelingen voor de meest voorkomende psychische aandoeningen.Verder vindt hij dat de wetenschap rond psychische probleem zich dusdanig ontwikkeld heeft dat vage ziektebeelden als verdriet, alcoholisme en schizofrenie met psychometrische testen te meten zijn. Ook is hij een groot voorstander van de "Diagnostic and Statistical Manual of Mental Disorders" (kortweg "DSM"), een wereldwijd gebruikt diagnostiek handboek.

De afgelopen decennia heeft , met name de klinische psychologie een aanzienlijke hoeveelheid lijden verlicht, volgens Seligman. “Maar kunnen psychologen mensen blijvend gelukkig maken”? Volgens hem is 90% van het succes van psychotherapie gebaseerd op de bestrijding van de ziekte.

“We maken van mensen met psychische problemen een slachtoffer. Alsof er een ton bakstenen op hen gevallen was, maar vergaten dat mensen ook eigen keuzes kunnen maken, hun wilskracht, hun karakter etc. Bovendien waren we alleen maar bezig om mensen minder ongelukkig te maken en we ontwikkelden geen methodes om hen echt gelukkig te maken.”

Als tegenhanger van de DSM, waarin alle psychische problemen vermeld staan, heeft hij de "Classification of Strengths and Virtues (Handboek van innerlijke kracht en goede eigenschappen") bedacht.

Seligman en zijn team stuurde onderzoekers naar 70 landen, van Groenland tot de Masai en concludeerde dat er een aantal goede eigenschappen ("deugden") zijn die voor alle culturen gelden: "wijsheid, moed, liefde en medemenselijkheid, rechtvaardigheid, gematigdheid, zelfbeheersing en spiritualiteit".

Centraal in de positieve psychologie staat, voor Seligman, het begrip eudaimonia, het zoeken naar gelukzaligheid (flow). Niet het najagen van oppervlakkige genoegens en kicks, maar "bijvoorbeeld een goed gesprek, waarin men de tijd neemt om na te denken. Als je in eudemonisch bent, staat de tijd stil. Je voelt je volledig op je gemak. Je bent één met de muziek."

Seligman onderscheidt twee soorten medicatie die gebruikt worden in de psychotherapie: palliatieve medicijnen die gericht zijn op het verlichten van de lijdensdruk, maar waarmee je niet kunt stoppen, omdat anders de symptomen terugkeren. Daarnaast zijn er medicijnen die de ziekte moeten genezen, zoals een antibioticum bij een infectie. Maar, volgens hem, is er geen enkel psychofarmacon dat blijvend geneest. Als men het gebruik staakt, komen de symptomen weer terug. Positieve psychologie is, volgens hem, beter dan medicijnen.

Tot aan het einde van de 20ste eeuw was er nog geen enkele opleiding in de Verenigde Staten in positieve psychologie. Tegenwoordig worden er cursussen aan de meeste universiteiten gegeven. Bovendien probeert Seligman zijn boodschap op een andere manier te verspreiden. Hij geeft regelmatig telefonisch les aan 550 mensen tegelijkertijd, uit 20 landen: klinische psychologen, coaches, CEO’s krijgen op deze manier les en na afloop een universitaire graad.

Er zijn in Nederland meerdere opleidingen voor positieve psychologie. Bijvoorbeeld de achtdaagse cursus "Positieve psychologie in de praktijk" , waarbij geleerd wordt om kennis en technieken uit de positieve psychologie kunnen direct te gebruiken om meer veerkracht te ontwikkelen en persoonlijke waarden en algemeen welzijn (geluk) blijvend te vergroten.



</doc>
<doc id="426850" url="https://nl.wikipedia.org/wiki?curid=426850" title="Huilen">
Huilen

Huilen (ook wel wenen, janken, schreien of grienen genoemd) is een universeel en typisch menselijk verschijnsel waarbij het lichaam tranen produceert, meestal door verdriet, pijn, onmacht, grote vreugde of ontroering. Veel diersoorten hebben het vermogen om traanvocht te produceren, wat nodig is voor het onderhoud van het oog. Huilen als respons op emotionele prikkels is echter een typisch menselijk verschijnsel en is ook bij aan de mens verwante diersoorten als mensapen en chimpansees nooit gesignaleerd.

Huilen kan geruisloos zijn, of gepaard gaan met zacht of hard geluid. "Snikken" is huilen waarbij men stotend ademhaalt.

Verder worden onderscheiden:
Traanvocht kan ook een reactie van het oog zijn op factoren buitenaf, bijvoorbeeld een stofje in het oog of het snijden van uien, en bij hooikoorts. Dit wordt vaak niet als huilen beschouwd.

Tot nu toe is er weinig wetenschappelijk onderzoek gedaan naar huilen bij volwassenen. William Frey onderzocht in de jaren 70 van de vorige eeuw de epidemiologie van huilen en stelde vast dat vrouwen gemiddeld 5,3 keer per maand huilen en mannen 1,4 keer. De spreiding was echter groot: sommigen huilden dagelijks, anderen nooit. Hij constateerde ook dat 85% van de vrouwen en 73 procent van de mannen zich beter voelde na het huilen. Deze resultaten zijn in later en beter onderzoek bevestigd Verder zijn ook verschillen vastgesteld in huilpatroon tussen verschillende culturen en geslacht. Mannen huilen minder opvallend, huilen voornamelijk in specifieke situaties (dood van een naaste, diepe religieuze ervaring). Bovendien zijn mannen minder dan vrouwen geneigd huilbuien manipulatief in te zetten.

Huilen wordt vaak als positief ervaren. Eventuele negatieve gevoelens hebben vooral te maken met een gevoel van zwakte, met name bij mannen is dit het geval.

Door de eeuwen heen zijn tal van theorieën ontwikkeld waarom baby's bij geboorte huilen. Voorbeelden:

De Zwitsers/Amerikaans ontwikkelingspsychologe Aletha Solter schreef een standaardwerk op het gebied van baby's ("The Aware Baby") waarin huilen (ontladen) een belangrijk thema vormt. Belangrijk uitgangspunt in haar visie is dat alle baby's stress meemaken en dat huilen hun belangrijkste middel is om te ontladen. Het is volgens Solter van wezenlijk belang om baby's te laten huilen in plaats van eten geven, heen en weer schudden, een speen in de mond te doen en te proberen het huilen te stoppen. Solter spreekt van 'attachment-style parenting'.


</doc>
<doc id="426884" url="https://nl.wikipedia.org/wiki?curid=426884" title="Sotalol">
Sotalol

Sotalol wordt gerekend tot de antiaritmica van groep III volgens de Vaughan-Williams classificatie. Daarnaast heeft het ook een bètablokkererende werking.





</doc>
<doc id="427576" url="https://nl.wikipedia.org/wiki?curid=427576" title="Mamba's">
Mamba's

Mamba's ("Dendroaspis") zijn een geslacht van slangen uit de familie koraalslangachtigen (Elapidae). Er zijn vier soorten, die voorkomen in tropisch Afrika. Alle soorten hebben een krachtig vergif en zijn ook erg snel, mamba's worden in Afrika als de gevaarlijkste slangen beschouwd.

Mamba's zien er uiterlijk ongeveer hetzelfde uit maar verschillen in levenswijze. Van de vier soorten zijn er drie aan te merken als boombewonend, alleen de zwarte mamba is een bodembewoner.

Alle soorten worden gevreesd om hun snelheid en het krachtige gif dat het zenuwstelsel aantast en fataal kan zijn. De zwarte mamba ("Dendroaspis polylepis") is het beruchtst, vanwege het agressieve karakter van deze mamba. Mamba's zijn verwant aan cobra's en kennen een dreighouding door het opensperren van de bek. Hierbij wordt de basis van de nek verbreed, net als bij cobra's, zij het niet zo sterk.

De wetenschappelijke geslachtsnaam "Dendro-aspis" betekent letterlijk boomadder. Mamba's horen niet tot de familie van adders (Viperidae), maar vroeger werden alle giftige slangen met 'adder' aangeduid. De Nederlandstalige naam "mamba" is afkomstig uit de Afrikaanse taal Swahili. In het Swahili betekent het woord 'mamba' letterlijk krokodil.

Ook wat betreft de kleuren klopt de naamgeving niet helemaal. De groene mamba is vaak groen van kleur maar kan ook geel, grijs of bruin zijn. De zwarte mamba is nooit zwart maar bruin tot grijs. De naam "zwarte" mamba is dan ook niet afgeleid van de lichaamskleur maar van de zwarte binnenzijde van de bek die getoond wordt om vijanden af te schrikken.

De wetenschappelijke soortnamen van de verschillende soorten zijn accurater, de groene mamba heeft "viridis" als soortaanduiding, wat 'groen' betekent. De Jamesons mamba heeft "jamesoni" als soortaanduiding wat een eerbetoon is aan de bioloog Robert Jameson. De smalkopmamba heeft als soortaanduiding "angusti-ceps" wat letterlijk vertaald 'smal hoofd' betekent. De soortaanduiding van de zwarte mamba ten slotte, "polylepis", betekent letterlijk veel ("poly") - schubbig ("lepis").

Mamba's komen uitsluitend voor in Afrika. De vier soorten hebben verschillende verspreidingsgebieden, tezamen komen ze voor in het grootste deel van het continent. Mamba's komen voor van laaglanden op zeeniveau tot een hoogte van 1200 meter boven zeeniveau.

De zwarte mamba en de smalkopmamba komen het zuidelijkst voor tot in delen van Zuid-Afrika. In grote delen van Zuid-Afrika ontbreken de mamba's omdat hier geen bossen zijn maar graslanden die gebruikt worden voor de veeteelt. In het noordelijke deel van Afrika, zoals Noord-Afrika en in en rond de Sahara komen geen mamba's voor, hier is het te droog. De zwarte mamba heeft de noordelijkste verspreiding van alle soorten en komt voor tot in delen van Mali.

Mamba's zijn echte boombewoners, uitgezonderd de zwarte mamba, die meer op de bodem leeft. De overige soorten leven vaak op enige hoogte en kruipen over de takken op zoek naar prooi. Mamba's zijn solitaire dieren die in een vrij hoge dichtheid kunnen voorkomen. Van de smalkopmamba is bekend dat er vijf exemplaren in een enkele boom kunnen worden aangetroffen. De populatiedichtheid van deze slang is in sommige streken twee- tot driehonderd exemplaren per vierkante kilometer.

De zwarte mamba leeft in holen in de grond of spleten in rotsen. Onder andere holen in termietennesten en verlaten holen van zoogdieren worden gebruikt als schuilplaats. Mamba's zijn 's nachts actief en houden zich overdag vaak schuil. Soms wordt overdag een zonnebad genomen om de lichaamstemperatuur te verhogen.

Mamba's zijn grote en lange boomslangen die een indrukwekkende gestalte hebben. Ze hebben een zeer langwerpige lichaamsvorm in vergelijking met veel andere slangen. Het lichaam en de staart zijn dun en de kop van alle soorten is duidelijk langwerpig. De vier soorten mamba's verschillen onderling sterk in lichaamslengte. De groene mamba kan 2,8 meter lang worden, maar de meeste exemplaren zijn kleiner dan twee meter. De zwarte mamba wordt veel langer en bereikt een gemiddelde lichaamslengte van ongeveer 2,5 meter maar er zijn uitschieters bekend tot 4,3 meter. Het is hierdoor de grootste giftige slang van Afrika.

De ogen van de mamba zijn relatief groot en rond, de pupil is rond van vorm. De kop van de mamba's is voorzien van grote, dikke schubben die voor een stevige bepantsering zorgen. Op de afbeelding rechts is het schubbenpatroon van de kop afgebeeld. Het oog wordt beschermd door verschillende schubben, de grootste is boven het oog gelegen en wordt de supra-oculaire schub (1) genoemd. Rond het oog is een ring van schubben aanwezig, de circumoculaire schubben (2). De grootste schubben aan de kop zijn aan de achterzijde van de bovenkant gelegen en worden de parietale schubben (3) genoemd. De schub op het midden van de kop is de frontale schub (4). De schubben voor de neusgaten worden de prenasale schubben (5) genoemd, aan de snuitpunt is het rostrum (6) gelegen. De neusschubben worden nasale schubben (7) genoemd. De schubben rond de bek zijn de labiaalschubben (labiaal betekent lip), de schubben in de onderste rij worden de onderlipschubben (8) genoemd en de schubben in de bovenste rij worden aangeduid met bovenlipschubben (9).

De schubbenhuid van het lichaam en de staart zijn voorzien van schubben. De schubbenhuid van de mamba's valt op doordat de schubben vrij groot zijn en glad van structuur. De schubben zijn in schuine rijen geplaatst waardoor het lijkt of het lichaam een bandering heeft. Deze werken isolerend, beschermen het lichaam tegen aanvallen van vijanden en voorkomen ook dat water door de huid verdampt. De schubben overlappen elkaar dakpansgewijs en zijn alleen aan de basis van de schub verbonden met de huid. Hierdoor hebben de schubben en enigszins met de veren van vogels vergelijkbare werking, ze vormen geen strak harnas maar kunnen over elkaar schuiven. Net als bij andere slangen zijn de schubben aan de rugzijde verdeeld in enkele tientallen lengterijen, maar bestaan de buikschubben slechts uit een enkele brede rij.

De lichaamskleur van de meeste soorten -de groene mamba, de smalkopmamba en Jamesons mamba- is meestal groen, maar kan ook grijs tot bruin zijn. De zwarte mamba heeft altijd een grijze tot bruine lichaamskleur en is de enige soort die nooit groen is.

De staart van slangen is het gedeelte van het lichaam achter de cloaca. De staart is aan de bovenzijde moeilijk van de rest van het lichaam te onderscheiden. De schubbenrijen aan de bovenzijde van het lichaam gaan namelijk naadloos over in de de staartschubben. Aan de onderzijde is de staart echter goed te zien, vooral is deze af te leiden aan de positie van de cloaca. Daarnaast bestaan de buikschubben van slangen uit een enkele brede schubbenrij, terwijl de staartschubben uit meerdere rijen bestaan. De staart van mamba's is ongeveer een derde van de totale lichaamslengte. De staart dient om het lichaam te ondersteunen tijdens de voortbeweging. Daarnaast wordt de staart gebruikt om het lichaam te ankeren als de slang zich opricht, bijvoorbeeld bij bedreiging of tijdens gevechten tussen de mannetjes in de paartijd.

Mamba's zijn net als andere slangen ontstaan uit hagedissen en bij veel soorten slangen zijn hier nog sporen van te zien, zoals pootrestanten. Bij alle mamba's ontbreken dergelijke sporen volledig.

Volwassen mamba's zijn gemakkelijk te determineren aan vorm en lengte, maar jongere slangen zijn te verwarren met andere soorten. Met name jonge exemplaren van slangen uit het geslacht "Psammophis" zijn gemakkelijk te verwarren. Ook de juvenielen van "Philothamnus"- soorten lijken op mamba's. De groene soorten kunnen verward worden met de boomslang ("Dispholidus typus"). Alle genoemde soorten zijn voor mensen ongevaarlijke slangen die niet giftig zijn, in tegenstelling tot de mamba's.

Mamba's staan hoog in de voedselketen en leven van gewervelde dieren. Daarnaast zijn eieren een belangrijke voedselbron. Prooidieren zijn vaak reptielen als hagedissen, gekko's en kameleons, maar ook andere boombewonende dieren worden gegeten. Daarnaast worden verschillende vogels buitgemaakt, zowel volwassen exemplaren als jonge vogels, deze laatsten worden uit het nest geroofd. Volwassen vogels worden gegrepen als ze zich op de grond bevinden, maar kunnen ook uit de lucht worden geplukt. Er zijn waarnemingen van mamba's die in struiken wachten op suikervogels die op de bloemen afkwamen. De vogels werden tijdens het drinken van de nectar gegrepen en opgegeten. Ook vliegende zoogdieren zoals vleermuizen worden gegrepen. Het hoofdvoedsel van mamba's bestaat uit kleine zoogdieren, zoals knaagdieren en eekhoorns.

Mamba's zijn zeer snel, de soorten die in bomen leven zijn behendige klimmers. De enige bodembewonende soort, de zwarte mamba, is een van de snelste slangen ter wereld. De zwarte mamba kan een snelheid bereiken van 11 kilometer per uur over een kort afstand, dit is vergelijkbaar met een rennende mens. De slang is in staat om met deze snelheid over een zeer ruw terrein te bewegen, zoals rotsen. Op gladde ondergronden zoals asfaltwegen zijn de mamba's langzamer.

Vijanden van mamba's zijn grote roofvogels zoals arenden. Ook van de secretarisvogel ("Sagittarius serpentarius") is bekend dat ze slangen zoals mamba's eten. Daarnaast vallen ze ten prooi aan andere slangen, meestal soorten die voornamelijk leven van andere slangen.

Een belangrijke vijand van de mamba zijn mangoesten. Deze zoogdieren hebben een aangeboren afkeer van slangen en kunnen een volwassen mamba doden door deze meerdere malen bliksemsnel in de nek te bijten.

Mamba's zijn solitaire dieren, maar tijdens de paartijd zoeken de mannetjes en vrouwtjes elkaar op voor de voortplanting. Als mannetjes elkaar tegenkomen gaan ze een gevecht aan. Hierbij wordt het lichaam opgericht en wordt getracht de opponent tegen de bodem te drukken. Meestal is dit een gevecht op punten, waarbij het zwakkere mannetje al snel het hazenpad kiest. Er is ook waargenomen dat de mannetjes naar elkaar uithalen. Mamba's zijn eierleggend en de vrouwtjes zetten de eieren af op de bodem.

De wijfjes zetten de eieren af in een nest, het aantal eieren en de nestvorm is afhankelijk van de soort. De vrouwtjes van de zwarte mamba zetten 12 tot 17 eieren af en verbergen deze in nesten van termieten. Nadat de eieren zijn afgezet herstellen de termieten de schade zodat ze worden ingemetseld. Een dergelijk nestgedrag is ook bekend van enkele varanen, zoals de Bengaalse varaan ("Varanus bengalensis").Wijfjes van de groene mamba's blijven kleiner en zetten minder eieren af, hooguit tien in totaal. De eieren van boombewonende soorten worden afgezet in bomenholten, onder objecten als houtblokken of in de strooisellaag.

Bij de mamba's is geen enkele vorm van broedzorg bekend, als de juvenielen uit het ei kruipen staan ze er alleen voor. Ze zijn bij hun geboorte al zo'n 40 tot 60 centimeter lang en zijn in staat kleine prooidieren te doden. Jonge mamba's groeien zeer snel en kunnen na een jaar al een lichaamslengte bereiken van 1,8 meter.

Mamba's zijn berucht en hoewel het beter is een confrontatie te voorkomen, zijn veel verhalen over de slang overdreven. De dieren zijn heel giftig en tevens heel snel, maar gebruiken hun gif het liefst om prooien te verlammen en de snelheid wordt bij voorkeur ingezet om te vluchten. Mamba's zijn vaak beschreven als agressieve monsters, maar beschrijvingen van wetenschappers die de dieren in het wild hebben gezien getuigen van een heel andere aard van de slangen.

Een beroemde onderzoeker van giftige slangen die vele mamba's heeft gevangen is Constatine Ionides. Ionides ving naar schatting 3000 groene mamba's en duizenden zwarte mamba's. Hij gebruikte verschillende vangtechnieken en zette vogels in als lokaas.

Slangen zijn maar zelden agressief tegen mensen, aangezien mensen veel te groot zijn om als prooi in aanmerking te komen. Giftige slangen zijn vaak zuinig met hun gif, omdat ze zelden prooidieren tegenkomen. Mamba's zullen daarom meestal proberen te vluchten en kruipen vaak een hol in. Als een mamba in het nauw wordt gedreven neemt hij een dreighouding aan. Hierbij wordt het lichaam opgericht, zodat de kop van de mamba ruim een meter boven de bodem uitkomt. Daarnaast wordt de hals verbreed en wordt lucht uitgeblazen waarbij een sissend geluid wordt geproduceerd.

Als een mens wordt gebeten door de slang wordt een vergif ingebracht dat meestal snel de bloedbaan bereikt. Het vergif van alle mamba's is sterk neurotoxisch en werkt in op het zenuwstelsel. Het vergif heeft daarnaast een verterende werking. Zonder medische behandeling loopt een beet meestal fataal af. In de tijd dat men nog niet beschikte over een antigif waren vrijwel alle beten van mamba's dodelijk. Een beet waarbij relatief veel gif direct in de bloedbaan terechtkomt is het gevaarlijkst; de dood kan binnen enkele minuten intreden. Het is bekend dat het gif de spijsvertering van de slang ondersteunt, waardoor een slachtoffer al na enkele uren begint te ontbinden.

Bij de meeste giftige slangen, zoals veel adders, worden mensen vaak in hun voet of been gebeten, doordat de slang zich op de bodem bevindt als deze toeslaat. Mamba's bewegen zich tijdens het kruipen opgericht, waardoor de kop van de slang zo'n halve meter boven het maaiveld uitsteekt. Hierdoor treft de slang meestal het lichaam van het slachtoffer, wat de beet gevaarlijker maakt dan wanneer deze in de voet wordt toegebracht.

Het gif van de mamba's is wit van kleur en heeft een hoge viscositeit. Het gif is in tegenstelling tot het gif van de verwante cobra's niet geel van kleur.

Zodra een mamba uit het ei kruipt draagt deze direct gif bij zich, grotere mamba's hebben echter veel meer gif dan kleinere. De gifklieren van slangen zijn in feite gemodificeerde speekselklieren en grotere exemplaren hebben grotere klieren. Bij een beet kan bij grote exemplaren 100 tot 400 milligram gif worden geïnjecteerd. Een dosis van 10 tot 15 milligram is voor een mens al dodelijk, zodat met het gif van een enkele beet tientallen mensen kunnen worden gedood. Van de zwarte mamba is bekend dat als de slang in het nauw wordt gedreven meerdere keren na elkaar kan worden gebeten, waarbij steeds gif wordt afgegeven.

De drie in bomen levende soorten mamba's zijn minder gevaarlijk, om verschillende redenen. Ze blijven een stuk kleiner en hebben daardoor minder gif. Daarnaast komen de arboreale soorten minder snel in contact met mensen in vergeleken met de bodembewonende zwarte mamba. Ten slotte zijn de boombewoners eerder geneigd om te vluchten dan de zwarte mamba.

Mamba's worden voornamelijk bedreigd door de vernietiging of verandering van de natuurlijke habitat. Dergelijke veranderingen bestaan uit het kappen van bomen voor de houtwinning. Ook worden gebieden ontbost om landbouwactiviteiten te ontplooien. Van mamba's is beschreven dat ze erg goed aangepast zijn aan een veranderende leefomgeving. Ze kunnen zich handhaven in tuinen, parken en andere gecultiveerde gebieden. Uiteindelijk ontstaan echter geïsoleerde populaties die niet meer levensvatbaar zijn.

Mamba's behoren tot de Elapidae, een slangenfamilie waarvoor geen Nederlandse naam is. Alle vertegenwoordigers van de Elapidae zijn giftig, voorbeelden zijn de cobra's ("Naja"), de zeeslangen ("Hydrophidae") en de doodsadders ("Acanthophis").

Er is in het verleden veel verwarring geweest over de indeling van de kleurvormen, lichaamsvorm en schubpatronen van de mamba's. Lange tijd werd gedacht dat de verschillende soorten een vorm van kleurvariatie waren. Ook werden lange tijd slechts twee soorten erkend; de zwarte mamba en de groene mamba. Later werden ook de andere twee soorten als zodanig erkend.

Er worden tegenwoordig vier soorten erkend, waarvan er twee ondersoorten hebben. Van zowel Jamesons mamba ("Dendroaspis jamesoni") als de zwarte mamba ("Dendroaspis polylepis") zijn twee ondersoorten beschreven.

Geslacht "Dendroaspis"


</doc>
<doc id="427858" url="https://nl.wikipedia.org/wiki?curid=427858" title="Bloedgas">
Bloedgas

Bij een arterieel bloedgas wordt slagaderlijk bloed van een patiënt onderzocht in een klinisch-chemisch laboratorium. Hierbij wordt onder andere gekeken naar de zuurstof, het koolzuurgas en de zuurgraad (pH) van het bloed. Er zijn verschillende plaatsen om slagaderlijk bloed af te nemen, zoals:

Een bloedgas wordt ook wel een astrup genoemd, naar Poul Astrup, die veel pionierswerk op het gebied van bloedgasbepalingen heeft verricht. Ontluchten is zeer belangrijk, en wel direct na afname van het bloedmonster. Als dit namelijk niet gebeurt dan zijn de uitslagen niet betrouwbaar.

Bloedgassen worden bepaald om de verhouding zuurstof (O) en koolstofdioxide (CO) in het bloed te bepalen en het zuur-base-evenwicht te controleren. De ademhaling zorgt ervoor dat O de cellen van het lichaam kan bereiken en dat CO, dat door allerlei metabole processen in de cellen wordt gevormd, wordt afgevoerd. Voor het goed kunnen functioneren van het lichaam, is het daarnaast van belang dat de pH van het lichaam binnen nauwe grenzen wordt gehouden, waarvoor verschillende buffersystemen aanwezig zijn. Het belangrijkste buffersysteem in het menselijk lichaam is het bicarbonaat (HCO) / CO buffersysteem (zie zuur-base-evenwicht).

De pH van bloed neemt af (wordt zuurder) wanneer de hoeveelheid CO in het bloed toeneemt of bij de aanwezigheid van een (andere) zure stof in het bloed ( bijvoorbeeld bij nierproblemen). De pH van bloed neemt toe (wordt meer basisch) wanneer de hoeveelheid CO in het bloed afneemt of bij een toename van basische stoffen (zoals bicarbonaat; HCO) in het bloed. 
Stoornissen in het zuur-base-evenwicht kunnen bij tal van ziekten voorkomen. Deze stoornissen staan dus nooit op zichzelf, maar zijn meestal een uiting van een onderliggende ziekte. Zo is aan de hand van de uitslagen van bloedgassen bijvoorbeeld op te maken of er een probleem is met de longen (respiratoir) of met bijvoorbeeld de nieren (metabool) en of het bloed hierdoor te zuur (acidose) of te basisch (alkalose) is. De 4 ontregelingen die men kan onderscheiden zijn:
Hoewel de normaalwaarden afhankelijk zijn van een aantal factoren (onder andere plaats van prikken, en laboratorium), is dit een referentie (gebruikt in het UMCG):
pH: 7,35 - 7,45
pO: 10,0 - 13,3 kPa of 75 - 100 mm Hg
pCO: 4,7 - 6,4 kPa of 35 - 45 mm Hg
HCO (bicarbonaat): 22 - 26 mmol/L
Base Excess: -2 - 2 mmol/L
O2 saturatie: 95 - 98% streefwaarde 100 %

Op een klinisch-chemisch laboratorium kunnen uit een arterieel bloedgas eventueel hemoglobinederivaten worden bepaald.

Koolmonoxide (CO) kan zich, net als zuurstof, reversibel aan een ijzeratoom van het hemoglobine binden om zo carboxyhemoglobine te vormen. Doordat koolmonoxide met hogere affiniteit aan hemoglobine bindt, zal er bij blootstelling aan koolmonoxide, door competitie om de bindingsplaats, minder zuurstof aan hemoglobine gebonden zijn. Er is dan dus ook minder zuurstof beschikbaar voor de weefsels.






</doc>
<doc id="427901" url="https://nl.wikipedia.org/wiki?curid=427901" title="Uierzalf">
Uierzalf

Uierzalf is een vochtbestendige zalf gemaakt van vaseline met veel toepassingsmogelijkheden. Uierzalf heeft een verzorgende, verzachtende en ontsmettende werking. De zalf kan preventief, als bescherming tegen weersinvloeden en medicinaal, tegen een ruwe huid, worden toegepast. Naast de traditionele zalf is er een minder vettige variant; uiercrème, die een meer cosmetische toepassing kent. 

Uierzalf is van oorsprong bedoeld om uiers en spenen van melkkoeien in goede conditie te houden. De zalf wordt echter ook veel gebruikt bij ongemakken van de menselijke huid. Zo wordt ze toegepast door wielrenners om huidproblemen op plaatsen waar de kleding sterk langs de huid schuurt te voorkomen.
In Duitsland vooral ook bekend als anti-aangroeimiddel in de watersport voor motorboten en zeiljachten.

In het Duits/Zwitsers spreekt men van "Melkfett" en in het Frans van "graisse à traire", wat hetzelfde betekent. 


</doc>
<doc id="427983" url="https://nl.wikipedia.org/wiki?curid=427983" title="Otorinolaryngologie">
Otorinolaryngologie

Otorinolaryngologie, meestal afgekort tot ORL, is het medisch specialisme dat zich bezighoudt met het onderzoek en de behandeling van aandoeningen van de keel, neus en oren. 

De otorinolaryngologie houdt zich ook bezig met het overige hoofd-halsgebied zoals gezwellen in de hals, in de speekselklieren en afwijkingen van de slokdarm. Typische behandelingen op het gebied van de otorinolaryngologie zijn het zogeheten knippen van keel- en/of neusamandelen of het plaatsen van trommelvliesbuisjes. Er bestaat een nauwe samenwerking met logopedisten, kaakchirurgen en audiologen.

In Nederland wordt deze discipline meestal kno-heelkunde genoemd, in Vlaanderen nko-heelkunde.

Het woord oto·rino·laryngo·logie is afgeleid van het Grieks: οὖς (genitivus: ὠτός) = oor; ῥίς (genitivus: ῥινός) = neus; λάρυγξ (genitivus: λάρυγγος): = keel.

hoofd - voorhoofd - oor - evenwichtsorgaan - neus - mond - tong - gezicht - hersenzenuwen - wang - kin - hals - keel - neusamandel - mondholte - adamsappel - strottenhoofd - stembanden - slokdarm




Binnen de otorinolaryngologie zijn er verschillende subspecialismen: hoofd-halsoncologie, (neuro)otologie, audiologie, vestibulologie, rinologie, foniatrie/laryngologie en kinder-ORL.

De lijst van otorinolaryngologische tijdschriften geeft een overzicht van de wetenschappelijke tijdschriften over otorinolaryngologie.


</doc>
<doc id="427991" url="https://nl.wikipedia.org/wiki?curid=427991" title="Kinderprostitutie">
Kinderprostitutie

Kinderprostitutie of jeugdprostitutie is het verrichten van seksuele handelingen, met of voor een ander, door kinderen of jongeren voor geld, goederen of een andere tegenprestatie.

Soms wordt de definitie dit beperkt tot kinderen jonger dan 16, maar meestal worden hiermee prostituees onder 18 jaar mee bedoeld. Het gebruikmaken van de diensten van een kinderprostitué(e) en de exploitatie van kinderprostitutie is in bijna alle landen strafbaar.

Volgens Maud de Boer-Buquicchio, speciaal VN-rapporteur voor kinderprostitutie, zou 13% van de middelbare schoolmeisjes zich overgeven aan 'betaald daten' dat uitmondt in seks. De zogenaamde "JK-industrie", waarbij 'JK' staat voor 'joshi kosei' of middelbare scholieres, zou door het lakse optreden van de autoriteiten de laatste jaren sterk zijn gegroeid. Terwijl het fenomeen vroeger vooral meisjes uit marginale milieus aantrok en zich in het nachtleven afspeelde, zouden nu steeds meer 'gewone meisjes' in volle daglicht onder het mom van 'waarzeggen' of 'een wandeling (osanpo)', hun diensten aanbieden. De Boer noemt geen bronnen waarop haar beweringen gestoeld zijn. De Japanse overheid noemt de beweringen ongepast en vindt het onacceptabel dat deze zijn geuit zonder het noemen van een betrouwbare bron voor de informatie. 

Uit oude bronnen zou blijken dat in het Oude Rome kinderprostitutie als normaal werd gezien. Keizer Domitianus was degene die het afschafte.




</doc>
<doc id="428025" url="https://nl.wikipedia.org/wiki?curid=428025" title="Vasculaire dementie">
Vasculaire dementie

Vasculaire dementie is een vorm van dementie die veroorzaakt wordt door het afsterven van hersengebieden door verstoring van de bloedtoevoer in de hersenen. Het is op de ziekte van Alzheimer na de meest voorkomende vorm van dementie en de oorzaak van 10 tot 15 procent van de dementiegevallen. "Multi-infarctdementie" is een vorm van vasculaire dementie die kan optreden na een aantal beroertes. "Mengbeelddementie" is een combinatie van alzheimer en VD (10 tot 20% van de dementiegevallen).

Vasculaire dementie (VD) kan veroorzaakt worden door:
VD is dus niet het gevolg van neurodegeneratieve aandoeningen.

VD manifesteert zich meestal tussen het 65e en het 75e levensjaar. De symptomen lijken sterk op die van andere vormen van dementie, zoals geheugenverlies, taalstoornissen en desoriëntatie. Wel ontstaan deze meestal abrupter dan bij bijvoorbeeld alzheimer en gaat de patiënt sneller (stapsgewijs) achteruit. Meestal presteert de patiënt beter op verbale en geheugentaken, maar doet deze het slechter op executieve functies. Bij alzheimer is het net andersom. Wel kan er tussentijds verbetering optreden.

De patiënten hebben vaak al langer last van hart- en vaatziekten. Als de symptomen ontstaan binnen drie maanden na een beroerte, is meestal sprake van VD.

Na vaststelling van de diagnose is de overlevingskans na 5 jaar 39%.

VD is niet te genezen. Wel kan de ziekte, net als andere hart- en vaatziekten, soms voorkomen of vertraagd worden door middel van vetarme voeding, niet roken en niet drinken.

De Vlaamse Alzheimer Liga is pluralistisch en niet gebonden aan andere organisaties. Ze heeft samenwerkingsverbanden met andere zelfhulpgroepen en organisaties. De Liga ondersteunt de uitwisseling van kennis over en ervaring met de ziekte van Alzheimer aan de hand van familiegroepen en doet ook aan mediavoorlichting.

Alzheimer Nederland is de organisatie waarin mensen met dementie, of zij die in hun omgeving met dementie of de ziekte van Alzheimer te maken krijgen, zich verenigen.



</doc>
<doc id="428061" url="https://nl.wikipedia.org/wiki?curid=428061" title="Groningen-protocol">
Groningen-protocol

Het Groningen-protocol is een tekst die in september 2004 werd opgesteld door artsen van de afdeling neonatologie van het Academisch Ziekenhuis Groningen (tegenwoordig UMCG genoemd), onder leiding van Eduard Verhagen. Het geeft richtlijnen en criteria waarmee artsen "levensbeëindiging van pasgeborenen" kunnen uitvoeren in geval van ondraaglijk en uitzichtloos lijden, zonder gevaar van strafvervolging. Het woord euthanasie wordt vermeden, omdat de Nederlandse euthanasiewetgeving alleen van toepassing is als iemand zelf om euthanasie vraagt. 

Het protocol wil artsen procedures aanreiken voor een juiste besluitvorming en eventuele uitvoering. Door deze kwaliteitsbewaking hoopt het tegelijk grotere openheid te bereiken: in 2004 werd nog 40% van de jaarlijks rond 600 gevallen van levensbeëindiging van pasgeborenen in Nederland niet als zodanig gemeld door de arts - een teken van onzekerheid over de gevolgde procedures en angst voor strafvervolging.
Het voorstel van Verhagen werd door het Openbaar Ministerie in Groningen goedgekeurd en in juli 2005 door de Nederlandse Vereniging voor Kindergeneeskunde overgenomen.

Buiten Nederland werd het protocol voornamelijk negatief ontvangen en de indruk gewekt dat artsen, in plaats van de ouders van de pasgeborene, de "end-of-life"-beslissing nemen. Tevens zagen sommige internationale media (onder andere in de Verenigde Staten) in het protocol het bewijs dat het Nederlandse euthanasiebeleid steeds grimmiger vormen aannam nu ook wilsonbekwamen geëuthanaseerd werden.

De melding van medisch ingrijpen krachtens het Groningen-protocol was in 2007 en 2008 miniem. Dit wordt toegeschreven aan de sindsdien standaard uitgevoerde echografie in de 20e week van de zwangerschap. Zware misvormingen zoals open ruggetje worden nu geconstateerd in de fase waarin abortus provocatus wettelijk is toegestaan.

Het Groningen-protocol geldt voor kinderen jonger dan 1 jaar. Verhagen en enkele andere artsen en ouders bepleitten in 2014 om ook een regeling te maken voor kinderen tussen de 1 en 12 jaar (volgens de wet is euthanasie alleen toegestaan bij kinderen van 12 jaar en ouder).



</doc>
<doc id="428086" url="https://nl.wikipedia.org/wiki?curid=428086" title="Bernhard von Gudden">
Bernhard von Gudden

Johann Bernhard Aloys von Gudden (Kleef, 7 juni 1824 - Meer van Starnberg nabij Slot Berg, 13 juni 1886) was een Duitse psychiater. In zijn carrière hield hij zich voornamelijk bezig met de zorg voor geesteszieken, craniologie en de anatomie van de hersenen. Verder was Von Gudden degene die het verband wist te leggen tussen schurft en Mijten.

Na aan verschillende universiteiten gestudeerd te hebben, ontving Von Gudden zijn medische bul aan de Universiteit van Halle. Hij ging werken in instellingen in Siegburg en Baden, waarna hij benoemd werd tot directeur van de nieuwe psychiatrisch inrichting in Werneck bij Würzburg. Hier wist hij een reputatie als uitstekend organisator op te bouwen. Hij zette zich in voor een humanere behandeling van psychiatrische patiënten en schonk hun een zo groot mogelijke persoonlijke vrijheid, iets wat voor die tijd revolutionair te noemen was.

In 1869 werd Von Gudden benoemd tot professor in de Psychiatrie aan de Universiteit van Zürich en een jaar later ook directeur van het daaraan verbonden nieuwe psychiatrische ziekenhuis Burghölzli. Onder zijn leiding werd dit al snel een toonaangevend instituut. Hij werd hier later opgevolgd door zijn student Auguste Forel.

In 1872 werd hij professor aan de universiteit van München. In zijn laboratorium deed hij veel neurologisch onderzoek, waarmee hij in Werneck en Zürich al was begonnen. Veel bekende namen in de neurologie en psychiatrie studeerden onder Von Gudden, waaronder Franz Nissl, Emil Kraepelin, Auguste Forel en Sigbert Ganser. Ook schrijver Oskar Panizza studeerde bij Von Gudden. Kraepelin stichtte later het Psychiatrisch Onderzoeksinstituut in München als voortzetting van Von Guddens laboratorium.

Als belangrijk en gerespecteerd medicus was Von Gudden jarenlang psychiater van de koninklijke familie van Beieren. In 1886 werd hem verzocht de geestelijke gezondheid van koning Lodewijk II te onderzoeken. Op 13 juni werden de koning en Von Gudden na een wandeling dood aangetroffen in het meer van Starnberg. 


</doc>
<doc id="429155" url="https://nl.wikipedia.org/wiki?curid=429155" title="Mondkwadrant">
Mondkwadrant

Een mondkwadrant is een vierde deel van de mond. Deze indeling wordt gebruikt om aan te duiden waar in de mond een bepaalde tand zich bevindt.
Een melkgebit van een mens heeft zo 4x 5 tanden; een volwassen gebit 4x 8 tanden.


</doc>
<doc id="429379" url="https://nl.wikipedia.org/wiki?curid=429379" title="Dhatsyndroom">
Dhatsyndroom

Het dhatsyndroom of kortweg dhat (ICD-10-code F48.8) is een psychische aandoening die voorkomt bij bepaalde culturen in India. De naam is afkomstig uit het Sanskriet: "dhatu" betekent levenssap. Het betreft de angst om vitale krachten te verliezen door spermaverlies. De angst neemt soms hypochondrische vormen aan. Ook kan een sterk schuldgevoel optreden als de persoon bijvoorbeeld vermoedt te veel te hebben gemasturbeerd. 

Lichamelijk is doorgaans sprake van een gevoel van zwakte en uitputting, vroegtijdige zaadlozing, impotentie en angst om sperma via de urine te lozen. Soms meldt de persoon het gevoel te hebben dat de penis kleiner is geworden.

De aandoening wordt het meest gerapporteerd bij jonge mannen, maar vergelijkbare angstsymptomen kunnen optreden bij vrouwen met een overmatige productie van vaginaal vocht, dat in de betreffende culturen ook als vitaal wordt beschouwd.

Of het dhatsyndroom vaststaat als typisch cultuurgebonden syndroom is een punt van discussie. Sommige wetenschappers zijn van mening dat de aandoening gezien kan worden als uiting van een breder gedefinieerd syndroom dat spermaverliesangst wordt genoemd. Hiertoe zouden dan aandoeningen als "jiryan" (India), "sukra prameha" (Sri Lanka) en "shen-k'uei" (China) gerekend kunnen worden. 


</doc>
<doc id="429480" url="https://nl.wikipedia.org/wiki?curid=429480" title="Hwa-byung">
Hwa-byung

Hwa-byung of hwabyung is een cultuurgebonden syndroom dat voorkomt in Korea en bij Koreaanse emigranten. Het syndroom wordt het meest gerapporteerd bij oudere vrouwen. De vertaling van de aandoening luidt "vuurziekte" of "woedeziekte".

Er zijn zowel lichamelijk als psychische symptomen. Fysiek kan er sprake zijn van slapeloosheid, vermoeidheid, paniekaanvallen, anorexia, hartkloppingen, gegeneraliseerde pijn en een zwaar gevoel in de buik. Geestelijk heeft de persoon klachten over angst voor de dood, rusteloosheid, destructieve impulsen en depressieve verschijnselen.

Naar men aanneemt is de oorzaak gelegen in het culturele gegeven dat het in de Koreaanse cultuur (en met name voor vrouwen) ongewenst is om uiting te geven aan sterke emoties. Hwa-byung zou dan ontstaan door opgekropte woede, die wordt geïnternaliseerd en geen gezonde 'uitlaatklep' meer heeft. De woede ontstaat voornamelijk door frustratie over het rollenpatroon of onbevredigende relaties.


</doc>
<doc id="429580" url="https://nl.wikipedia.org/wiki?curid=429580" title="Brachytherapie">
Brachytherapie

Brachytherapie (van het Griekse "brachy", wat "korte afstand" betekent), ook bekend als inwendige bestraling is een vorm van radiotherapie waarbij een stralingsbron binnen of naast het gebied van de vereiste behandeling wordt geplaatst. Brachytherapie wordt in het algemeen gebruikt als een effectieve behandeling voor baarmoederhals-,
prostaat-, 
borst-, 
en huidkanker,
en kan ook worden gebruikt om tumoren te behandelen op verschillende andere plaatsen van het lichaam. 
Brachytherapie wordt zelfstandig of in combinatie met andere therapieën gebruikt, zoals chirurgie, externe radiotherapie (EBRT) en chemotherapie.

In tegenstelling tot EBRT waarin hoog-energetische röntgenstralen van buiten het lichaam zijn gericht op de tumor, omvat brachytherapie de precieze plaatsing van de stralingsbronnen direct op de plek van het kankergezwel. 
Een belangrijk kenmerk van brachytherapie is dat de bestraling alleen invloed heeft op een zeer plaatselijk gebied rondom de stralingsbronnen. Blootstelling aan straling van gezonde weefsels die zich verder van de bron bevinden wordt hiermee dus verminderd. Bovendien behouden de stralingsbronnen hun juiste positie ten opzichte van de tumor, ook als de patiënt beweegt of als er tijdens de behandeling sprake is van enige beweging van de tumor in het lichaam. Deze kenmerken van brachytherapie bieden voordelen ten opzichte van EBRT. De tumor kan worden behandeld met zeer hoge doses van gelokaliseerde straling, waardoor de kans op onnodige schade aan omringende gezonde weefsels wordt verkleind.

De behandeling met brachytherapie kan sneller worden afgerond dan andere radiotherapeutische technieken.Dit kan de overlevingskans verminderen van kankercellen, die zich delen en groeien in de intervallen tussen elke dosis radiotherapie. Patiënten hoeven doorgaans minder bezoeken aan de radiotherapiekliniek te brengen in vergelijking met EBRT, en de behandeling wordt vaak poliklinisch uitgevoerd. Dit maakt de behandeling toegankelijk en geschikt voor veel patiënten. Deze kenmerken van brachytherapie geven aan dat de meeste patiënten een behandeling met brachytherapie zeer goed verdragen.

Brachytherapie is een effectieve behandelingsoptie voor vele soorten van kanker. Behandelingsresultaten hebben aangetoond dat de kans op genezing van kanker met brachytherapie ofwel vergelijkbaar is met chirurgie en EBRT, of groter is wanneer het wordt toegepast in combinatie met deze technieken. Bovendien wordt bij brachytherapie een verband gelegd met een lage kans op het krijgen van ernstige bijwerkingen.

Brachytherapie dateert van 1901 (kort na de ontdekking van de radioactiviteit door Becquerel in 1896), toen Pierre Curie aan Henri-Alexandre Danlos de suggestie deed dat een radioactieve bron zou kunnen worden ingebracht in een tumor. Er werd vastgesteld dat de straling de tumor deed krimpen. Onafhankelijk hiervan stelde ook Alexander Graham Bell voor om straling op deze manier te gebruiken. In het begin van de 20e eeuw werden baanbrekende technieken ontwikkeld voor de toepassing van brachytherapie door Danlos in het Curie-instituut in Parijs, en door Robert Abbe in het St Luke's en Memorial Hospital in New York.

Na de eerste belangstelling voor brachytherapie in Europa en de Verenigde Staten daalde het gebruik ervan in het midden van de 20e eeuw. Dit als gevolg van het feit dat het personeel, dat de radioactieve bronnen handmatig aanbracht, aan de straling werd blootgesteld.

De ontwikkeling van op afstand bedienbare "afterloading"-systemen en het gebruik van nieuwe radioactieve bronnen in de jaren '50 en '60 van de 20e eeuw verminderden echter het risico op onnodige blootstelling van personeel en patiënten aan ioniserende straling. Samen met meer recente ontwikkelingen op het gebied van driedimensionale beeldvorming, geautomatiseerde planningssystemen en innovatieve stralingsapparatuur, betekent dit dat brachytherapie vandaag de dag een veilige en effectieve behandeling is voor vele vormen van kanker.

Verschillende soorten brachytherapie kunnen worden gedefinieerd aan de hand van

De belangrijkste twee vormen van brachytherapie in termen van plaatsing van de radioactieve bron zijn "interstitiële" en "contact"-brachytherapie.



De dosering van brachytherapie verwijst naar het niveau of de intensiteit waarmee de straling wordt geleverd aan het omringende medium en wordt uitgedrukt in Grays per uur (Gy/h). 

De plaatsing van stralingsbronnen in het doelgebied kan tijdelijk of permanent zijn. 


Brachytherapie wordt vaak gebruikt om kanker van de baarmoederhals, prostaat, borst, en de huid te behandelen. Brachytherapie kan ook worden gebruikt voor de behandeling van tumoren in de hersenen, oog, hoofd- en halsregio (lip, mondbodem, tong, nasofarynx en orofarynx), luchtwegen (luchtpijp en bronchiën), maag-darmkanaal (slokdarm, galblaas, galwegen, rectum, anus), urinewegen (blaas, urethra, penis), het vrouwelijk voortplantingssysteem (baarmoeder, vagina, vulva), en zachte weefsels.

Aangezien de stralingsbron nauwkeurig kan worden gepositioneerd op de te behandelen locatie van de tumor, kan met brachytherapie een hoge dosis straling worden toegepast op een klein gebied. Omdat de stralingsbronnen bovendien in of naast de te behandelen tumor worden geplaatst, behouden zij hun positie ten opzichte van de tumor als de patiënt beweegt, of als er enige beweging van de tumor in het lichaam is. Zodoende blijven de stralingsbronnen nauwkeurig gericht. Dit stelt clinici in staat om een hoog niveau van de dosis conformiteit te bereiken - dat wil zeggen: zorgen dat de gehele tumor een optimaal stralingsniveau ontvangt. Het vermindert eveneens het risico op schade aan gezond weefsel, organen of structuren rond de tumor, waarmee de kans op genezing en het behoud van orgaanfunctie wordt vergroot. 

Het gebruik van HDR-brachytherapie kan de totale behandelperiode verkorten in vergelijking met EBRT. Patiënten die met brachytherapie behandeld worden hoeven in het algemeen minder vaak bestraald te worden dan in vergelijking met EBRT. Ook kan het algemene behandelplan voor radiotherapie met minder tijd worden afgerond. Veel brachytherapie-procedures worden poliklinisch uitgevoerd. Dit gemak kan bijzonder relevant zijn voor patiënten die moeten werken, oudere patiënten, of patiënten die op enige afstand wonen van behandelcentra, zodat kan worden verzekerd dat ook deze patiënten toegang hebben tot radiotherapie en zich houden aan de behandelplannen. Kortere behandeltijden en poliklinische procedures kunnen ook bijdragen aan het verbeteren van de efficiëntie van radiotherapeutische klinieken. 

Brachytherapie kan worden gebruikt met als doel het genezen van kanker in het geval van kleine of lokaal gevorderde tumoren, op voorwaarde dat de kanker niet is uitgezaaid (uitbreiding naar andere delen van het lichaam). In adequaat geselecteerde gevallen vertegenwoordigt brachytherapie bij primaire tumoren vaak een vergelijkbare aanpak als chirurgie, met dezelfde kans op genezing en met soortgelijke bijwerkingen. In lokaal gevorderde tumoren biedt een operatie echter niet automatisch de beste kans op genezing en is vaak technisch niet uitvoerbaar. In deze gevallen vormt radiotherapie, inclusief brachytherapie, de enige kans op genezing. In meer gevorderde stadia van de ziekte kan brachytherapie gebruikt worden als palliatieve behandeling voor verlichting van de symptomen van pijn en bloedingen. In gevallen waarin de tumor niet eenvoudig bereikbaar is of te groot om een optimale verdeling van straling in het behandelgebied te garanderen, kan brachytherapie worden gecombineerd met andere behandelingen, zoals EBRT en/of chirurgie. Combinatietherapie van brachytherapie met uitsluitend chemotherapie is zeldzaam.

Brachytherapie wordt vaak gebruikt bij de behandeling van vroege of lokaal ingesloten baarmoederhalskanker en is een standaard behandeling in veel landen. Baarmoederhalskanker kan worden behandeld met LDR-, PDR- of HDR-brachytherapie. In combinatie met EBRT kan brachytherapie betere resultaten opleveren dan EBRT alleen. De precisie van brachytherapie zorgt ervoor dat een hoge dosis van gerichte straling kan worden geleverd aan de baarmoederhals, met minimale blootstelling van aangrenzende weefsels en organen. De kans op het uitblijven van de ziekte (ziektevrije overleving) en van overleving zijn vergelijkbaar voor LDR-, PDR- en HDR-behandelingen. Een belangrijk voordeel van de HDR-behandeling is echter dat elke dosis kan worden geleverd op poliklinische basis, met een korte toedieningstijd, hetgeen zorgt voor meer gemak voor veel patiënten.

Brachytherapie voor de behandeling van prostaatkanker kan ofwel als permanente LDR-zaadimplantatie gegeven worden of als tijdelijke HDR-brachytherapie. Permanente zaadimplantatie is geschikt voor patiënten met een gelokaliseerde tumor en een goede prognose. Daarnaast is aangetoond dat het een zeer effectieve behandeling is voor het voorkomen dat de kanker terugkeert. De overlevingskans is vergelijkbaar met die van EBRT of een operatie (radicale prostatectomie), maar met minder bijwerkingen, zoals impotentie of incontinentie. De procedure kan snel worden voltooid en patiënten zijn meestal in staat om op dezelfde dag van de behandeling naar huis te gaan en na één tot twee dagen terug te keren naar hun dagelijkse leven. Permanente zaadimplantatie is vaak een minder ingrijpende behandelingsoptie ten opzichte van de chirurgische verwijdering van de prostaat. 

Tijdelijke HDR-brachytherapie is een nieuwe benadering van de behandeling van prostaatkanker, maar wordt momenteel minder vaak toegepast dan zaadimplantatie. Het wordt voornamelijk gebruikt om een extra dosis te geven in aanvulling op EBRT (bekend als boosttherapie), omdat het een alternatieve methode is om een hoge dosis straling te geven die de vorm van de tumor in de prostaat volgt, waarbij omringende weefsels niet worden blootgesteld aan straling. HDR-brachytherapie als "boost"therapie voor prostaatkanker betekent ook dat de EBRT-behandeling korter kan zijn dan wanneer alleen EBRT wordt gebruikt. 

Radiotherapie is een standaard behandeling voor vrouwen die een lumpectomie of mastectomie hebben ondergaan, en is een integraal onderdeel van borstsparende behandeling. Brachytherapie kan worden gebruikt na een operatie, vóór chemotherapie of als palliatieve zorg in het geval van gevorderde ziekte. Brachytherapie bij de behandeling van borstkanker wordt meestal uitgevoerd in de vorm van tijdelijke HDR-brachytherapie. Postoperatief kan brachytherapie bij de borst worden gebruikt als een "boost" na bestraling van de gehele borst door middel van EBRT. Meer recent wordt brachytherapie monotherapie toegepast in een techniek genaamd APBI (accelerated partial breast irradiation), waarbij de levering van straling alleen in de directe regio rondom de oorspronkelijke tumor plaatsvindt. 

Het belangrijkste voordeel van brachytherapie bij de borst ten opzichte van EBRT is dat een hoge dosis straling precies kan worden afgeleverd zodat gezond borstweefsel en onderliggende structuren zoals de ribben en longen gespaard blijven van straling. APBI kan doorgaans worden afgerond in een week. De optie van brachytherapie kan bijzonder belangrijk zijn om ervoor te zorgen dat werkende vrouwen, ouderen of vrouwen zonder gemakkelijke toegang tot een behandelcentrum, in staat zijn te profiteren van een borstsparende behandeling als gevolg van de korte behandelduur in vergelijking met EBRT (dat vergt vaak meer bezoeken in de loop van één of twee maanden). Brachytherapie geeft een uitstekende lokale controle van borstkanker bij follow-up tot 6 jaar na behandeling. 

Bij brachytherapie bij de borst plaatst de stralingsoncoloog een katheter of een ballon in de borst. Tweemaal per dag voor een bepaald aantal dagen zal de katheter of de ballon worden aangesloten op een brachytherapie-machine, ook wel een high dose-rate afterloader genoemd, om veilig en effectief de straling te leveren aan het gebied van de lumpectomie onder computerbegeleiding. De bestraling duurt slechts enkele minuten per keer. Aan het einde van het behandeltraject wordt de katheter of de ballon verwijderd. Momenteel wordt onderzocht of deze behandeling even effectief is als drie tot acht weken van uitwendige bestraling. 

HDR-brachytherapie voor nonmelanomateuze huidkanker, zoals het basaalcelcarcinoom en plaveiselcelcarcinoom, biedt een alternatieve behandelingsoptie voor chirurgie. Dit is vooral relevant voor kanker op de neus, oren, oogleden of lippen, waar de operatie kan leiden tot verminking of de noodzaak van uitgebreide reconstructie. Diverse applicatoren kunnen gebruikt worden om nauw contact tussen de stralingsbron en de huid te bewerkstelligen, die de kromming van de huid volgen en die de garantie geven dat de optimale dosis nauwkeurig wordt geleverd. 

Brachytherapie voor huidkanker biedt goede cosmetische resultaten en klinische efficiëntie; studies met een follow-up tot 5 jaar hebben aangetoond dat brachytherapie zeer effectief is wat betreft lokale controle, en vergelijkbaar is met EBRT. Behandelingen zijn meestal kort, hetgeen gunstig is voor patiënten. Er is gesuggereerd dat brachytherapie in de nabije toekomst een standaard behandeling van huidkanker kan worden.

Brachytherapie kan worden gebruikt voor de behandeling van coronaire in-stent restenose, waarbij een katheter wordt geplaatst in een bloedvat, via welke de stralingsbronnen worden geplaatst en verwijderd. De therapie is ook onderzocht voor het gebruik bij de behandeling van perifere vasculaire stenose, en overwogen voor de behandeling van boezemfibrillatie.

De waarschijnlijkheid en de aard van potentiële acute of sub-acute bijwerkingen van brachytherapie of bijwerkingen op de lange termijn hangen af van de locatie van de behandelde tumor en het type brachytherapie dat gebruikt wordt.

Acute bijwerkingen geassocieerd met brachytherapie zijn gelokaliseerde kneuzingen, zwellingen, bloedingen, ontlasting of ongemak in de geïmplanteerde regio. Deze bijwerkingen verdwijnen meestal binnen enkele dagen na voltooiing van de behandeling. Patiënten kunnen zich ook vermoeid voelen gedurende een korte periode na de behandeling. 

Brachytherapie-behandeling voor prostaatkanker of baarmoederhalskanker kan acute en voorbijgaande symptomen van de urinewegen veroorzaken, zoals urineretentie, urine-incontinentie of pijn bij het urineren (dysurie). Tijdelijk versnelde darmpassage, diarree, obstipatie of kleine rectale bloedingen kunnen ook optreden. Acute en subacute bijwerkingen verdwijnen meestal in een periode van dagen of enkele weken.

In het geval van permanente (zaad) brachytherapie voor prostaatkanker, is er een kleine kans dat sommige zaadjes zich uit de behandelregio verplaatsen naar de blaas of plasbuis en worden uitgescheiden via de urine. In de weken na de behandeling kan brachytherapie voor huidkanker leiden tot het loslaten van de buitenste lagen van de huid (desquamatie) rond het gebied van de behandeling, wat meestal geneest in 5-8 weken. Als het kanker van de lip betreft, kunnen zweren ontstaan als gevolg van brachytherapie, maar deze verdwijnen gewoonlijk na 4-6 weken. 

Het merendeel van de acute bijwerkingen geassocieerd met brachytherapie kan worden behandeld met medicijnen of door een verandering van voedingsgewoonten, en verdwijnt meestal na verloop van tijd (meestal is dat een kwestie van weken), nadat de behandeling is afgerond. De acute bijwerkingen van HDR-brachytherapie zijn grotendeels vergelijkbaar met EBRT.

Bij een klein aantal mensen kan brachytherapie op lange termijn bijwerkingen veroorzaken als gevolg van beschadiging of verstoring van de aangrenzende weefsels of organen. Bijwerkingen op lange termijn zijn meestal mild of matig van aard. Zo kunnen urine- en spijsverteringsproblemen aanhouden als gevolg van brachytherapie voor baarmoederhalskanker en prostaatkanker, en kan dit aanvullende behandeling vereisen.

Brachytherapie voor prostaatkanker kan erectiestoornissen veroorzaken bij ongeveer 15-30% van de patiënten. Het risico op erectiestoornissen is echter gerelateerd aan leeftijd (oudere mannen lopen een groter risico dan jongere mannen). Daarnaast is ook het niveau van de erectiefunctie voorafgaand aan de behandeling met brachytherapie van invloed. De meerderheid van patiënten met erectiestoornissen kan succesvol worden behandeld met medicijnen zoals Viagra. Belangrijk is dat de kans op erectiestoornissen na brachytherapie kleiner is dan na radicale prostatectomie.

Brachytherapie voor borstkanker of huidkanker kan littekens veroorzaken rondom het behandelde gebied. In het geval brachytherapie bij borstkanker kan vetnecrose ontstaan als gevolg van vetzuren die het borstweefsel binnendringen. Dit kan ervoor zorgen dat het borstweefsel opgezwollen raakt en gevoelig wordt. Vetnecrose is een goedaardige aandoening die meestal 4-12 maanden na de behandeling optreedt en 2% van de patiënten treft.

Patiënten vragen vaak of zij speciale veiligheidsmaatregelen moeten treffen voor familie en vrienden na behandeling met brachytherapie. Als tijdelijke brachytherapie wordt gebruikt, blijven er na de behandeling geen radioactieve bronnen achter in het lichaam. Daarom zijn er geen stralingsrisico’s voor vrienden of familie die zich in de nabijheid begeven. 

Als permanente brachytherapie wordt gebruikt, worden lage dosis radioactieve bronnen (zaadjes) achtergelaten in het lichaam. De stralingsniveaus zijn erg laag en nemen geleidelijk af. Bovendien heeft de bestraling alleen invloed op weefsels binnen een paar millimeter van de radioactieve bronnen (dat wil zeggen de tumor die wordt behandeld). Uit voorzorg kunnen sommige mensen die permanente brachytherapie ontvangen worden geadviseerd om geen kleine kinderen vast te houden of te dicht bij zwangere vrouwen te komen voor een korte periode na de behandeling. Stralingsoncologen of verpleegkundigen kunnen specifieke instructies aan patiënten geven en adviseren hoelang ze voorzichtig moeten zijn.

Teneinde de brachytherapie-procedure nauwkeurig te plannen, wordt een grondig klinisch onderzoek uitgevoerd om de kenmerken van de tumor te begrijpen. Daarnaast kan een scala aan beeldvormende modaliteiten worden gebruikt om de vorm en grootte van de tumor en de relatie van de tumor met de omringende weefsels en organen in kaart te brengen. Het gaat hier om röntgenradiografie, echografie, computed axial tomography (CT of CAT)-scans en magnetischeresonantiebeeldvorming (MRI). De gegevens van veel van deze bronnen kunnen worden gebruikt om een 3D-beeld van de tumor en de omliggende weefsels te maken. 

Met deze informatie kan een plan voor de optimale verdeling van de stralingsbronnen worden ontwikkeld. Dit houdt onder andere in hoe de brondragers (applicatoren), die worden gebruikt om de straling te leveren aan het te behandelen gebied, zouden moeten worden geplaatst en gepositioneerd. Applicatoren zijn niet radioactief en zijn meestal naalden of kunststoffen katheters. De specifieke aard van de applicator die wordt gebruikt is afhankelijk van het type kanker dat wordt behandeld en de kenmerken van de betreffende tumor. 

Deze eerste stappen helpen om 'koude plekken’ (te weinig bestraling) en 'hot spots' (te veel bestraling) te vermijden tijdens de behandeling, omdat deze kunnen leiden tot respectievelijk het mislukken van de behandeling en tot bijwerkingen. 

Voordat de radioactieve bronnen kunnen worden geleverd aan het tumorgebied moeten de applicatoren worden geplaatst en correct gepositioneerd in lijn met de planning.

Beeldvormende technieken, zoals röntgenstraling, fluoroscopie en echografie, worden doorgaans gebruikt voor de plaatsing van de applicatoren op hun juiste posities en voor de verdere verfijning van het behandelplan. CAT-scans en MRI kunnen ook worden gebruikt. Zodra de applicatoren zijn ingebracht, worden zij op hun plaats gehouden - tegen de huid aan - met behulp van hechtingen of tape om te voorkomen dat zij gaan bewegen. Zodra de applicatoren in de juiste positie zijn, kan verdere beeldvorming worden uitgevoerd, die als leidraad gebruikt kan worden voor de gedetailleerde planning van de behandeling. 

De beelden van de patiënt met de applicatoren in situ worden ingevoerd in speciale software voor de behandelingsplanning. De patiënt wordt naar een speciale, afgeschermde ruimte voor de behandeling gebracht. De software maakt het mogelijk meerdere 2D-beelden van het te behandelen gebied te vertalen in een 'virtuele patiënt' in 3D, waarin de positie van de applicatoren kan worden gedefinieerd. De ruimtelijke verhoudingen tussen de applicatoren, het te behandelen gebied en de omringende gezonde weefsels binnen deze 'virtuele patiënt' zijn een kopie van de verhoudingen in de werkelijke patiënt.

Om de optimale ruimtelijke en tijdelijke verdeling van de stralingsbronnen binnen de applicatoren in de geïmplanteerde weefsels of holtes te identificeren, maakt de behandelplannings-software het mogelijk dat virtuele stralingsbronnen in de virtuele patiënt worden geplaatst. De software toont een grafische weergave van de verdeling van de bestraling. Dit dient als een gids voor het brachytherapieteam om de verdeling van de bronnen te verfijnen en een behandelplan te ontwikkelen dat optimaal is afgestemd op de anatomie van elke patiënt vóór de daadwerkelijke levering van de bestraling. Deze aanpak wordt ook wel 'dosis-tekenen’ genoemd.

De stralingsbronnen die gebruikt worden voor brachytherapie zijn altijd ingesloten in een niet-radioactieve capsule. De bronnen kunnen handmatig worden geleverd, maar dit gebeurt meestal door middel van een techniek die bekendstaat als 'afterloading'. Handmatige levering van brachytherapie is beperkt tot een paar LDR-toepassingen, vanwege het risico van blootstelling aan straling voor klinisch personeel. Afterloading omvat echter de nauwkeurige positionering van niet-radioactieve applicatoren in het te behandelen gebied, welke vervolgens worden geladen met de stralingsbronnen. Bij handmatige afterloading wordt de bron in de applicator geplaatst door het behandelend personeel.

Op afstand bestuurbare afterloadingsystemen beschermen het behandelteam tegen ioniserende straling door het veiligstellen van de stralingsbron in een afgeschermde kluis. Zodra de applicatoren correct zijn geplaatst in de patiënt, worden ze aangesloten op een 'afterloader'-machine (met daarin de radioactieve bronnen) door middel van een serie aaneengesloten geleidingsbuizen. Het behandelplan wordt verstuurd naar de afterloader, die vervolgens de levering van de bronnen langs de geleidingsbuizen in de vooraf gespecificeerde posities binnen de applicator controleert. Dit proces wordt alleen in werking gezet als al het personeel vertrokken is uit de behandelkamer. De bronnen blijven op hun plaats gedurende een vooraf vastgestelde tijd, waarbij wederom het behandelplan wordt gevolgd. Daarna worden zij teruggezonden langs de buizen naar de afterloader. Na aflevering van de radioactieve bronnen worden de applicatoren zorgvuldig uit het lichaam verwijderd. Patiënten herstellen doorgaans snel van de brachytherapie-procedure, waardoor het vaak poliklinisch kan worden uitgevoerd.

Vaak gebruikte stralingsbronnen (radionucliden) voor brachytherapie zijn:

Elektronische brachytherapie betekent de plaatsing van een kleine buis met laag energetische stralingsbronnen in een pre-applicator die gepositioneerd is binnen de lichaams- of tumorholten om snel een hoge doses naar het te behandelen gebied te krijgen, met behoud van een lage dosis naar verderaf gelegen gezonde weefsels.




</doc>
<doc id="429647" url="https://nl.wikipedia.org/wiki?curid=429647" title="Epicondylitis medialis">
Epicondylitis medialis

De golferselleboog of epicondylitis medialis is een ontsteking van de aanhechting van de pezen aan het uiteinde van de binnenzijde van het opperarmbeen. Andere benamingen zijn Forehand-tenniselleboog, honkbalelleboog en kofferelleboog. De vergelijkbare ontsteking aan de buitenzijde is bekend als "epicondylitis lateralis" of backhand-tenniselleboog.


</doc>
<doc id="430304" url="https://nl.wikipedia.org/wiki?curid=430304" title="Kaasmolaar">
Kaasmolaar

Een kaasmolaar, met wetenschappelijke term gehypomineraliseerde eerste molaar genoemd (en: "hypomineralised first molar"), is een afwijking van het tandglazuur. Dit komt vooral voor op de eerste definitieve molaar.

Kaasmolaren kunnen herkend worden doordat deze tanden er mat-opaak, wit-gelig uitzien. Deze defecten kunnen voorkomen in vlekken of over de hele tand. Zulke plaatsen zijn zeer poreus (vandaar de naam kaasmolaren) en uiterst gevoelig voor gaatjes. Dit uitzicht en deze cariësgevoeligheid komt door een fout in samenstelling van het glazuur van de tand. Volgens studies komen kaasmolaren voor bij 10-20 % van de kinderen. Nederlands onderzoek wees uit dat in de helft van de gevallen ook de centrale snijtanden aangetast zijn. 

De oorzaken zijn niet exact bekend, maar er zijn wel enkele hypothesen:
Uit Nederlands onderzoek (alweer) blijkt dat voorkomen van meerdere ziekten tijdens het eerste levensjaar een terugkerende constante is: longontsteking, hoge koorts, middenoorontsteking.

Behandelingen hangen af van de ernst van de laesie

Nederlands Tijdschrift Voor Tandheelkunde


</doc>
<doc id="430352" url="https://nl.wikipedia.org/wiki?curid=430352" title="Johan Bastiaan van Heutsz">
Johan Bastiaan van Heutsz

Johan Bastiaan van Heutsz (1 oktober 1882 - Planegg, 25 april 1945), ook bekend als "J.B. van Heutsz jr.", was arts en tropengeneeskundige. Op latere leeftijd werd hij nationaalsocialist en als oorlogsarts bevorderd tot SS-Obersturmbannführer (luitenant-kolonel).

Van Heutsz was een zoon van Joannes Benedictus van Heutsz, gouverneur-generaal van Nederlands-Indië, en diens echtgenote Maria Henriette van der Zwaan. Hij werd arts en tropengeneesheer en publiceerde als "J.B. van Heutsz jr." geopolitieke beschouwingen.

In 1943 schreef hij als lid van de Nederlandsche SS aan de pro-Duitse burgemeester van Amsterdam Edward Voûte dat wat hem betreft het in 1935 opgerichte Generaal Van Heutsz-monument te Amsterdam-Zuid mocht worden vervangen.

In zijn boek "Wiking door Rusland" (1942) geeft hij een beschrijving over zijn oorlogservaring in de bezette gebieden van de Sovjet-Unie als 59-jarige waarnemer. Hij meldde zich aan bij de Waffen-SS en ging op eenenzestigjarige leeftijd (eind 1943) nog steeds als arts mee met de opmars door Zuid-Rusland. Doordat hij ervaring had als arts in de tropen werd hij onder meer ingezet bij de genezing van malaria, die de militairen in dit gebied op konden lopen. 

Van Heutsz werd bevorderd tot SS-Obersturmbannführer en kreeg in mei 1944 het IJzeren Kruis (1e klas) opgespeld, vermoedelijk wegens betoonde moed bij het uitbreken van zijn 5. SS-Panzer-Division Wiking uit de Sovjet-omsingeling ("Kessel") te Tsjerkasy (Oekraïne). Ondanks zijn hoge leeftijd bleef Van Heutsz het werk aan het Oostfront en daarna in Beieren (Alpenfestung) doen. 

Van Heutsz kwam op 25 april 1945 om in het Zuid-Duitse Planegg in de buurt van München. Hij ligt op het Waldfriedhof in München begraven.





</doc>
<doc id="430390" url="https://nl.wikipedia.org/wiki?curid=430390" title="Clavulaanzuur">
Clavulaanzuur

Clavulaanzuur is een geneesmiddel dat het β-lactamase inactiveert. β-lactamase wordt geproduceerd door bepaalde bacteriën. Het zorgt er dus voor dat penicillinen die tegen zulke bacteriën normaal niet meer effectief zijn, toch hun werk kunnen doen. Daarom wordt het product vaak gelijktijdig toegediend met de antibiotica amoxicilline en ticarcilline.

Het product is afgeleid van het micro-organisme "Streptomyces clavilugerus", waarvan het de naam ontleent. Het wordt biochemisch voortgebracht op basis van het aminozuur arginine. Op zichzelf heeft clavulaanzuur geen antimicrobiële werking, hoewel de chemische structuur een β-lactamring bevat, net als penicilline. Door die β-lactamring is het product echter een competitieve inhibitor van het β-lactamase. Waar anders penicilline aan het door de bacterie geproduceerde β-lactamase bindt, doet het clavulaanzuur dit nu. Clavulaanzuur is effectief bij onder andere "Staphylococcus aureus", "Moraxella catarrhalis" en "Haemophilus influenzae".

Het wordt alleen gebruikt in combinaties.

Er zijn echter bacteriën die ook resistent zijn tegen deze combinaties.



</doc>
<doc id="430397" url="https://nl.wikipedia.org/wiki?curid=430397" title="Tonsillitis">
Tonsillitis

Tonsillitis is een ontsteking van de keelamandelen (tonsillen). 

Tonsillitis wordt meestal veroorzaakt door een virus, maar ook streptokokken kunnen de veroorzakers zijn. 

Bij tonsillitis zijn de keelamandelen opgezwollen en rood, waarbij soms witte stippen en pus zichtbaar worden. De patiënt ervaart keelpijn. Ook de lymfeklieren in de hals kunnen pijnlijk en opgezwollen zijn.

Behandeling van tonsillitis bestaat, omdat de aandoening meestal veroorzaakt wordt door een virus, voornamelijk uit een afwachtend beleid. Bij een bacteriële infectie is de behandeling het oraal toedienen van penicilline gedurende een week. In geval van zich telkens herhalende tonsillitis kunnen de amandelen operatief verwijderd worden (tonsillectomie).



</doc>
<doc id="430526" url="https://nl.wikipedia.org/wiki?curid=430526" title="Luchtwegmedicatie">
Luchtwegmedicatie

Er zijn twee soorten luchtwegmedicatie die bij ziekten van de luchtwegen zoals astma en COPD worden voorgeschreven: 

De meeste van deze medicijnen worden toegediend door inhalatie zodat het geneesmiddel direct op de plaats komt waar het zijn werk moet doen. Doordat het direct op de plaats van werking komt, kan een lagere dosering worden gebruikt. Hierdoor neemt de kans op bijwerkingen af. Verder heeft het geneesmiddel snel effect.

Dit artikel biedt geen overzicht van alle mogelijke luchtwegmedicaties, maar beschrijft de meest voorkomende.

De ontstekingsremmer is een geneesmiddel dat de chronische ontsteking bestrijdt die bij astma of COPD in de luchtwegen aanwezig is. Deze moet ervoor zorgen dat de ontsteking onder controle blijft. Deze medicijnen worden ook wel luchtwegbeschermers genoemd.

Enkele veel voorkomende ontstekingsremmers worden hieronder beschreven 

Dit is verreweg de meest gebruikte ontstekingsremmer bij astma/COPD.
Bijvoorbeeld: Budesonide, Beclometason, QVAR, Fluticason, Ciclesonide.

Afhankelijk van het medicijn ontstaat het optimale effect na 2-4-6 weken of enkele maanden. 
Deze medicijnen zorgen voor het verminderen ontsteking en zwelling in de longen.

Mogelijke bijwerkingen zijn onder meer lichte keelirritatie, hoesten, heesheid. Het risico van ongewenste effecten van inhalatiecorticosteroïden is gering, en alleszins kleiner dan het bewezen positief effect.

Bijvoorbeeld: cromoglicinezuur en nedocromil

Deze medicijnen zijn bij astma minder effectief gebleken dan inhalatiecorticosteroiden en zijn daarom verwijderd uit het behandelplan voor astma bij volwassenen (in de standaard van het Nederlandse huisartsen genootschap). Deze medicijnen werden vooral gebruikt bij behandeling van luchtwegklachten veroorzaakt door allergieën en inspanning. Het kan 4-6 weken duren voor de maximale werking wordt waargenomen. 

Mogelijke bijwerkingen zijn onder meer een onprettige smaak, hoesten en licht piepende ademhaling. 

Bijvoorbeeld: Montelukast.
Deze medicijnen bestrijden/voorkomen ontsteking door stoffen die daar een rol in spelen (leukotriënen genaamd) te blokkeren.

Uitzondering: tablet in plaats van inhalatie (deze wordt gegeven als luchtwegverwijder en beschermer onvoldoende helpen).

Mogelijke bijwerkingen zijn onder meer hoofdpijn en een maag die van streek is.

Een luchtwegverwijder is een geneesmiddel om te zorgen dat de luchtwegen worden verwijd en dat mensen hierdoor weer vrij of vrijer kunnen ademhalen. 
Er zijn meerdere soorten luchtwegverwijders, afhankelijk van de duur van de werking en/of de oorzaak van de ademhalingsproblemen.

Beta-2-agonisten ontspannen de spieren in de luchtwegen. Hierdoor wordt het ademen gemakkelijker. Deze zijn weer onder te verdelen in kort- en langwerkende.


Deze worden gebruikt om acute of plotse klachten van kortademigheid te behandelen en om de klachten van inspanningsastma te voorkomen. Het medicijn werkt binnen 5 minuten, en de werking houdt ongeveer 4 tot 6 uur aan. 

Mogelijke bijwerkingen zijn onder meer, beven, hoofdpijn en versnelde hartslag (hartkloppingen).


Deze openen de luchtwegen en werken lang. Hoe snel dit medicijn werkt is afhankelijk van welke er gebruikt wordt: salmeterol duurt ong. 15 minuten voor het werkt, formoterol slechts 3 minuten. Mogelijke bijwerkingen zijn onder meer beven, hoofdpijn en versnelde hartslag.

Anticholinergische medicijnen zijn bijvoorbeeld: ipratropium bromide, tiotropium.
Ze verwijden de luchtwegen door spieren te ontspannen. Dit helpt om aanvallen te voorkomen. 
Deze worden gebruikt als mensen niet goed reageren op beta-2 agonisten of bij behandeling van zware astma-aanval als aanvullende luchtwegverwijding nodig is. Deze verwijden de luchtwegen na ongeveer 15 minuten en werken 4 tot 6 uur (een enkele werkt 24 uur).

Mogelijke bijwerkingen zijn onder meer een droge mond, hoesten en hoofdpijn.

Ook bestaat er tegenwoordig medicatie waarbij de ontstekingsremmende en luchtwegverwijdende geneesmiddelen via 1 inhalatie worden toegediend. Combinatie medicijnen voorkomen de ontsteking en openen de luchtwegen, bijvoorbeeld budesonide/formoterol en fluticason/salmeterol.
Bijwerkingen zijn onder andere lichte keelirritatie, hoesten, heesheid, versnelde hartslag en beverigheid. 



</doc>
<doc id="431168" url="https://nl.wikipedia.org/wiki?curid=431168" title="Carpaletunnelsyndroom">
Carpaletunnelsyndroom

Carpaletunnelsyndroom (CTS) is een aandoening in de pols waarbij de middelste zenuw (nervus medianus) bekneld is. De nervus medianus loopt vanuit de onderarm via een opening in de handwortelbeentjes naar de handpalm. Deze opening wordt de carpale tunnel genoemd, met als officiële naam de canalis carpi. Het carpaletunnelsyndroom treedt op wanneer het weefsel in en rondom de carpale tunnel gezwollen is. De klachten zijn vaak uiteenlopend van aard en vertonen veel overlapping met andere CANS-aandoeningen, waardoor een juiste diagnose op basis van de klachten moeilijk is. 

Met elektromyografie (EMG) van de betrokken spieren kan uitsluitsel worden gekregen of er al dan niet sprake is van carpaletunnelsyndroom. Als zeker is dat de zenuw bekneld is kan met operatief ingrijpen de druk op de zenuw weggenomen worden. CTS is een van de meest voorkomende neurologische aandoeningen in de bevolking en komt bij vrouwen (nog) vaker voor dan bij mannen.

Typerende verschijnselen:

Bij een typische presentatie van het beeld is de diagnose al nagenoeg zeker na onderzoek in de spreekkamer. Deze kan daarna bevestigd worden door een (kort) spierzenuwonderzoek (EMG), dat wordt uitgevoerd door een neuroloog, klinisch neurofysioloog of een laborant klinische neurofysiologie. Bloedonderzoek, röntgenfoto's en scans hebben geen plaats bij de diagnostiek van een CTS.

Er zijn ook een aantal verschillende lichamelijke onderzoeken die CTS indiceren:
De behandeling is afhankelijk van de ernst, de duur, arbeidsomstandigheden en de voorkeur van de patiënt. Bij langdurige en ernstige klachten is een operatie de beste keus, de zogeheten carpaletunnelrelease ingreep. Dit is een goede en definitieve behandeling waarmee 90% van de patiënten geneest. De operatie wordt meestal poliklinisch uitgevoerd door een orthopedisch chirurg, een neurochirurg of een plastisch chirurg. Er zijn onvoldoende aanwijzingen dat conservatieve therapie zoals fysiotherapie, advies en uitleg, injecties met corticosteroïden, nachtelijk spalken of ergonomische aanpassingen op lange termijn effectief zijn.


</doc>
<doc id="431266" url="https://nl.wikipedia.org/wiki?curid=431266" title="Tonsillectomie">
Tonsillectomie

Tonsillectomie of amandelen knippen is een operatie uitgevoerd door een kno-arts, waarbij de keelamandelen ("tonsillen") geheel of gedeeltelijk worden verwijderd (tonsillotomie). 

De ingreep wordt altijd onder kortdurende algehele anesthesie uitgevoerd. De ingreep kan geïntubeerd en niet-geïntubeerd volgens de Sludertechniek plaatsvinden. Tijdens een tonsillectomie wordt soms het adenoïd tegelijkertijd verwijderd (adenotomie). Deze gecombineerde ingreep wordt adenotonsillectomie genoemd en wordt met name bij kinderen uitgevoerd. 

Tonsillectomie wordt onder meer overwogen in geval van herhaalde acute tonsillitis, chronische tonsillitis, slaapapneu, eetproblemen ten gevolge van vergrote tonsillen en klachten van tonsilstenen. Bij kinderen is bewezen slaapapneu een harde indicatie voor een tonsillectomie. 

In de jaren 1950-1970 werd deze ingreep vaker toegepast dan tegenwoordig. Motief daarvoor was onder meer het voortkomen van een infectie van de amandelen met de ß-hemolytische streptokok. Tegenwoordig is bekend dat de amandelen een belangrijke bijdrage leveren aan de algehele weerstand, waardoor bij het eventueel verwijderen ervan grote terughoudendheid moet worden betracht. 



</doc>
<doc id="431295" url="https://nl.wikipedia.org/wiki?curid=431295" title="Joseph Murray (chirurg)">
Joseph Murray (chirurg)

Joseph Edward Murray (Milford (Massachusetts), 1 april 1919 – Boston, 26 november 2012) was een Amerikaans chirurg die de eerste succesvolle niertransplantatie bij een volwassen man uitvoerde in december 1954. Hij won de Nobelprijs voor de Fysiologie of Geneeskunde in 1990 voor zijn werk op het gebied van orgaantransplantatie, met name het onderzoek naar het onderdrukken van afstotingsreacties met immunosuppresieve medicatie.

Murray werd geboren in Milford als zoon van William Andrew Murray, advocaat en rechter, en Mary DePasquele Murray, onderwijzeres. Hij was van Ierse en Italiaanse afkomst. Op de Milford High School excelleerde hij in football, ijshockey en basketbal alsmede in de wetenschap. Aan de College of the Holy Cross studeerde hij filosofie en Engels en behaalde in 1940 een graad in humanisme. Later bezocht Murray de Harvard Medical School. Na zijn afstuderen in 1943 met een medische graad begon hij aan een internschap aan het Peter Bright Brigham Hospital, een bij Harvard aangesloten ziekenhuis. Gedurende die periode werd hij "inducted" bij de geneeskundige troepen van het Amerikaanse leger.

Op de plastische chirurgieafdeling van het Valley Forge General Hospital in Pennsylvania kwam hij in contact met soldaten met ernstige brandwonden die met huidtransplantaties werden behandeld. Een van de belangrijkste problemen waar de plastisch chirurg destijds met te maken kreeg was afstoting van de donorhuid door het immuunsysteem, tenzij deze huid afkomstig was van een identieke tweeling. De hier opgedane ervaringen zouden hem later op het spoor zetten van de orgaan- en celtransplantatie. Na de oorlog keerde hij als geneesheer terug in Brigham.

Op 23 december 1954 voerde Murray ’s werelds eerste succesvolle niertransplantatie uit tussen de eeneiige Herrick-tweeling aan het Peter Brent Brigham Hospital (later het Brigham and Woman's Hospital). In een operatie die vijf-en-een-halfuur duurde, transplanteerde Murray een gezonde nier gedoneerd door Ronald Herrick in het lichaam van zijn tweelingbroer Richard, die stervende was aan chronisch nefritis, een nierziekte. Na de operatie leefde Richard nog acht jaar.

Organen pas konden pas met succes worden getransplanteerd naar niet-verwante personen na de komst van immunosuppresieve medicijnen, waardoor het immuunsysteem van de ontvanger het vreemde orgaan niet afstootte. In 1959 voerde Murray ’s werelds eerste succesvolle allotransplantatie (transplantatie tussen niet-tweelingen) uit en in 1962 de eerste transplantatie van een nier uit een overleden persoon.

In de daarop volgende jaren groeide Murray uit tot een internationaal leider in de studie naar transplantaties, het gebruik van immuun onderdrukkende medicijnen en de studie naar het mechanisme van afstoting.

Na zijn pensionering als arts aan Brigham was hij van 1970 tot 1986 emeritus hoogleraar chirurgie aan de Harvard Medical School. Hij overleed op 93-jarige leeftijd in het Brigham and Woman's Hospital, hetzelfde ziekenhuis waar hij zijn succesvolle niertransplantatie had uitgevoerd. Hij was gehuwd met Virginia Link, met wie hij drie zonen (Richard, J. Link en Thomas) en drie dochters (Virginia, Margaret en Katherine) kreeg.


</doc>
<doc id="431482" url="https://nl.wikipedia.org/wiki?curid=431482" title="Syndroom van Lesch-Nyhan">
Syndroom van Lesch-Nyhan

Het syndroom van Lesch-Nyhan ("ICD-10" E79.1) is een zeldzame stofwisselingsziekte.

Deze ziekte wordt veroorzaakt door een defect gen en erft recessief over via het X-chromosoom. Om die reden kunnen alleen jongens de ziekte krijgen, terwijl meisjes slechts drager zijn. Dit komt doordat meisjes een X van hun vader en moeder krijgen, waardoor zij één afwijkend en een 'gezond' X-chromosoom krijgen, het is namelijk onwaarschijnlijk dat jongens met de ziekte vader worden. Jongens krijgen in tegenstelling tot meisjes maar één X-chromosoom en één Y-chromosoom. Als zij van hun moeder het X-chromosoom erven met dit defect, zullen zij dus altijd de ziekte hebben.

Bij mensen met het syndroom van Lesch-Nyhan ontbreekt het enzym hypoxanthine-fosforibosyltransferase (HPRT). Dit enzym zorgt voor het hergebruik van purine, een organische stof verwant aan urinezuur. Een gebrek aan dit enzym veroorzaakt dus een overmatige hoeveelheid aan urinezuur. Als gevolg hiervan ontstaan urinesteentjes, urineweginfecties, jichtaanvallen en nierstenen.

Kinderen met het syndroom van Lesch-Nyhan lijken de eerste maanden na de geboorte (1-3 maanden) normaal. Pas na 3-4 maanden komen neurologische problemen aan het licht. Het beeld is veelal tragisch: kinderen hebben de voortdurende neiging zichzelf te verminken en lopen mentaal ver achter op leeftijdsgenoten. Overige symptomen van Lesch-Nyhan zijn spasticiteit, moeite met eten en drinken, agressief en impulsief gedrag en overgeven. Lesch-Nyhan is er in een zware en een mildere vorm. 

Bevestiging van de ziekte wordt verkregen door middel van enzymmeting of DNA-analyse, indien deze ziekte in de familie voorkomt. De pathogenese van de neurologische verschijnselen bij de ziekte van Lesch-Nyhan wordt niet goed begrepen. Uit PET-scans is gebleken dat kinderen met deze ziekte verlaagde dopa-decarboxylaseactiviteit in de hersenen hebben. Men denkt dat de neurologische verschijnselen het gevolg zijn van aantasting van de dopaminerge neurotransmissie en een verstoring van de balans tussen verschillende neurotransmitters. Tot op heden is er nog geen adequate behandeling voor deze ziekte. De urinezuurconcentratie kan wel verlaagd worden door middel van het geneesmiddel allopurinol, een remmer van xanthineoxidase, het enzym dat hypoxanthine en xanthine omzet in urinezuur. Dit medicijn vermindert veel van de gevolgen van de hyperurikemie. Het is nodig voor deze kinderen om structuur aan te brengen, omdat ze moeite hebben met veranderingen en nieuwe situaties. Ook is het heel belangrijk dat ze veel vocht krijgen. Dit is om de nieren goed te spoelen en te zorgen dat er zich geen kristallen gaan vormen.



</doc>
<doc id="431494" url="https://nl.wikipedia.org/wiki?curid=431494" title="Boterbier">
Boterbier

Boterbier is een populaire drank uit de Harry Potterboekenserie van de Britse schrijfster J.K. Rowling. Harry Potter en zijn vrienden en klasgenoten drinken het graag. Het lijkt op gewoon bier, en men wordt er heerlijk warm van vanbinnen.

Na bijvoorbeeld op een koude dag in het tovenaarsstadje Zweinsveld te hebben rondgelopen, zullen veel leerlingen van Zweinstein in het stadje te zien zijn die even in café De Drie Bezemstelen "een Boterbiertje" gaan bestellen.

Ook al bevat boterbier alcohol, het lijkt een gering promillage te zijn, omdat zeer jonge kinderen (Harry is dertien wanneer hij het voor het eerst drinkt) het mogen gebruiken. Uit de boeken wordt echter duidelijk dat het wel alcohol moet bevatten omdat Winky, de voormalige huis-elf van Bartolomeus Krenck Sr. en tegenwoordig werkzaam op Zweinstein, er erg dronken van wordt. Dat komt echter alleen doordat Boterbier een erg sterk effect heeft op huis-elfen.

Het echte boterbier vindt zijn oorsprong in Engeland onder de regeerperiode van Hendrik VIII in de tijd van de Tudors en werd gemaakt van bier, suiker, eigeel, nootmuskaat en boter.


</doc>
<doc id="431512" url="https://nl.wikipedia.org/wiki?curid=431512" title="Formoterol">
Formoterol

Formoterol behoort tot de groep geneesmiddelen die luchtwegverwijders worden genoemd.

Artsen schrijven het voor bij astma en chronisch obstructieve longziekten (COPD).

Formoterol voorkomt aanvallen van benauwdheid. De werking start binnen de drie minuten, en houdt ongeveer twaalf uur aan.

De meeste luchtwegverwijders werken kortdurend (ongeveer vier uur). Ze zijn bedoeld om een benauwdheidsaanval te stoppen. Omdat formoterol twaalf uur werkt, wordt het een "langwerkende luchtwegverwijder" genoemd en het wordt gebruikt om benauwdheidsaanvallen te voorkomen.


Voornamelijk met β-blokkers. Deze kunnen het effect van formoterol tegengaan. Ze worden gegeven bij


</doc>
<doc id="431522" url="https://nl.wikipedia.org/wiki?curid=431522" title="Salmeterol">
Salmeterol

Salmeterol behoort tot de groep geneesmiddelen die luchtwegverwijders worden genoemd.

Artsen schrijven het voor bij astma en chronisch obstructieve longziekten, COPD.

Salmeterol voorkomt aanvallen van benauwdheid. De werking start binnen de drie minuten, en houdt ongeveer twaalf uur aan.

De meeste luchtwegverwijders werken kortdurend, ongeveer vier uur. Ze zijn bedoeld om een benauwdheidsaanval te stoppen. Omdat salmeterol twaalf uur werkt, wordt het een "langwerkende luchtwegverwijder" genoemd en wordt het gebruikt om benauwdheidsaanvallen te voorkomen.


Voornamelijk met β-blokkers, deze kunnen het effect van salmeterol tegengaan. Ze worden gegeven bij


</doc>
<doc id="431594" url="https://nl.wikipedia.org/wiki?curid=431594" title="Moringa">
Moringa

Moringa is de botanische naam van een genus, dat een dozijn soorten bomen telt: deze komen voor in de tropen en subtropen van Afrika, alsook aangrenzend Europa en tot ver in Azië. Het geslacht vormt in zijn eentje de familie "Moringaceae".

"Moringa oleifera" is een soort die van enig economisch belang is, met medicinale toepassingen.




</doc>
<doc id="431819" url="https://nl.wikipedia.org/wiki?curid=431819" title="Melanine">
Melanine

Melanine is een organisch pigment in de huid dat uit het aminozuur tyrosine wordt gevormd door melanocyten in een proces genaamd "melanogenese". Melanocyten zijn cellen die in de kiemlaag van de huid liggen en worden aangemaakt in de basale laag van de opperhuid. Ze produceren deze stof in organellen (melanosomen) onder invloed van uv-straling en enkele stoffen zoals het melanocyt-stimulerend hormoon, een hormoon dat aangemaakt wordt door de adenohypofyse bij zwangere vrouwen, tijdens de embryonale periode, bij heel jonge kinderen en bij bepaalde aandoeningen zoals "melasma". De melanocyten geven de melanosomen gevuld met melanine via zijn dendrieten af aan omliggende keratinocyten door middel van een nog onbekende manier.

Nadat de melanine door de keratinocyten is opgenomen wordt het naar de bovenkant van de kern getransporteerd, waar het het genetisch materiaal (gedeeltelijk) beschermt tegen uv-straling. Dit voorkomt mutaties en eventueel kanker. Toch is een passende hoeveelheid uv-licht van groot belang voor de mens omdat in de huid, dankzij uv-straling, vitamine D wordt aangemaakt. 

Melaninepigmenten zijn complexe structuren waaraan allerlei antioxidanten verbonden kunnen zitten, zoals bètacaroteen en co-enzym Q10. Er worden minstens drie verschillende typen gevormd: de geelbruine eumelaninen, de meer roodachtige feomelaninen waarin ook zwavelbevattende stoffen gecomplexeerd zitten, en de glansrijke rode trichochromen die ook zwavel bevatten. 

Het aminozuur tyrosine wordt door het lichaam voor veel meer dan alleen melaninesynthese gebruikt en kan aldus gemakkelijk tekortschieten in de melaninevorming.

Melanine is samen met slijm het voornaamste ingrediënt in inktvisseninkt.

Melanine moet niet verward worden met melamine, een organische base en bestanddeel van kunstharsen. Verwar het ook niet met melatonine, een hormoon dat bij mensen in de epifyse (pijnappelklier) geproduceerd wordt en onder andere invloed heeft op het slaapritme.



</doc>
<doc id="431845" url="https://nl.wikipedia.org/wiki?curid=431845" title="Penisbot">
Penisbot

Het penisbot of penisbeen (baculum, os penis) is een bot dat wordt aangetroffen in de penis van veel zoogdiersoorten, waaronder een groot deel van de roofdieren en knaagdieren en enkele soorten primaten. Bij andere zoogdieren, waaronder buideldieren, hyena's, haasachtigen en de mens, ontbreekt het penisbot.

Sommige diersoorten, bijvoorbeeld verschillende soorten galago's, zijn enkel goed van elkaar te onderscheiden door de vorm van het penisbot. De walrus heeft het langste penisbot, met een lengte van rond de zestig centimeter.



</doc>
<doc id="432836" url="https://nl.wikipedia.org/wiki?curid=432836" title="Jaloezie (gevoel)">
Jaloezie (gevoel)

Jaloezie of ijverzucht (ook: jaloersheid of nijd) is een gemoedstoestand of emotie waarbij men datgene wenst te krijgen wat een ander reeds heeft gekregen, of wenst dat de ander
datgene niet had. Dit kan zowel om materie, eigenschappen als om relaties gaan. Het gevoel is gerelateerd aan "afgunst" maar is niet synoniem daaraan (zie onder). Minnenijd is jaloezie uit liefde.

Iemand anders heeft iets dat de jaloerse persoon belangrijk vindt om te hebben. Als de ander gezien wordt als gelijkwaardig zal de jaloezie erger zijn, omdat de jaloerse persoon aanneemt dat hij of zij de gewilde zaak net zo goed zelf had kunnen hebben.

Bertrand Russell zei dat jaloezie een van de machtigste oorzaken van verdriet is. Het is een universeel en ongelukkig aspect van de mensheid, want niet alleen is de jaloerse persoon ongelukkig door deze emotie, hij of zij wenst ook een ander ongeluk toe. Russell geloofde ook dat jaloezie de drijvende kracht achter de beweging naar democratie is, en doorstaan moet worden om een rechtvaardiger sociaal systeem te creëren. Andere filosofen zoals Aristoteles, Thomas van Aquino, Roger Bacon en Jean-Jacques Rousseau hebben er ook over geschreven. Bacon vergelijkt jaloezie in zijn essay 'Envy' met hekserij, en Michel de Montaigne behandelt jaloezie in zijn "Essais" als een 'verwoestende kracht in het leven van een vrouw.'

Jaloezie is vaak ook gerelateerd aan leedvermaak, plezier in het ongeluk van anderen.

Bij een acute aanval van jaloezie ervaart men veel lichamelijke symptomen. Spierspanning, rillingen en duizeligheid kunnen uren aanhouden en verdwijnen dan langzaam weer. Er zijn ook gevallen bekend waarbij iemand een moord pleegt vanwege jaloezie. Dit kan ook zo zijn bij een passionele moord.

Jaloezie is nauw verwant aan afgunst en de woorden worden vaak als synoniemen beschouwd. Er zijn echter enkele verschillen.

Door afgunst kan het zelfs voorkomen dat men het eigendom van een ander vernielt. De afgunstige heeft daardoor de voldoening dat de ander niet meer heeft dan hijzelf, maar zelf wordt hij er niet beter van. Een tragisch voorbeeld daarvan is het geval van de gescheiden vader die zijn kinderen doodt omdat hij niet kan accepteren dat ze aan de moeder zijn toegewezen.

Aristoteles definieerde in "Retorica" jaloezie als pijn veroorzaakt door het geluk van anderen Een andere definitie kwam van Kant, hij zag jaloezie als “een onwil ons eigen welbevinden overschaduwd te zien worden door het welbevinden van anderen, omdat de standaard die we gebruiken om ons welbevinden aan af te meten niet intrinsiek is aan ons eigen gevoel, maar aan hoe het vergelijkt met wat we zien van anderen” (Uit Die Metaphysik der Sitten, 1797).

Jaloezie wordt geassocieerd met de kleur groen, zoals in de uitdrukking groen zien van jaloezie. Jaloezie wordt ook gezien als een monster met groene ogen. Dat is gebaseerd op Shakespeares Othello.
Jaloezie is een van de heftigste menselijke emoties en staat bekend om de hoeveelheid controle die de emotie op het gedrag van mensen kan uitoefenen. Intense jaloezie wordt meestal gevolgd door boosheid, die dan omgezet wordt naar agressie. Het meest voorkomende voorbeeld hiervan zijn verhalen waarin een geheime liefde ontdekt wordt, wat leidt tot verdriet, jaloezie, boosheid en uiteindelijk agressie.

In het christendom is jaloezie één van de zeven hoofdzonden, namelijk Invidia. Het boek Exodus zegt in de tien geboden: ""Zet uw zinnen niet op het huis van een ander, en evenmin op zijn vrouw, op zijn slaaf, zijn slavin, zijn rund of zijn ezel, of wat hem ook maar toebehoort"".

In het boeddhisme is de derde van de vier verheven geestestoestanden Mudita: de altruïstische vreugde in de daden en acties van anderen. Dit wordt gezien als de tegenhanger van jaloezie.


</doc>
<doc id="432925" url="https://nl.wikipedia.org/wiki?curid=432925" title="Ellepijp">
Ellepijp

De ellepijp of ulna is in het menselijk lichaam het bot dat zich in de onderarm aan de zijde van de pink bevindt. Het andere bot in de onderarm is het spaakbeen.

Het vormt in hoofdzaak een gewricht met het opperarmbeen (humerus). De ellepijp is voorzien van een haakvormig uitsteeksel dat om de trochlea van het opperarmbeen draait. De harde botstructuur aan de achterzijde van de elleboog is onderdeel van deze haakvorm en wordt het olecranon genoemd.

Aan de distale zijde bevindt zich de processus styloides ulnae.

Van de lengte van de ellepijp is een lengtemaat afgeleid: de el.


</doc>
<doc id="433084" url="https://nl.wikipedia.org/wiki?curid=433084" title="Karl Abraham">
Karl Abraham

Karl Abraham (3 mei 1877, Bremen – 25 december 1925, Berlijn) was een Duitse psychiater en psychoanalyticus. Vooral op dit laatste terrein is hij invloedrijk geweest.

Abraham onderscheidde zich tijdens zijn studietijd als buitengewoon goede student en dankte hieraan een aanstelling als assistent van Eugen Bleuler aan het Zürichse psychiatrische instituut Burghölzli. Hier maakte hij kennis met zijn collega Carl Jung, in die tijd een fervent Freudiaan, die hem inwijdde in de theorieën van de freudiaanse psychoanalyse. Abraham maakte later kennis met Freud en werd een van zijn trouwste aanhangers en tevens een persoonlijke vriend. Lange tijd voerde de twee correspondentie over verdere uitwerking van de theorieën. Abraham was actief in de internationale psychoanalytische associatie.

Toen Jung in de loop der jaren afstand van de freudiaanse theorie begon te nemen en zijn eigen analytische psychologie begon te ontwikkelen, was het vaak Abraham die Freud hiervan op de hoogte hield. Later zou een fel conflict tussen Freud en Jung ontstaan.
Na zijn tijd in Burghölzli vestigde Abraham zich als zelfstandig zenuwarts in Berlijn. Hier was hij een van de stichters van het Berlijnse instituut voor psychoanalyse. Veel psychoanalytici van de tweede generatie volgden bij Abraham hun opleiding.

Abraham stierf in 1925 aan longkanker. In de volgende jaren werd vrijwel al zijn werk tenietgedaan door het nazisme. Zijn instituut werd omgevormd tot het "Göring-Institut" onder leiding van Matthias Göring, een neef van Hermann Göring.


</doc>
<doc id="433517" url="https://nl.wikipedia.org/wiki?curid=433517" title="Atraja">
Atraja

Atraja was een Indiase arts wiens school in Taxila stond.

Zijn leer en opvattingen werden later in het eerste Indiase geneeskundige boek, de "Tsaraka samhita", overgenomen. Dit boek werd samengesteld door de Oud-Indiase arts Tsjaraka. Hij was omstreeks 100 n.Chr. hofarts van koning Kanishka. Een andere beroemde medische school stond in Benares onder leiding van Susruta. Met de Susruta-bundel liet hij het tweede leerboek de Oud-Indiase geneeskunde uit de periode 800-400 v.Chr. achter.


</doc>
<doc id="434056" url="https://nl.wikipedia.org/wiki?curid=434056" title="Poppers">
Poppers

Poppers is de populaire benaming voor een aantal vloeibare, vluchtige en kort werkzame drugs. Het gaat om nitrietverbindingen (alkylnitriet) die over het algemeen in kleine glazen flesjes worden verkocht. In Nederland zijn poppers sinds 1 september 2003 verboden, maar nog steeds her en der ""onder de toonbank"" verkrijgbaar (met name in seksshops), soms onder verhullende benamingen als "luchtverfrisser" of "leerreinigingsmiddel". De naam "poppers" is afgeleid van het Engels werkwoord "to pop" (knallen) en verwijst naar het geluid dat bij het openbreken van een ampul, waarin poppers vroeger verpakt werden, te horen is.

Poppers bestaan uit amylnitriet, butylnitriet, isobutylnitriet, isopropylnitriet, ethylnitriet, methylnitriet, cyclohexylnitriet of mengels daarvan. De drug heeft een sterk vaatverwijdende werking (vasodilatatie). Poppers hebben een scherpe, chemische geur die aan chloor doet denken. Poppers worden veel gebruikt als partydrug en als lustverhogend middel.

Amylnitriet werd oorspronkelijk als medicijn tegen angina pectoris gebruikt, maar vanwege de korte werking al snel aan de kant geschoven. Vanwege de acute en kort durende roes die poppers veroorzaken worden ze als drug gebruikt. Daarnaast wordt de stoffen een lustverhogende en pijnstillende werking toegeschreven.

De damp van de vloeistof wordt rechtstreeks uit het flesje geïnhaleerd. De fysieke werking, die bestaat uit de intensivering van indrukken, treedt op na 5 tot 15 seconden en duurt, afhankelijk van de geïnhaleerde hoeveelheid, ongeveer één tot vijf minuten. De werking van het middel is gebaseerd op een sterke verwijding van de bloedvaten in de hersenen.

Poppers veroorzaken een verhoogde hartslag en een monomane roes die de seksuele beleving versterkt. Omdat het middel de bloeddruk verlaagt kan het echter ook een negatieve uitwerking op de erectie hebben. Doordat het de bloedvaten verwijdt, kunnen tijdelijk ook andere stoffen, zoals drugs, gemakkelijker door de hersen-bloed-barrière dringen en een heviger roes veroorzaken. Alkylnitrieten doen glad spierweefsel, waaruit onder andere kringspieren bestaan, ontspannen. Om deze reden zijn poppers onder andere populair onder mensen die anale seks beoefenen, omdat het anale penetratie vergemakkelijkt.

Poppers zijn bij kamertemperatuur zeer vluchtig en hydrofiel. Soms bevindt zich in een poppersflesje een balletje, dat zowel bedoeld is om de vloeistof te mengen als eventueel binnengedrongen water te absorberen. De vloeistof is zeer licht ontvlambaar.

Gebruik van poppers kan leiden tot huiduitslag, duizeligheid, hoofdpijn, misselijkheid en braken. Het doorslikken of in de neus inbrengen van de vloeistof kan tot ernstige irritatie en vergiftiging leiden, daarnaast bestaat het risico op hersenbeschadiging. Vanwege de irriterende werking kunnen poppers de slijmvliezen ernstig aantasten.

Een overdosis kan tot hypotensie, shock, methemoglobinemie, bloedarmoede en coma leiden. Bij overdosering na ingestie kan methemoglobinemie tot coma leiden en zonder medisch ingrijpen tot de dood.

Gebruik in combinatie met erectiestimulerende middelen als viagra kan (daar deze eveneens een vaatverwijdende werking hebben) een acute en levensbedreigende daling van de bloeddruk veroorzaken.

Gebruik in combinatie met Temazepam (behoort tot de benzodiazepinen, in dit geval een slaapmiddel) kan ernstige benauwdheid veroorzaken, vooral als de gebruiker al astmatische klachten heeft. Opname in het ziekenhuis (in verband met zuurstofgebrek) kan het gevolg zijn.

Veelvuldig gebruik kan een psychische afhankelijkheid doen ontstaan. Andere langetermijneffecten zijn niet goed gedocumenteerd.


</doc>
<doc id="434247" url="https://nl.wikipedia.org/wiki?curid=434247" title="Prenatale diagnostiek">
Prenatale diagnostiek

Prenatale diagnostiek is het opsporen van aangeboren of erfelijke afwijkingen bij het ongeboren kind.

Dit onderzoek kan worden aangevraagd als er sprake is van een verhoogde kans op een erfelijke afwijking, die met prenatale diagnostiek aangetoond kan worden. De bekendste ziekte waarop wordt getest is het syndroom van Down. De downscreening of combinatietest valt eigenlijk niet onder prenatale diagnostiek maar is een risico-inschatting, waarbij de kans dat het ongeboren kind het syndroom van Down heeft ('mongooltje') wordt ingeschat. De achtergrond van deze test is dat vrouwen op hogere leeftijd een verhoogde kans hebben op het krijgen van een kind met aangeboren afwijkingen. Pas wanneer uit de test een verhoogde kans blijkt, wordt meer invasieve (dat wil zeggen waarbij een instrument ingebracht wordt) prenatale diagnostiek ingezet om de diagnose met zekerheid te bepalen.





Het bekendste onderzoek is de combinatietest. Deze kan worden uitgevoerd tussen de 11e en 14e week van de zwangerschap. Hierbij worden metingen verricht aan hormonen in het bloed van de moeder (PAPP-A en bHCG). Vroeger werd de tripeltest uitgevoerd. In deze test werd naast bHCG ook oestriol en alfa-foetoproteïne in het bloed van de moeder gemeten. Maar onderzoek heeft uitgewezen dat de combinatie van twee bloedtesten in combinatie met de nekplooimeting met name de kans op het syndroom van Down beter en in een vroeger stadium van de zwangerschap kan voorspellen. De bloedtesten worden uitgevoerd door geselecteerde klinisch-chemische laboratoria.

De bloedtesten worden gevolgd door een nekplooimeting, uitgevoerd door een gediplomeerde echografist. De nekplooimeting is de meting van de dikte van het laagje vocht dat zich bij elke foetus onder de huid in de nek bevindt. Bij kinderen met het syndroom van Down is er echter meer vocht onder de huid opgehoopt en dus een dikkere plooi zichtbaar op de echo. De uitslag van de nekplooimeting wordt gecombineerd met de uitslagen van de hormoonbepalingen en de leeftijd van de moeder. Aangezien de kans op een kind met het syndroom van Down boven het 36e levensjaar sterk toeneemt, wordt een individuele kans berekend op basis van alle gegevens. Is de kans verhoogd, dan kan eerst een bevestigingsecho worden uitgevoerd in een gespecialiseerd centrum, waarna vervolgens besproken wordt of de aanstaande ouders een vervolgtraject in willen gaan waarin meer invasieve diagnostiek wordt toegepast, zoals de vlokkentest en vruchtwaterpunctie. Op deze manier kan definitief worden bepaald of er sprake is van een aangeboren afwijking of niet.

De vlokkentest en de vruchtwaterpunctie bieden vrijwel 100% zekerheid over de opgespoorde aangeboren afwijkingen. Deze technieken zijn echter invasief, met een kans van ongeveer 0,3 tot 0,4% op een miskraam als gevolg van de gebruikte techniek. Dit staat gelijk aan 3 tot 4 miskramen per 1000 zwangerschappen. Een minder invasieve techniek is de echografie of echoscopie (waaronder de nekplooimeting) en de tripeltest. Deze technieken kunnen een verhoogd of verlaagd risico aangeven op bepaalde afwijkingen, maar geen zekerheid bieden. Risicobepalende diagnostiek wordt ook "screening" genoemd.

Prenatale diagnostiek in Nederland is er meestal op gericht na te gaan of er sprake is van het syndroom van Down na een afwijkende combinatietest of op structurele afwijkingen aan de foetus, zoals na een afwijkende echo bij 20 weken. Bij vervolgonderzoek is er ook kans dat andere chromosoomafwijkingen dan het syndroom van Down aan het licht komen. Prenatale diagnostiek naar minder vaak voorkomende erfelijke afwijkingen is niet altijd mogelijk en wordt alleen uitgevoerd bij speciale indicatie, zoals bij aanstaande ouders bij wie er een hoog genetisch risico op de afwijking bestaat, en als er een geschikte test voorhanden is.

Wanneer na prenatale diagnostiek ernstige aandoeningen worden vastgesteld, kunnen aanstaande ouders besluiten om de zwangerschap af te breken. Dit is voor de betreffende ouders een zeer ingrijpende gebeurtenis, die volgt op een emotioneel zware beslissing. Zij kampen hierna vaak met schuldgevoelens en er bestaat een kans dat zij (of hun omgeving) het recht op verdriet niet erkennen. Toch is, ondanks het feit dat de keuze door de ouders zelf genomen werd, het rouwproces vergelijkbaar met een rouwproces bij spontane doodgeboorte. Men verliest immers in de eerste plaats een kind dat meestal zeer gewenst was. Lotgenotencontact kan ouders helpen om erkenning en herkenning te geven aan dit verdriet. Om het rouwproces na zwangerschapsafbreking (bij prenatale diagnose) te ondersteunen, is zowel in Nederland als in Vlaanderen een contactgroep opgericht. In Nederland is dit de stichting Contactgroep Zwangerschapsbeëindiging (CZB), in Vlaanderen de Contactgroep Zwangerschapsafbreking na Prenataal Onderzoek (Cozapo).

Aanstaande ouders die zwangerschapsafbreking vanwege aangeboren afwijkingen afkeuren, maken zelden gebruik van prenatale diagnostiek. Er zijn echter ook ouders die de testuitslag gebruiken om zich beter voor te bereiden op de geboorte van hun gehandicapte kind. De aandoeningen waarop vandaag de dag onderzocht wordt, kunnen nog niet behandeld worden. De behandeling en operatie van het ongeboren kind staan op het moment nog in de kinderschoenen, maar wellicht zal dit in de toekomst mogelijkheid worden.

Prenatale diagnostiek stelt aanstaande ouders in staat te kiezen voor het afbreken van de zwangerschap, oftewel abortus, vanwege een aangeboren afwijking. Er zijn een aantal stichtingen die informatie bieden die zou kunnen helpen bij die keuze. De Stichting Downsyndroom (SDS) wijst erop dat met de keuze voor abortus een negatieve uitspraak wordt gedaan over de kwaliteit van het leven van mensen met het syndroom van Down. Aanstaande ouders kiezen voor abortus om zeer uiteenlopende redenen. Zo willen zij hun kind het leven met een moeilijke handicap besparen, of zij achten zichzelf en hun gezin niet in staat een gehandicapt kind op te vangen. Dit betekent overigens niet dat deze ouders gehandicapten als minderwaardig beschouwen.

Zowel abortus als prenatale diagnostiek zijn in Nederland volledig vrijwillig. In het verleden was het krijgen van een gehandicapt kind een gebeurtenis die men niet in de hand had. Een aantal aangeboren aandoeningen is tijdens de zwangerschap niet meer te voorkomen, andere aandoeningen zijn niet behandelbaar. Door gebruik te maken van prenatale diagnostiek kunnen aanstaande ouders echter in een vroeg stadium geïnformeerd worden over de kans op een gehandicapt kind. Systematische opsporing van deze aandoeningen is daarom niet gericht op preventie of behandeling, maar op het tijdig informeren van aanstaande ouders over handelingsopties. Zo kunnen zij een goed geïnformeerde keuze maken over alle stappen in het prenataal onderzoek. Veel ouders van gehandicapte kinderen zijn bang dat zij voor deze (veronderstelde) keuze verantwoordelijk zullen worden gehouden en daarom ook minder hulp vanuit de maatschappij kunnen verwachten. Hoe dan ook zal het programma van prenatale diagnostiek de beeldvorming over gehandicapten in de samenleving veranderen.

In Nederland wordt prenatale diagnostiek toegepast voor het opsporen van chromosomale defecten zoals het syndroom van Down of aangeboren structurele defecten zoals open rug en enkele andere zeldzame afwijkingen. Prenatale diagnostiek kan ook worden toegepast voor de bepaling van minder ernstige afwijkingen of ter bepaling van het geslacht. De algemene opvatting is echter dat terughoudendheid moet worden betracht in het gebruik van prenatale diagnostiek voor deze doeleinden.

Tot slot is het belangrijk te beseffen dat niet alle aanstaande ouders na een tegenvallende testuitslag kiezen voor abortus. Hoewel een deel van deze ouders achteraf zegt het liever 'niet geweten te hebben', heeft het merendeel veel aan de test gehad.

Bij de vlokkentest en de vruchtwaterpunctie bestaat het risico op een miskraam als gevolg van de test. Dit risico is ongeveer 0,3-0,4% en hangt af van de kwaliteit van de kliniek waar de test wordt uitgevoerd. Als iedere zwangere vrouw met een risico van 1:250 of hoger een invasieve test ondergaat, zal er per opgespoord kind met een handicap één spontane miskraam plaatsvinden. Op het moment ligt de verhouding zelfs hoger, omdat zwangere vrouwen boven de 36 jaar op basis van leeftijd een invasieve test mogen laten doen zonder voorafgaande combinatietest, terwijl het eigenlijke risico (op basis van stoffen in het bloed in plaats van op basis van de leeftijd) bij de helft van deze leeftijdsgroep lager ligt dan 1:250.

Bij de risicobepalende tests worden doorgaans vrouwen met een risico van 1:250 of hoger doorverwezen voor de vlokkentest of vruchtwaterpunctie. Bij het merendeel van deze vrouwen (249 van de 250) blijkt er niets aan de hand te zijn. Deze fout-positieve uitslag kan leiden tot veel onzekerheid. Er is echter geen bewijs voor blijvende gevolgen na de definitieve uitslag. Vrouwen die volgens de risicobepalende tests een laag risico hebben, voelen zich hierdoor juist gerustgesteld.

Echoscopie wordt vaak om andere redenen uitgevoerd dan voor het opsporen van aangeboren afwijkingen, bijvoorbeeld om de zwangerschapsduur of het geslacht te bepalen. Als hierbij zonder duidelijke voorafgaande informatie of afspraken prenatale diagnostiek wordt uitgevoerd, dan wordt het recht om 'het niet te weten' van de ouders geschonden.

In Nederland krijgen vrouwen van 36 jaar en ouder prenatale diagnostiek aangeboden. Zij kunnen kiezen voor een vlokkentest of vruchtwaterpunctie zonder voorafgaande screeningstest. De reden voor deze leeftijdsgrens is, dat de kans op een kind met het syndroom van Down sterk toeneemt met de leeftijd van de moeder. Ook vrouwen die twee keer een miskraam hebben gehad komen voor prenatale diagnostiek in aanmerking, omdat een miskraam kan duiden op een gebalanceerde chromosoomafwijking bij een van de ouders. Wat betreft risicobepalende tests is er geen eenduidig beleid. Soms wordt een test aangeboden door de verloskundigenpraktijk, soms moet de vrouw er zelf om vragen. Risicobepalende tests worden niet altijd vergoed door de verzekering. Is de leeftijd 36 jaar of ouder, dan wordt deze test wel vergoed. Als er echter uit een risicobepalende test een risico naar voren komt van 1:250 of hoger, dan komt de vrouw in aanmerking voor de vlokkentest of de vruchtwaterpunctie, die wordt vergoed door de verzekeraar als de huisarts, verloskundige of gynaecoloog een overeenkomst heeft met een regionaal centrum voor prenataal onderzoek.




</doc>
<doc id="434259" url="https://nl.wikipedia.org/wiki?curid=434259" title="Nekplooimeting">
Nekplooimeting

De nekplooimeting is een echografisch onderzoek van de foetus, tussen de 11e en 14e week van de zwangerschap, waarbij de dikte van de nekplooi wordt gemeten. De plooi die op de echo wordt gezien is niet een echte plooi in de huid maar een tijdelijke ophoping van vocht onder de huid die bij elke foetus kan worden aangetoond. Een verdikte nekplooi (meer dan 3 mm) op de echo kan duiden op een chromosoomafwijking, waarvan het syndroom van Down de meest voorkomende is. Ook kan sprake zijn van een hartafwijking. Bij de risicoinschatting op de ziekte van Down wordt de nekplooimeting samen met de uitslagen van een bloedtest (combinatietest) en de leeftijd van de moeder omgezet tot een individuele risicoinschatting. De diagnose syndroom van Down zal met verdere diagnostiek moeten worden vastgesteld. 

In het algemeen zal bij vaststelling van een verdikte nekplooi een vlokkentest of vruchtwaterpunctie nodig zijn om specifieke aangeboren afwijking vast te stellen. De nekplooimeting geeft namelijk slechts een risico aan.

De nekplooimeting is een vorm van prenatale screening.



</doc>
<doc id="434274" url="https://nl.wikipedia.org/wiki?curid=434274" title="Tripeltest">
Tripeltest

De tripeltest is een vorm van kansbepalend prenataal onderzoek. Bij de test wordt bloedserum van de moeder afgenomen. Op basis van de concentratie van drie stoffen uit dit serum wordt de kans op een kind met het syndroom van Down of een neuralebuisdefect (open rug) berekend. De test kan worden uitgevoerd vanaf week 14.

De volgende stoffen in het bloed van de moeder worden gemeten:

Bij de berekening van de kans op het syndroom van Down wordt ook nog de leeftijd van de moeder betrokken.

De tripeltest is een kansbepalende test en geeft geen zekerheid. Wanneer een verhoogde kans wordt geconstateerd, dan zal vruchtwaterpunctie uitsluitsel moeten bieden.

De tripeltest is zo genoemd omdat er "drie" stoffen uit het bloedserum gebruikt worden. Andere tests zijn de quadrupeltest op basis van vier stoffen, die pas later in de zwangerschap uitgevoerd kan worden. De dubbeltest is gebaseerd op slechts twee stoffen die juist vroeg in de zwangerschap (vanaf 8 weken) voorkomen. De tripeltest was in België en Nederland het meest gebruikelijk, maar is de afgelopen jaren ingehaald door de eerstetrimestercombinatietest.




</doc>
<doc id="434309" url="https://nl.wikipedia.org/wiki?curid=434309" title="Atresie">
Atresie

De term atresie heeft twee betekenissen. 
Enkele voorbeelden van een atresie in de eerste definitie zijn:
"Aortaklepatresie"
"Tricuspidalisklepatresie"
"Pulmonalisatresie"
"Choanenatresie"
"Slokdarmatresie"
"Anorectale malformatie"
"Atresie van de uitwendige gehoorgang"


</doc>
<doc id="434617" url="https://nl.wikipedia.org/wiki?curid=434617" title="Proboscis">
Proboscis

Een proboscis is een verlengde structuur op de kop van verscheidene diergroepen. 

Proboscis betekent letterlijk "verlengde neus", maar niet bij alle betreffende diersoorten is het de neus die is verlengd. Bij veel geleedpotigen gaat het om de monddelen. De proboscis dient meestal om beter bij het voedsel te komen of het efficiënter op te nemen en wordt in het dagelijks leven wel slurf of zuigsnuit genoemd.

De verlengde snuit bij slurfdieren en springspitsmuizen wordt slurf genoemd. De slurf dient voornamelijk om hogere voedselbronnen zoals bladeren te kunnen eten.

Bij de geleedpotigen is de proboscis altijd een zuigend orgaan, veel soorten steken het in een plant of dier dat als voedsel dient en zuigen de sappen op. Vlinders zijn hierop een uitzondering, ze kunnen met de tere proboscis niet penetreren maar alleen vloeistoffen als nectar opzuigen.
Ook het set zuigende monddelen van zeespinnen wordt proboscis genoemd.

Ook bij andere invertebraten (onder andere platwormen, borstelwormen en pindawormen) zijn er soorten met een proboscis. Hierbij is de farynx uitstulpbaar, om zo prooien te kunnen vangen. Qua functie is de proboscis hier tot op zekere hoogte vergelijkbaar met de tong van gewervelden, maar er is geen sprake van evolutionaire verwantschap (homologie). 

De roltong of proboscis van een vlinder of diverse andere geleedpotigen is een buisvormig, oprolbaar orgaan waarmee nectar uit de bloem kan worden opgezogen, of ander vloeibaar voedsel, zoals sap van zacht rottend fruit, urine, mest, of vocht van dode dieren. De lengte van de roltong varieert van 1 centimeter tot wel 15 centimeter bij de windepijlstaart.


</doc>
<doc id="434621" url="https://nl.wikipedia.org/wiki?curid=434621" title="Amazonehouding">
Amazonehouding

De amazonehouding, ook bekend als rijden, is een seksuele positie waarbij de man op zijn rug ligt en de vrouw op hem zit, hem als het ware "berijdt" als een vrouwelijke ruiter ofwel "amazone".

De bewegingsvrijheid van de vrouw is in deze houding veel groter dan in de traditionele missionarishouding waarbij de vrouw onder de man ligt. Doordat de vrouw op haar knieën zit kan ze zelf het tempo bepalen en bepalen hoe ver de penis naar binnen gaat. Wanneer de vrouw naar voren leunt kan de man iets actiever worden indien hij zijn knieën iets optrekt. Zo kan hij zijn bekken meer bewegen en haar penetreren.

Tijdens de amazonehouding worden andere delen van de vagina en schede gestimuleerd dan bij de missionaris- of hondjeshouding. De man heeft zijn handen vrij om haar lichaam te strelen of haar clitoris te stimuleren. Een ander voordeel is dat het gewicht van de man niet op de vrouw steunt. Dit is een groot voordeel wanneer de vrouw bijvoorbeeld zwanger is.

De amazonehouding is een geliefde positie in films omdat het de vrouw beter in beeld brengt en tegelijk meer gelijkwaardigheid van beide partners impliceert.



</doc>
<doc id="434774" url="https://nl.wikipedia.org/wiki?curid=434774" title="Bottom (BDSM)">
Bottom (BDSM)

Bottom is een seksuele rol in de SM-scene. De rol behelst het vervullen van de onderworpen, onderdanige, al dan niet gepenetreerde partner tijdens het SM-seksspel. Het staat in direct verband met de rol van "seksslaaf" tijdens sadistische seksspelen als vernedering, dienen en leiden en die tijdens bondage en "spanking". De tegenovergestelde rol heet "top".

Meer in het algemeen heeft bottom de betekenis van ontvangende, passieve, al dan niet gepenetreerde partner tijdens seksuele contacten.

Een bottom lijkt slechts de onderworpen rol te spelen, maar zoals vaker bij SM, bedriegt de schijn vaker. De bottom geniet ervan bevelen te krijgen van de dominerende top, zonder 'recht' te hebben op seksuele stimuli. Anderzijds kan de bottom degene zijn die psychische en seksuele stimuli 'ontvangt', maar er niet genotsvol op reageert tegenover de partner die ze toedient.

Ook is het de ontoegeeflijke bottom die het SM-spel start door de top de opdracht te geven de gewenste handelingen te verrichten. De top kan alleen top spelen als de bottom daartoe instrueert.

Om de status van een bottom binnen een SM-spel of relatie aan alle deelnemers of toeschouwers duidelijk te maken, worden vaak allerlei feitishachtige attributen gebruikt, zoals een leren of stalen halsband, een masker, muilkorf, knevel, hand- of voetboeien etc., die niet alleen een praktische functie maar ook een grote symboolwaarde bezitten. Het dragen van een kuisheidsgordel maakt bijvoorbeeld duidelijk dat de bottom de zeggenschap over zijn seksualiteit aan de dominant heeft overgedragen. Daarnaast wordt de ongelijkheid tussen beide partners regelmatig in een reeks van gedragsregels tot uitdrukking gebracht (m.b.t. staan, zitten, spreken etc.), die een soort van SM-etiquette kunnen vormen. 

Om verantwoord aan BDSM te doen zonder te belanden in eenzijdig toegepast sadisme is het belangrijk dat de vrijwillige partners verantwoordelijkheid erkennen voor elkanders seksuele gevoelens, behoeften en psychologische en lichamelijke grenzen. Zo is het niet verantwoord een SM-spel aan te gaan met een partner met onverwerkte gewelddadige seksuele ervaringen als incest, verkrachting en mishandeling.

De top heeft een grote verantwoording tegenover de bottom. Kent de top de grenzen van de bottom niet of onvoldoende, kan er grote emotionele, psychische of fysieke schade aan de bottom gedaan worden. De top moet dus veel aandacht aan de reacties van de bottom besteden.

Belangrijk is met elkaar een stopwoord af te spreken dat uitgesproken wordt als het spel voor een deelnemende niet meer als prettig ervaren wordt.



</doc>
<doc id="434970" url="https://nl.wikipedia.org/wiki?curid=434970" title="Top (BDSM)">
Top (BDSM)

Top is een seksuele rol in de SM-scène. De rol behelst het vervullen van de onderwerpende, al dan niet penetrerende partner tijdens het SM-seksspel. Het staat in direct verband met de rol van "seksueel meester" tijdens sadistische seksspelen als vernedering, dienen en leiden en die tijdens bondage en "spanking". De tegenovergestelde rol heet "bottom".

Meer in het algemeen heeft top de betekenis van dominante, actieve, al dan niet penetrerende partner tijdens seksuele contacten.

Een top lijkt slechts de onderwerpende rol te spelen, maar zoals vaker bij SM, bedriegt de schijn vaak. De top geniet ervan bevelen te geven aan de gedomineerde bottom. Maar als de top dat "in opdracht" van de bottom doet is de top een dienende top en dus in feite de bottom of de dienaar van de bottom.

Het is dan ook de ontoegeeflijke bottom die het SM-spel start door de top de opdracht te geven de gewenste handelingen te verrichten. De top kan alleen top spelen als de bottom daartoe instrueert.

Het wisselen van rol tijdens het spel is een gangbare praktijk.

"Topping from the bottom" is de SM-term die het mechanisme omschrijft dat de bottom gedomineerd wordt en wil worden, maar tegelijkertijd de top beveelt te doen wat de bottom wenst. Het staat in SM-kringen bekend als een 'beginnersfout' van naar onderdrukking verlangende SM-nieuwelingen die nog onervaren zijn in het spel dat ook de top genoegen moet schenken.

De waarlijk dominante SM-top geeft de onderdanige bottom bevelen of gebruikt de bottom voor lichamelijke of psychologische spelletjes, maar geeft tegelijk opdracht om die handelingen ook op hem-/haarzelf toe te passen. De rolwisseling die SM zo siert leidt er dan bijvoorbeeld toe dat een vrouwelijke top een vrouwelijke bottom gebiedt haar te penetreren.

Om verantwoord aan BDSM te doen zonder te belanden in eenzijdig toegepast sadisme is het belangrijk dat de vrijwillige partners verantwoordelijkheid erkennen voor elkanders seksuele gevoelens, behoeften en psychologische en lichamelijke grenzen. Zo is het niet verantwoord een SM-spel aan te gaan met een partner met onverwerkte gewelddadige seksuele ervaringen als incest, verkrachting en mishandeling.

De top heeft een grote verantwoording tegenover de bottom. Kent de top de grenzen van de bottom niet of onvoldoende, kan er grote emotionele, psychische of fysieke schade aan de bottom gedaan worden. De top moet dus veel aandacht aan de reacties van de bottom besteden.

Belangrijk is met elkaar een stopwoord af te spreken dat uitgesproken wordt als het spel voor een deelnemende niet meer als prettig ervaren wordt.



</doc>
<doc id="434983" url="https://nl.wikipedia.org/wiki?curid=434983" title="Bicalutamide">
Bicalutamide

Bicalutamide is een geneesmiddel voor de behandeling van prostaatkanker. Het behoort tot de "antiandrogenen". Het vermindert de werking van het geslachtshormoon testosteron. In België en Nederland is het op de markt onder de merknaam Casodex en als generiek product.

Bij veel mannen met prostaatkanker blijkt de tumor te groeien onder invloed van testosteron. Tumorcellen die gevoelig zijn voor testosteron beschikken over zogenaamde androgeenreceptoren Wanneer androgenen zich binden aan deze receptoren, wordt de tumor aangezet tot groei. Bicalutamide gaat in competitie met het lichaamseigen testosteron om binding aan de androgeenreceptor. Testosteron kan dus niet meer binden aan de receptor en de tumor zal stoppen met groeien.


Bicalutamide kan het effect van coumarine-anticoagulantia versterken.

De Belgische gezondheidsinstanties hebben in 2005 beslist dat de commercialisering van Casodex 150 mg voor de behandeling van prostaatkanker, wordt geschorst.
Er was onvoldoende bewijs van doeltreffendheid (bijvoorbeeld geen bewezen effect op de globale mortaliteit, en bij de patiënten met gelokaliseerde prostaatkanker mogelijk zelfs verhoogde mortaliteit). Bovendien zijn er de risico's (b.v. mogelijk verhoogde cardiovasculaire mortaliteit).
Casodex 50 mg blijft wel beschikbaar, voor behandeling van gevorderde prostaatkanker.

In Nederland is alleen de 50mg beschikbaar geweest en gebleven.


</doc>
<doc id="435735" url="https://nl.wikipedia.org/wiki?curid=435735" title="Neusamandel">
Neusamandel

De neusamandel of tonsilla pharyngica is een van de vier amandelklieren en bevindt zich aan de achterwand van de bovenzijde van de neus-keelholte, het gedeelte net achter de neusholte (de nasofarynx).

De neusamandel speelt, evenals de keelamandelen (tonsillen), een rol in het immuunsysteem, met name bij jonge kinderen. Vanaf een leeftijd van ongeveer acht jaar neemt de grootte van de neusamandel af.

Vanwege de ligging is de neusamandel een van de eerste delen van het lymfevatenstelsel die in aanraking komen met infecterende bacteriën. Als er meer bacteriën binnenkomen dan de neus- en keelamandelen aankunnen, kunnen de amandelen ontstoken raken. Ze zijn dan rood en opgezwollen en kunnen ziekteverschijnselen veroorzaken. Afhankelijk van de aard, de ernst en de frequentie van de klachten kan dan overgegaan worden tot het chirurgisch verwijderen van het verdikte gedeelte van de neusamandel ("adenotomie") en/of de keelamandelen ("tonsillectomie").



</doc>
<doc id="436021" url="https://nl.wikipedia.org/wiki?curid=436021" title="Boxspring">
Boxspring

Een boxspring is een verende matras met binnenvering gecombineerd met een onderstel. Door de duurzaamheid en het comfort wordt het systeem vaak toegepast in hotels en wordt ook wel "hotelbed" genoemd.

Vrij vertaald is een boxspring een "bak met springveren". Het is dan ook een matrasdrager die is gevuld met metalen spiraalveren en heeft daardoor de nodige loze ruimte. Deze loze ruimte zorgt voor extra ventilatie in de bodem. De binnenkant van deze matrasdrager is meestal afgedekt met schuim. 

Voor een goed ligcomfort moet er op de boxspring nog een matras en/of een topdekmatras gelegd worden. Het gebruikte matras is meestal een pocketveringmatras. De combinatie van de boxspring met de matras zorgt ervoor dat de ondersteuning van het lichaam beter gereguleerd kan worden ten opzichte van de lattenbodem en de spiraal omdat de boxspring een langere veerweg heeft. Ook is de instap hoger, wat comfortabeler is. Een gemiddelde boxspring combinatie is tussen de 40 en 55 centimeter hoog. Door de samenstelling is er een goede regulering van vocht en ventilatie en wordt het gewicht gelijkmatig verdeeld.

Als kostenbesparing kunt u ook een gestoffeerde houten kist aanschaffen. Vaak worden deze als boxspring verkocht, maar zou niet zo mogen heten omdat er geen "springs" oftewel geen veren in zitten. De vering moet dan volledig uit de matras komen en deze zal dan harder aanvoelen.


</doc>
<doc id="436131" url="https://nl.wikipedia.org/wiki?curid=436131" title="YIQ">
YIQ

YIQ is een systeem om een kleur te omschrijven. Dit wordt gedaan aan de hand van luminatie- en chrominantie-informatie. Een verwant systeem is het YUV-systeem, dat gebruikt wordt in het PAL televisiecodeersysteem. Een andere manier om kleur te omschrijven is aan de hand van het samenstellen kleurcomponenten, zoals het RGB-kleursysteem.
Het YIQ-systeem werd in 1953 nog gebruikt bij een televisiecodeersysteem: het NTSC-codeersysteem. Tegenwoordig wordt in het NTSC-codeersysteem gebruikgemaakt van YUV en is het YIQ-systeem overbodig geworden.

Een kleur in het YIQ-systeem wordt samengesteld aan de hand van drie velden:

Het Y-veld is verantwoordelijk voor de lichtintensiteit, ofwel de hoeveelheid wit.
De velden I en Q zijn verantwoordelijk voor de kleur (de chrominantie). Deze waarden worden berekend aan de hand van RGB-waarden.

In matrixvorm ziet de berekening van de waarden van Y, I en Q er als volgt uit:

formula_1

Opmerkingen:

Het YIQ-systeem probeert gebruik te maken van de eigenschappen van het menselijk kleurherkenningsmechanisme.
De waarde die I berekent, bepaalt min of meer voornamelijk een waarde in het oranje-blauwe gedeelte van het kleurenspectrum. Het kleurherkenningsmechanisme van de mens is op dit gedeelte van het kleurspectrum redelijk gevoelig. Het bereik van de waarde van I is om die reden redelijk groot gekozen.
De waarde die Q berekent, bepaalt min of meer een waarde in het groen-paarse gedeelte van het kleurenspectrum. De mens is binnen dit gedeelte van het kleurenspectrum van nature minder goed in staat om grote verschillen te detecteren. Het bereik van de waarde Q kan daarom beperkt blijven.
Deze eigenschappen zijn dan ook mede verantwoordelijk voor de gekozen waarden in de transformatiematrix hierboven.

Doordat de bereiken van Y, I en Q onderling variëren, kan hiervan handig gebruikgemaakt worden bij doorsturen van een televisiesignaal. Men kan dan namelijk de bandbreedte aanpassen op het bereik van de waarden Y, I en Q. Voor het versturen van het signaal voor I, gebruikt met een bandbreedte tot 1,3 MHz. Voor het signaal voor Q wordt het signaal beperkt tot 0,4 MHz. In totaal zal het signaal van het YIQ-systeem beperkt blijven tot 4,2 MHz. Een leuke bijkomstigheid is dat het YIQ-systeem maakt dat het signaal ook nog compatibel is met zwart-wittelevisies.

Een nadeel van het YIQ-systeem is dat het systeem betrekkelijk kostbaar is om te implementeren.


</doc>
<doc id="436462" url="https://nl.wikipedia.org/wiki?curid=436462" title="Tongenworst">
Tongenworst

Tongenworst behoort tot de vleeswaren, gemaakt van rundertong, spekjes en runderbloed zoals in bloedworst. Het wordt ook wel "tongkaas " genoemd.

Tongenworst is een worst die gemaakt wordt van de tong van runderen. Doordat het bloed uit de tong meegekookt kan worden bij het maken van de tongenworst, valt tongenworst onder de bloedworsten. De voedingswaarde per 100 gram van tongenworst is 261 kcal of 1081 kJ. Tijdens de BSE-crisis was tongenworst een van de risicovolle vleesproducten waarvan door het Nederlandse Ministerie van Volksgezondheid afgeraden werd om ze te eten.

Binnen de scheepvaart werd tongenworst aan boord ook wel glas-in-lood-worst genoemd.


</doc>
<doc id="436466" url="https://nl.wikipedia.org/wiki?curid=436466" title="Miconazol">
Miconazol

Miconazol of miconazolnitraat is een antimycoticum (antischimmelmiddel) dat veel wordt toegepast bij huidaandoening door dermatofyten, gisten zoals "Candida albicans" en schimmels zoals "Malassezia furfur" (veroorzaakt pityriasis versicolor).

Miconazolcreme is in Nederland zonder recept verkrijgbaar bij apotheek en drogist.

Bij lokale toepassing kan er voldoende resorptie optreden om ernstige systemische interacties te veroorzaken.

Miconazol remt CYP3A en CYP2C9. Hierdoor kunnen, van geneesmiddelen die door deze enzymen worden gemetaboliseerd, de plasmaspiegels verhogen tot toxische waarden. Gebruik is gecontra-indiceerd bij patiënten die ingesteld zijn op vitamine K-antagonisten, de coumarinederivaten. De invloed op de INR is groot. Een antagonistische werking van miconazol en amfotericine B is waargenomen. 

Een goed alternatief voor lokale therapie is bij interactievermoedens clotrimazol.



</doc>
<doc id="436482" url="https://nl.wikipedia.org/wiki?curid=436482" title="Xylometazoline">
Xylometazoline

Xylometazoline is een middel dat het neusslijmvlies doet slinken. Het vernauwt de bloedvaatjes in het neusslijmvlies. Het wordt gebruikt bij rinitis (neusverkoudheid), otitis media (middenoorontsteking) en sinusitis (bijholteontsteking). Xylometazoline is verkrijgbaar als neusdruppels of als neusspray.
Het middel is niet bedoeld voor kinderen jonger dan twee jaar. Voor jongeren van 6 tot 12 jaar oud is er een aparte sterkte in verkrijgbaar.

In de neus gebracht, doet xylometazoline het neusslijmvlies slinken. Dit vergemakkelijkt de afvoer van vastzittend slijm. Men kan weer beter door de neus ademen. Ook de doorgang tussen middenoor en neusholte wordt wijder. Omwille hiervan wordt dit soort neusdruppels ook wel voorgeschreven bij een middenoorontsteking, om de pijnlijke druk in het middenoor op te heffen. Ook kun je het gebruiken om te ernstige drukverschillen tegen te gaan, die het gevolg zijn van het opstijgen en landen van een vliegtuig.


Er zijn geen belangrijke wisselwerkingen met andere medicijnen bekend.


</doc>
<doc id="436498" url="https://nl.wikipedia.org/wiki?curid=436498" title="Oxymetazoline">
Oxymetazoline

Oxymetazoline is een geneesmiddel dat het neusslijmvlies doet slinken. Het vernauwt de bloedvaatjes in het neusslijmvlies. Het wordt gebruikt bij neusverkoudheid, middenoorontsteking en bijholteontsteking.

In de neus gebracht, doet oxymetazoline het neusslijmvlies slinken. Dit vergemakkelijkt de afvoer van vastzittend slijm. Men kan weer beter door de neus ademen. Ook de doorgang tussen middenoor en neusholte wordt wijder. Omwille hiervan wordt dit soort neusdruppels ook wel voorgeschreven bij een middenoorontsteking, om de pijnlijke druk in het middenoor op te heffen.


Geen belangrijke wisselwerkingen met andere medicijnen bekend.

Nooit langer dan vijf dagen achtereen gebruiken.


</doc>
<doc id="436521" url="https://nl.wikipedia.org/wiki?curid=436521" title="Tramazoline">
Tramazoline

Tramazoline is een middel dat het neusslijmvlies doet slinken. Het vernauwt de bloedvaatjes in het neusslijmvlies. Het wordt gebruikt bij neusverkoudheid, middenoorontsteking en bijholteontsteking. Het is in België enkel op de markt onder de merknaam "Rhinospray", of als combinatiepreparaat "Dexa Rhinospray" (met dexamethasonisonicotinaat).

In de neus gebracht, doet tramazoline het neusslijmvlies slinken. Dit vergemakkelijkt de afvoer van vastzittend slijm. Men kan weer beter door de neus ademen. Ook de doorgang tussen middenoor en neusholte wordt wijder. Omwille hiervan wordt dit soort neusdruppels ook wel voorgeschreven bij een middenoorontsteking, om de pijnlijke druk in het middenoor op te heffen.


Geen belangrijke wisselwerkingen met andere medicijnen bekend.


</doc>
<doc id="436839" url="https://nl.wikipedia.org/wiki?curid=436839" title="Nefrotoxiciteit">
Nefrotoxiciteit

Nefrotoxiciteit is de verzamelnaam van bestanddelen die een nadelige invloed kunnen hebben op de nierfunctie. Belangrijkste hiervan zijn geneesmiddelen. De schade kan tijdelijk van aard dan wel chronisch van aard zijn. In ernstige gevallen kan, al dan niet tijdelijk, nierfunctievervangende therapie noodzakelijk zijn.

Voorbeelden:

De nadelige effecten kunnen optreden bij mensen met voorheen een normale nierfunctie. Het blijkt echter dat enkele risicofactoren een rol spelen. Al gestoorde nierfunctie, diabetes mellitus (suikerziekte), oudere leeftijd, hart- en vaatproblematiek, lagere bloeddruk en de combinatie van deze factoren.
Een speciaal geval zijn de ACE-remmers, een bepaalde klasse bloeddrukverlagers, met als voorbeelden captopril, enalapril en perindopril. ACE-remmers werken meestal beschermend voor de nierfunctie. Als een patiënt echter een vernauwing van de nierslagader heeft (nierarteriestenose), kunnen ACE-remmers schadelijk werken. De bloeddruk binnenin de nier wordt door de ACE-remmer dan te veel verhoogd waardoor er schade ontstaat. 



</doc>
<doc id="437511" url="https://nl.wikipedia.org/wiki?curid=437511" title="DrugBank">
DrugBank

De DrugBank databank die door de University of Alberta wordt bijgehouden is een unieke bron van informatie op het gebied van bioinformatica and chemoinformatica die gedetailleerde informatie over chemische, farmacologische en farmaceutische gegevens combineert. De database bevat informatie over meer dan 4100 medicamenten, en 15000 proteïnen die gelinkt worden met de medicamenten. Iedere "DrugCard" bevat meer dan 80 gegevens waarvan de helft direct betrekking hebben op het medicament zelf terwijl de andere helft de gerelateerde proteïnen beschrijft. Gebruikers kunnen de DrugBank op diverse manieren bevragen.




</doc>
<doc id="437551" url="https://nl.wikipedia.org/wiki?curid=437551" title="PubChem">
PubChem

PubChem is een databank van chemische moleculen. Het systeem wordt onderhouden door het National Center for Biotechnology Information (NCBI) dat deel uitmaakt van de National Institutes of Health (NIH) van de Verenigde Staten van Amerika.

PubChem kan gratis worden geraadpleegd via een webinterface. Het bevat voornamelijk kleine moleculen met een moleculaire massa van minder dan 500 g/mol.




</doc>
<doc id="437685" url="https://nl.wikipedia.org/wiki?curid=437685" title="Friedrich Wegener">
Friedrich Wegener

Friedrich Wegener (Varel, 7 april 1907 – Lübeck, 9 juli 1990) was een Duits patholoog die bekend werd door zijn beschrijving van de ziekte van Wegener of Granulomatose van Wegener. In 1976 kreeg hij een eredoctoraat van de universiteit van Lübeck "in Annerkennung seiner außerordentlichen Verdienste um die Entdeckung und Erforschung der seinen Nahmen tragenden Erkrankung".

Wegener sloot zich op 1 mei 1933 aan bij de NSDAP en was op z'n vroegst al sinds september 1932 lid van de Sturmabteilung, waarin hij in 1938 opklom tot de rang van luitenant-kolonel. Tijdens de Tweede Wereldoorlog werkte hij onder meer als militair patholoog in Łódź, waar hij ook autopsies uitvoerde op slachtoffers van de transporten naar vernietigingskamp Chełmno. Wegeners naziverleden was in 2010 aanleiding voor de American College of Rheumatology (ACR), de American Society of Nephrology (ASN) en de Europese liga tegen reuma (Eular) om voortaan naar de ziekte van Wegener te refereren als 'granulomatose met polyangiitis' (GPA).


</doc>
<doc id="437968" url="https://nl.wikipedia.org/wiki?curid=437968" title="Leverbiopt">
Leverbiopt

Het nemen van een leverbiopt is de enige manier om het leverweefsel direct te kunnen bekijken onder de microscoop. Voorafgaand aan een leverbiopt wordt de patiënt eerst lokaal verdoofd. Daarna wordt er met een speciale naald tussen de ribben door in de lever geprikt om zo een klein pijpje leverweefsel te verkrijgen. Dit stukje leverweefsel wordt vervolgens door de patholoog bekeken. Hierbij kunnen de volgende aspecten worden onderscheiden: de mate van fibrose (verlittekening) van het leverweefsel, de mate van ontsteking, de opbouw van het leverweefsel en bepaalde specifieke kleuringen kunnen gedaan worden.

Een van de belangrijkste dingen om naar te kijken in een leverbiopt is de hoeveelheid fibrose. Fibrose is littekenweefsel dat in de lever ontstaat doordat er gedurende een heel lange tijd (jaren) ontsteking in het leverweefsel aanwezig is. Er zijn verschillende manieren om aan de te geven hoeveel fibrose er in de lever zit. Een van de meest gebruikte methodes is de Metavir-classificatie. Hierbij wordt de hoeveelheid fibrose ingedeeld in 5 groepen, F0 t/m 4. F0 is geen fibrose, F1 is minimale fibrose, F2 is matige fibrose, F3 is ernstige fibrose en F4 is cirrose.

Een leverbiopt heeft naast de vele voordelen ook nadelen, in ongeveer 1% van de leverbiopten treedt er een complicatie op. Meestal is dit een nabloeding na het prikken in de lever, waarvoor soms een bloedtransfusie gegeven moet worden. Voordat er een leverbiopt wordt genomen, moet er eerst worden gekeken of het bloed wel goed stolt. Om dezelfde reden is het ook belangrijk te weten welke geneesmiddelen de patiënt gebruikt.


</doc>
<doc id="438011" url="https://nl.wikipedia.org/wiki?curid=438011" title="B-geheugencel">
B-geheugencel

Een B-geheugencel ("Memory B cell") is een B-cel-subtype dat gevormd wordt na een primaire infectie. 

Bij de activatie van een B-cel door specifieke antigen-herkenning, start de proliferatie en differentiatie tot antilichaam-producerende plasmacellen. Daarnaast worden ook antigen-specifieke geheugencellen aangemaakt die pas later, bij een eventuele latere infectie van hetzelfde agens prolifereren tot nieuwe plasmacellen.
Deze niet-primaire respons zal tot gevolg hebben dat activatie en werking van het immuunsysteem veel sneller plaats zal vinden bij een nieuwe infectie door dezelfde antigenen omdat er nog specifieke geheugencellen aanwezig zijn van de vorige infectie (de zogenaamde somatische mutatie heeft reeds specifiekere receptoren geselecteerd). 

Dit is tevens het voordeel van vaccinatie.


</doc>
<doc id="438221" url="https://nl.wikipedia.org/wiki?curid=438221" title="Waterintoxicatie">
Waterintoxicatie

Waterintoxicatie of watervergiftiging is een vorm van hyponatriëmie deze ontstaat wanneer een teveel aan water en te weinig elektrolyten worden ingenomen.

Als gevolg van waterinname vermindert de concentratie aan zouten (en andere stoffen) in het bloed. Door osmose stijgt de druk in de lichaamscellen, wat in het hoofd leidt tot een verhoogde druk in de schedel. Die beinvloedt de werking van de hersenen en leidt tot eerste symptomen zoals misselijkheid, hoofdpijn, duizeligheid en desorientatie. Extreme zwelling van de hersenen leidt tot verstoring van de doorbloeding en druk op het cerebellum, epileptische aanvallen, coma en dood. Ook in de rest van het lichaam kunnen diverse orgaanproblemen ontstaan.

Bij zuigelingen met diarree bestaat het gevaar voor een waterintoxicatie wanneer zij worden behandeld met wateroplossingen waarin te weinig elektrolyten zitten. Ook komt waterintoxicatie wel voor bij mensen die de neiging hebben abnormaal grote hoeveelheden water te drinken, zoals sommige anorexia nervosa-patiënten.

Waterintoxicatie heeft geregeld tot ernstige ongevallen geleid, veelal onder bijzondere omstandigheden. Zo raakte in 2005 een Groningse student buiten bewustzijn na het drinken van een grote hoeveelheid water tijdens een ontgroening, waarna hij anderhalve dag op de intensieve zorg heeft gelegen.
In 2007 overleed een Amerikaanse vrouw doordat ze had meegedaan aan een wedstrijd waarbij het erom ging zo veel mogelijk te drinken zonder te plassen.
In 2008 liep een Britse vrouw hersenbeschadiging op als gevolg van een waterkuur omdat haar alternatieve therapeut haar verslechterende toestand negeerde in de veronderstelling dat dit een normaal onderdeel was van het genezingsproces.
In 2013 kwam een 20-jarige Nederlandse studente te overlijden als gevolg van watervergiftiging nadat ze een grote hoeveelheid water had gedronken na het innemen van MDMA-poeder, een drug. In 2016 overleed een toeriste in Amsterdam aan de gevolgen van watervergiftiging, na het innemen van grote hoeveelheden water, de toeriste in kwestie was onder invloed van softdrugs. 




</doc>
<doc id="438276" url="https://nl.wikipedia.org/wiki?curid=438276" title="Granuloom">
Granuloom

Een granuloom (meervoud granulomen) is een type ontstekingsreactie dat gezien kan worden bij histologisch onderzoek van weefsels. Het is een afgebakende opeenhoping van histiocyten (macrofagen). Granulomen ontstaan als een opruimreactie, bij deeltjes of micro-organismen die het lichaam niet goed kan verwerken. Een aantal andere kenmerken kunnen aanwezig zijn:




</doc>
<doc id="438980" url="https://nl.wikipedia.org/wiki?curid=438980" title="Katoey">
Katoey

Een kathoey of katoey (Thais: กะเทย) is een type transgender in Thailand, ook wel ladyboy genoemd. Het is een van de veertien geslachtsidentiteiten in de Thaise boeddhistische samenleving.

Lang niet alle katoeys zijn uit op een operatieve geslachtsverandering en dus op te vatten als man-naar-vrouw transseksuelen. Maatschappelijk liggen de sekseverhoudingen in Thailand anders dan in het Westen waar er een tweedeling van de seksen bestaat. Net als bij de banci's in Indonesië liggen voor deze mensen de genderrollen niet zo strak als in het Westen. De rondom hen heen verwesterde (of in Indonesië: geïslamiseerde) samenleving wordt langzamerhand steeds intoleranter tegen de groep. De hijra's in India en de berdachen in de Verenigde Staten, die zich ook niet als 'vrouw' maar als derde sekse definiëren, ondervinden dezelfde problemen.

Katoeys bewegen zich in het theaterwereldje van Pattaya en Bangkok waar ze voor de westerse toeristen een bezienswaardigheid zijn geworden. Ook in de prostitutie zijn er meerdere werkzaam.

Vanwege de redelijke tolerantie die de katoeys ondervinden trekken steeds meer travestieten en transseksuelen uit de rest van de wereld naar Thailand in de hoop redelijk ongestoord hun leven te kunnen leiden zonder aan vervolging blootgesteld te worden. De uiterlijkheidsnormen zijn echter daardoor dusdanig toegenomen dat velen zich van gevaarlijke medische therapieën bedienen als het in grote hoeveelheden innemen van illegaal verkregen vrouwelijke geslachtshormonen en het laten verrichten van plastische chirurgische ingrepen zoals het inspuiten van siliconen in de borsten en het voortijdig laten verwijderen van de mannelijke geslachtsorganen (het scrotum, de testes en de penis) waarna een neovagina wordt aangelegd.


</doc>
<doc id="439064" url="https://nl.wikipedia.org/wiki?curid=439064" title="Cytokine">
Cytokine

Een cytokine is een paracrien molecuul dat een rol speelt in de immuunafweer en het activeren van bepaalde receptoren. Er bestaan verschillende soorten, die uitgescheiden worden door verschillende soorten lichaamscellen. Sommige soorten worden alleen uitgescheiden door geactiveerde cellen tijdens een immuunrespons, andere worden continu geproduceerd. Ook de hoeveelheid cytokinen varieert: sommige hoeveelheden uitgescheiden cytokinen werken alleen lokaal, andere door het hele lichaam.

Naast de rol in ontstekingsreacties en aangeboren of aangepaste immuunafweer, spelen sommige cytokinen ook een rol bij de embryogenese.

De meeste cytokinen heten interleukines omdat aanvankelijk gedacht werd dat ze alleen tussen witte bloedcellen werkten. Ook chemokines, interferonen en tumor-necrose-factor (TNF) vallen onder de cytokinen.

Cytokinen worden geactiveerd door receptoren, bijvoorbeeld "Toll-like receptors" (TLRs). Wanneer TLRs een pathogeen tegenkomen worden er cytokinen gevormd. Specifieke cytokinen binden ieder aan een specifieke celreceptor en veroorzaken zo een intracellulaire signaalcascade die de celprocessen bijstuurt. Zo kan de transcriptie van bepaalde genen opgevoerd of verminderd worden; op dezelfde manier kunnen transcriptiefactoren of celreceptoren aangemaakt worden, of kan door negatieve feedback de productie van het cytokine verlaagd worden. De cytokinereceptoren worden meestal maar voor korte tijd tot expressie gebracht.

Er bestaan veel verschillende soorten cytokinen die door verschillende soorten cellen geproduceerd worden, sommige hebben onderling overlappende functies en werken in op verschillende andere soorten cellen (dit warrige patroon is bovendien diersoortafhankelijk). Deze overdaad wordt redundantie genoemd. Volgens sommige wetenschappers is dit patroon ontstaan uit co-evolutie met pathogenen: als een pathogeen het immuunsysteem kon omzeilen, moest het organisme op zijn beurt dit mechanisme opheffen. Bovendien kan één cytokine op dezelfde cel meer dan één respons opwekken en op verschillende cellen verschillende uitwerkingen hebben (pleiotropisme). Cytokinen kunnen elkaar ook blokkeren.

Redundantie en pleiotropisme zijn vanuit medisch oogpunt belangrijk omdat redundantie ervoor zorgt dat met het blokkeren van één cytokine vaak niet het hele probleem wordt opgelost. Pleiotropisme zorgt ervoor dat er allerlei ongewenste bijwerkingen op kunnen treden omdat cytokinen ook op andere plaatsen werken dan alleen de verkeerde.

Er bestaan zowel pro-inflammatoire (ontstekingsbevorderende) (bijvoorbeeld: IL-1β, IL-6 en TNF-α) als anti-inflammatoire (onstekingsremmende) cytokinen.

Cytokinen zorgen voor osteoclaststimulatie en bij een ontsporing van de cytokineproductie daarmee voor osteoporose.


</doc>
<doc id="439096" url="https://nl.wikipedia.org/wiki?curid=439096" title="Chemokine-bindend eiwit">
Chemokine-bindend eiwit

Een chemokine-bindend eiwit is een proteïne dat een lichaamseigen chemokine bindt. Virussen produceren dergelijke eiwitten om het immuunsysteem van de gastheer te omzeilen. Door co-evolutie is zo een biologische redundantie in het immuunsysteem ontstaan.


</doc>
<doc id="439106" url="https://nl.wikipedia.org/wiki?curid=439106" title="Chemokine">
Chemokine

Chemokinen zijn een familie van structureel verwante cytokinen. De naam is een samentrekking van "chemotactische cytokines". Zij worden vooral door MAST-cellen geproduceerd en losgelaten om leukocyten aan te trekken.

Vroeger was deze groep bekend onder de namen "SIS-familie", "SIG-familie", "SCY-familie", "Platelet factor-4 superfamilie" of "Intercrines".

Chemokinen zijn kleine gesecerneerde proteïnen van meestal 60 tot 80 aminozuren lang die de geconserveerde cysteïne-residu's bevatten. Tussen de cysteïnes 1 en 3 enerzijds en 2 en 4 anderzijds kunnen disulfidebruggen gevormd worden, wat essentieel is voor de teriaire structuur van de moleculen. Hun relatieve moleculaire massa varieert van 7000 tot 14000.
Chemokine binden op een transmembranaire, G-proteïne gekoppelde chemokinereceptoren.

Chemokinen induceren een gerichte migratie van leukocyten (witte bloedcellen) naar plaatsen van ontsteking in het lichaam, en spelen daardoor dus een cruciale rol in het immuunsysteem. Daarnaast spelen sommige chemokinen ook een rol in lichaamsprocessen zoals hematopoiese, angiogenese, tumorontwikkeling en productie van reactieve zuurstofradicalen.

De reeds meer dan 40 geïdentificeerde menselijke chemokinen kunnen worden onderverdeeld in 4 groepen.

De meerderheid van de menselijke genclusters van CC en CXC chemokinen is, respectievelijk, geïdentificeerd op chromosoom 17q11.2 en 4q12-21. Chemokinen met een gelijkaardig receptorgebruik blijken de neiging te hebben om een subcluster binnen de cluster te vormen.



</doc>
<doc id="439535" url="https://nl.wikipedia.org/wiki?curid=439535" title="Diclofenac">
Diclofenac

Diclofenac is een niet-steroïde ontstekingsremmer en pijnstiller behorend tot de medicijngroep NSAID's die wordt toegepast bij het remmen van ontstekingen zoals bij artritis of het optreden van pijn of koorts. Diclofenac is één van de meest voorgeschreven pijnstillers. In Nederland zijn de laaggedoseerde tabletten vrij te verkrijgen bij de drogist. In België is enkel de emulgel en de spray zonder voorschrift verkrijgbaar bij de apotheker, de tabletten zijn uitsluitend verkrijgbaar op doktersvoorschrift.
Het middel is als injectie beschikbaar op recept en als uitwendige gel. Ook als oogdruppel ter preventie van cystoïd macula-oedeem na cataractoperatie kan diclofenac als lokale ontstekingsremmer worden voorgeschreven in een concentratie van 1mg/ml.(0,1%).

Zoals alle prostaglandinesynthetaseremmers levert ook diclofenac risico op maagklachten door het dunner worden van het maagslijmvlies. Bij patiënten die hiervoor gevoelig zijn kunnen zich daardoor ernstige maagklachten voordoen, zoals een maagzweer of een maagperforatie. Het middel Arthrotec bevat een combinatie van diclofenac en misoprostol. Misoprostol zou het maagdarmslijmvlies moeten beschermen tegen schade door diclofenac. Misoprostol is echter geen goed alternatief voor het gebruik van een protonpompremmer als omeprazol of pantoprazol omdat het in de noodzakelijke hoge doses juist frequent aanleiding geeft tot maag-darmstoornissen, zoals diarree en buikpijn.

Reeds enige tijd zijn er diclofenac-tabletten verkrijgbaar, die maagsapresistent zijn.

Daarnaast heeft het middel ototoxische eigenschappen, wat wil zeggen dat het kan leiden tot gehoorbeschadiging.

Diclofenac heeft erg veel risicovolle wisselwerkingen met andere medicijnen, bijvoorbeeld lithium-preparaten. Het tegelijk slikken van diclofenac met andere geneesmiddelen, zoals cortocosteroïden, antidepressiva en antistollingsmiddelen, kan de kans op maagbloedingen meer dan vertienvoudigen.

Gebruik tijdens zwangerschap wordt afgeraden.

Sinds de marktintroductie van Diclofenac als diergeneesmiddel op het Indisch subcontinent (eind jaren 90 van de vorige eeuw), is er grote sterfte onder gieren ontstaan. Zo is er een afname van 95% in 2003 geconstateerd, tot zelfs 99,9% in 2008. Dood vee wordt daar op het land voor de aaseters achtergelaten (vooral Bengaalse gieren, "Gyps bengalensis"), wanneer deze vogels de kadavers eten, worden ze door het opgehoopte diclofenac vergiftigd en sterven ze aan nierfalen, een bekend bijverschijnsel van diclofenac. In India is er voor dit product een totale ban sinds 2010, maar sinds kort heeft de EU diclofenac in Europa ook als diergeneesmiddel toegelaten, met ook daar de gekende gevolgen als resultaat. Zo zijn er tussen 2000 en 2010 zo'n 2.355 rode en zwarte wouwen, 2.146 vale gieren, 638 monniksgieren, 348 aasgieren, 114 Spaanse keizerarenden en 40 lammergieren in Spanje dood gevonden.

Regelmatig gebruik van diclofenac, vergroot de kans op hartkwalen en een hartinfarct met 30% à 40%. De verhoging van het cardiovasculair risico zou slechts 5% minder zijn dan dat van rofecoxib (Vioxx), dat om die reden in 2004 van de markt is gehaald. Mensen die al een verhoogd risico op hartaandoeningen hebben lopen ook bij kortdurend gebruik gevaar, zoals rokers en mensen met een hoog cholesterolgehalte. Ook kortdurend gebruik van diclofenac wordt sinds 2012 niet meer veilig geacht. Na een Europese herbeoordeling verbood het Nederlandse CBG in 2013 het gebruik van diclofenac bij patiënten met hart- en vaatziekten. Patiënten met een verhoogd risico op cardiovasculaire aandoeningen. mogen diclofenac alleen krijgen voorgeschreven na zorgvuldige afweging.


</doc>
<doc id="439551" url="https://nl.wikipedia.org/wiki?curid=439551" title="Maria van Oignies">
Maria van Oignies

De heilige Maria van Oignies of Marie d'Oignies (° Nijvel, 1177 - † Oignies, 23 juni 1213) was een Brabantse mystica. Zij huwde op 14-jarige leeftijd, maar op haar vraag werd het huwelijk niet geconsummeerd en werd hun huis gebruikt als leprozerie. Zij werd kluizenares en kreeg visioenen. Zij at geen vlees, was volledig in het wit gekleed, deed aan ascese en had stigmata. In 1215 werd haar leven door Jacques (of James) de Vitry opgetekend als een van de weinige getuigenissen in de literatuur aangaande het leven van begijnen. Door hun toedoen werd het begijnendom door de Kerk aanvaard, al werd het een eeuw later sterk aan banden gelegd.
Maria van Oignies werd aangeroepen bij barensweeën en tegen koorts.
Haar feestdag is vastgesteld op 23 juni.

Maria van Oignies werd geboren bij een welstellende burgerfamilie te Nijvel in het hertogdom Brabant. Reeds op jeugdige leeftijd gaf zij tekenen van de diepe wens zich aan het goddelijke te wijden. Men merkte een buitengewone vroomheid en gestrengheid daarbij op. Ze wou ook maagd blijven, maar aanvaardde op haar veertiende toch om te worden uitgehuwelijkt aan Jan van Nijvel, een gegoede burgerman uit de buurt. Beiden leefden enige tijd als koppel samen. Maria betrok haar jonge echtgenoot meteen bij haar ideaal van een religieus leven en kwam met hem overeen het huwelijk niet te consummeren en een leven van religieuze toewijding en armenzorg te leiden dat naar eigen opvatting welgevallig aan God zou zijn. Tot afgrijzen van familie en kennissen namen beiden hun intrek in de leprozerij van Willambroux, een wijk in het zuidwesten van het middeleeuwse Nijvel. Daar brachten ze meerdere jaren in dienst van de zieken door. 

Samen verzorgden zij de lepralijders en besteedden een groot deel van hun bezittingen aan hen en aan de armen. Hun huis in Williambrouk werd tot leprozerij omgebouwd. 
De aantrekkingskracht van de stralende persoonlijkheid van Maria en haar goede werken en mystieke ervaringen vergrootten haar aantrekkingskracht en beroemdheid in de wijde omgeving. Men schreef haar mirakels toe, omdat melaatsen genazen.

Toen het aantal bezoekende pelgrims en noodlijdenden erg groot werd, was zij op zeker moment toe aan een leven in afzondering en onthechting en wenste te 'verdwijnen'. In 1207 besloot zij zich definitief terug te trekken om een leven als kluizenares te kunnen leiden in een cel nabij het augustijnenklooster van Oignies, een dorp in de huidige gemeente Aiseau-Presles in de buurt van Charleroi. Aanvankelijk sloot ze zich aan bij een kleine gemeenschap van religieuze begijnen in de nabijheid. 

Haar reputatie van heilige en spirituele wijsheid nam verder toe, zodat men haar van heinde en ver kwam opzoeken.

Zij oefende ook een grote invloed uit op Jacques de Vitry, de latere kardinaal die als theologiestudent in Parijs vertoefde en haar rond 1208 voor het eerst als biechtvader ontmoette. Zijn bewondering voor haar was dermate dat hij een briljante carrière in Parijs de rug toekeerde en zich in Oignies vestigde om er behalve haar officiële biechtvader ook haar discipel te worden. De bewondering en aantrekkingskracht van beide persoonlijkheden was wederzijds en hij zou tot aan haar dood in Oignies blijven.

Aangezien zij als vrouw geen toestemming had om te prediken, overtuigde zij hem om in de kerk niet alleen de mis op te dragen maar ook door prediking de gemeenschap daar tot het goddelijke woord terug te voeren. Hij bracht in zijn preken aan het publiek wat zij hem in hun spirituele ontmoetingen onthulde.

Zij wenste niet in een kloosterorde te treden met vaste regels maar verkoos een vrije vorm van devoot leven gepaard aan streng ascetisme en handenarbeid. In de ontwikkeling van haar mystieke gave kreeg zij visioenen van God, kwam in extase en weende overvloedig bij meditatie over het lijden van Christus. Zo zag zij het Heilig Sacrament, de H. Johannes (evangelist) en haar engelbewaarder. Zij at geen vlees, kleedde zich in het wit en kastijdde haar lichaam met ontberingen.
Hij bleef haar opzoeken tot aan haar dood in 1213.

In 1215 werd haar leven door Jacques (of James) de Vitry opgetekend als een van de weinige getuigenissen in de literatuur aangaande het leven van begijnen.

Jacques de Vitry was namelijk niet alleen een toegewijd discipel, maar ook een excellent schrijver. Op verzoek van Foulques, de bisschop van Toulouse, die op zijn beurt de heilige bezocht, stelde de schrijver onder de titel "Vie de Marie d’Oignies" haar hagiografie samen. Dit werk is praktisch de enige bron van enige waarde over deze heilige. Zij betekende voor de auteur slechts een van de vele heilige voorbeelden van spiritueel leven die het bisdom Luik telde. Hij noemde het gebied wat dat betrof in een schrijven aan Foulques het "Beloofde Land"..

Dankzij zijn verslag volgde pauselijke toestemming voor het invoeren en oprichten van begijnhoven, al zouden deze in 1311 door het concilie van Vienne sterk aan banden worden gelegd, terwijl begijnen ook reeds als heks op de brandstapel werden omgebracht.

Maria d'Oignies is door de Kerk zalig verklaard, haar feestdag valt op 23 juni.




</doc>
<doc id="439601" url="https://nl.wikipedia.org/wiki?curid=439601" title="Hart- en vaatziekten">
Hart- en vaatziekten

Hart- en vaatziekten (HVZ) is de verzamelnaam voor aandoeningen die het hart en vaatstelsel aangaan, zoals hartinfarcten, beroertes, ischemische aanvallen (TIA) en vaatlijden van de grote vaten (zoals etalagebenen). Deze ziekten zijn in 2008 doodsoorzaak nummer 1 binnen de westerse wereld. Hart- en vaatziekten worden onderverdeeld in verworven en aangeboren (congenitale) aandoeningen.

De ziekten kunnen met geneesmiddelen, onder andere bloedverdunners en cholesterolverlagers, of met een interventie zoals bypasschirurgie of een dotterbehandeling worden behandeld. In sommige gevallen is een afwachtend dan wel ondersteunend beleid mogelijk. Adviezen over levenswijze zijn een belangrijk onderdeel van de behandeling, zoals voedingsadviezen en hulp bij stoppen met roken.



</doc>
<doc id="439981" url="https://nl.wikipedia.org/wiki?curid=439981" title="Statine">
Statine

Een statine (meervoud statines) of cholesterolsyntheseremmer is een cholesterolverlagend medicament, (dat tevens een anti-inflammatoire werking lijkt te hebben) dat ingrijpt op de synthese van cholesterol door de snelheidsbepalende stap (HMG-CoA reductase) in de productie van cholesterol te remmen. Een statine wordt voorgeschreven (indicatie) bij een verhoogd cholesterol (hypercholesterolemie), suikerziekte (diabetes mellitus) en preventie van hart- en vaatziekten. Deze familie van geneesmiddelen wordt in het algemeen goed verdragen door de patiënt en is eenvoudig toe te dienen.

Frequent gemelde bijwerkingen zijn gastro-intestinale klachten, huiduitslag, duizeligheid, jeuk en hoofdpijn. Andere bijwerkingen komen ook voor.

In de praktijk blijken spierklachten veel voor te komen en lijken genetisch bepaald, mogelijk via een mutatie in één van de genen die codeert voor de biosynthese van het voor de energievoorziening van de cel belangrijke coenzym Q10. Deze klachten variëren van een goedaardige spierpijn of gewrichtspijn tot myositis met een meer dan 10-voudige verhoging van de concentratie creatinekinase (CK) in het serum, wat een indicatie is van verhoogde spierafbraak. Ook de hartspier werkt minder goed bij statinegebruikers. De incidentie van spierpijn en pijn na gebruik van statines varieert van 1 tot 7%, terwijl ernstige myopathie optreedt op bij 0,5% van de patiënten. Levensbedreigende rabdomyolyse met spiernecrose en daaropvolgende elektrolytveranderingen, myoglobinurie en nierfalen komt uiterst zelden voor (ongeveer 1 op 100.000 gebruikers). Cerivastatine, dat als enig uit de groep een beduidend hoger risico opleverde, is hierom uit de handel gehaald. Rabdomyolyse kan optreden bij daarvoor gevoelige personen en bij gelijktijdig gebruik van andere middelen die de afbraak van een statine verhinderen, bijvoorbeeld via de biotransformatie door het CYP3A4-enzymsysteem, zoals o.a. ciclosporine, macrolide antibiotica (zoals erytromycine), antischimmelmiddelen (waaronder itraconazol en ketoconazol), nicotinezuur (en -derivaten) en fibraten.

Daarnaast verhogen statines het risico op diabetes in lichte mate (9%), naarmate de dosering hoger is, neemt dit risico verder toe. Diabetes is een belangrijke risicofactor voor hart- en vaatziekten, die statines juist beogen te bestrijden. In de meeste gevallen zouden de cardiovasculaire voordelen echter opwegen tegen het verhoogde risico op diabetes. Bij post-menopauzale vrouwen is het extra risico op diabetes door statinegebruik echter aanmerkelijk hoger, 71%.

Statinegebruikers hebben een 57% verhoogd risico op leeftijdsgerelateerde cataract, dit is een ongeveer even sterke risicoverhoging als diabetes geeft.

Ongeveer 1 tot 5% van de patiënten staakt het gebruik van statines vanwege het optreden van bijwerkingen. Vooral de bijwerkingen op de spieren worden veroorzaakt door een omzettingsproduct, een lacton.
Waar de zuurvorm van het statine verantwoordelijk is voor de werking, is de lactonvorm schuldig aan de bijwerking.

Een nieuwe ontdekking is dat statines mogelijk het verouderingsproces versnellen doordat ze de stamcellen zouden aantasten. Mogelijk kunnen langs deze weg bijwerkingen als geheugenverlies, spierpijn, diabetes, verminderde leverfunctie, vermoeidheid en staar worden verklaard.

De dosering van de statine wordt aangepast aan de waarden van het "nuchtere" cholesterol (met name het LDL-gehalte).

Statines zijn geregistreerd bij de volgende indicaties:
Atorvastatine, pravastatine en simvastatine zijn tevens geregistreerd voor de preventie van cardiovasculaire morbiditeit en mortaliteit. Fluvastatine is alleen geregistreerd voor de preventie van cardiovasculaire morbiditeit en mortaliteit bij patiënten die een percutane angioplastiek met of zonder stentplaatsing zijn ondergaan. Rosuvastatine is niet geregistreerd voor de preventieve behandeling. 

Door een item in het consumentenprogramma "Radar" van de TROS is er medio 2007 veel onrust ontstaan bij sommige gebruikers van deze medicamenten. In het programma werd een aantal bijwerkingen ter sprake gebracht. Daarnaast werd er een belangenverstrengeling gesuggereerd tussen de farmaceuten en de voorschrijvende medici. Artsen werkzaam in de hart- en vaatziekten en de diabetesbehandeling zeiden zeer ongelukkig te zijn met deze uitzending omdat het geven van statines een van de effectiefste manieren zou zijn om hartaanvallen en CVA's te voorkomen, waarbij "slechts" ongeveer 30 tot 50 mensen hoeven te worden behandeld (NNT) om bij één van die mensen één ernstige ziekte-episode binnen 5 jaar te voorkomen, terwijl een ernstige bijwerking als rabdomyolyse in die tijd slechts ca. 1 op 100.000 mensen zou treffen.

In eerdere uitzendingen van TROS "Radar" werd beweerd dat niet bewezen is dat een hoog cholesterolgehalte slecht is voor de gezondheid. In de uitzending van januari 2008 werd gesteld dat in de groep mensen die nog geen hartaanval of beroerte hebben gehad, bij alle vrouwen en bij de mannen boven 70 jaar nauwelijks enig positief effect is bewezen van het gebruik van statines. Een en ander wordt ook gedragen door wetenschappelijk onderzoek. .

Sinds de patenten op sommige van bovengenoemde geneesmiddelen verlopen zijn is de prijs van deze statines flink gedaald, doordat er goedkopere generieke varianten op de markt kwamen.
Zo kan bij veel patiënten gekozen worden voor atorvastatine in plaats van rosuvastatine. Atorvastatine en rosuvastatine zijn in de diverse richtlijnen over cardiovasculair risicomanagement gelijkwaardige keuzes. Atorvastatine is als generiek geneesmiddel verkrijgbaar en daardoor circa 25 maal goedkoper dan rosuvastatine in vrijwel equipotente doseringen. Rosuvastatine geeft een sterkere LDL-reductie dan atorvastatine, maar meestal kan de LDL-streefwaarde van een patiënt worden behaald door behandeling met atorvastatine en is rosuvastatine niet nodig.
Op groepsniveau zijn er geen relevante verschillen tussen de bijwerkingenprofielen van atorvastatine en rosuvastatine, maar beide middelen verschillen wel in farmacokinetische interacties.

Wanneer iemand cholesterolverlagers,in dit geval statines of ezetimib, voorgeschreven krijgt, worden vanaf 2009 alleen nog de generieke (patentvrije) middelen simvastatine en pravastatine zonder toetsing vooraf vergoed door de zorgverzekeraar. De statines die nog niet patentvrij zijn, rosuvastatine (Crestor) en fluvastatine (Lescol), zijn aanmerkelijk duurder en vallen buiten het vergoedingenpakket. Wanneer de generieke statines niet goed werken of om medische redenen ongewenst zijn, kunnen ze echter wel worden voorgeschreven. Dit moet vooraf worden uitgelegd door de voorschrijvend arts middels een zogenaamde artsenverklaring. 



</doc>
<doc id="440054" url="https://nl.wikipedia.org/wiki?curid=440054" title="Nierarteriestenose">
Nierarteriestenose

Een nierarteriestenose is een vernauwing in een of meerdere nierslagaders. Per nier is er een slagader (arterie) die naar de nieren leidt. Een groot aantal, niet schadelijke, varianten van meer dan één arterie of vene komt ook voor. Bij een "vernauwing" van een van de arteriën spreekt men van een stenose. Dit kan leiden tot hoge bloeddruk (hypertensie) en/of achteruitgang van de nierfunctie.

Bij jonge mensen, vaak bij vrouwen, kan de stenose op basis van een bindweefsel streng zijn (fibromusculaire dysplasie) en kan de stenose worden verholpen door het dotteren en plaatsen van een stent.
Bij oudere mensen is de stenose bijna altijd het gevolg van algeheel vaatlijden (aderverkalking, atherosclerose) en kan het raadzaam zijn om hier niets aan te doen, behoudens het reguleren van de bloeddruk met medicatie.

De diagnose wordt gesteld middels beeldvormende technieken. De gouden standaard is de angiografie, een nadeel hiervan is het gebruik van jodiumhoudend contrastmateriaal, wat als belangrijkste bijwerking nefrotoxiciteit heeft. De MRI- en CT-angio zijn minder belastend, maar zijn ook minder betrouwbaar dan de angiografie. 


</doc>
<doc id="440097" url="https://nl.wikipedia.org/wiki?curid=440097" title="Clomifeen">
Clomifeen

Clomifeen of clomifeencitraat verhoogt, door zijn anti-oestrogeeneffect, de frequentie van de pulsatiele secretie van gonadotropine releasing hormoon (GnRH) ter hoogte van de hypothalamus, waardoor de concentraties van LH en FSH tijdelijk verhogen.


Van de reeds bestaande geregistreerde geneesmiddelen bleek clomifeen veelbelovend in besmette muizen, 






</doc>
<doc id="440382" url="https://nl.wikipedia.org/wiki?curid=440382" title="Real-life test">
Real-life test

De real-life test, ook wel "real-life (experience) fase" genoemd, is de periode waarin een nog te opereren transseksueel getest wordt op de bestendigheid van de wens om het lichamelijk geslacht aan te laten passen en de mogelijkheid de gewenste genderrol vorm te kunnen geven. De wetgever heeft deze periode als lakmoestest en drempel voor de juridische geslachtswijziging opgelegd en de genderklinieken hebben het in het medisch protocol voor de behandeling van transseksuelen, gestandaardiseerd door het John Hopkins Hospital te Baltimore en uitgegeven door de Harry Benjamin Foundation, opgenomen.

De test met een duur van ongeveer 2 jaar is bijzonder zwaar te noemen. Naast de lichamelijke veranderingen als gevolg van het gebruik van geslachtshormonen van het gewenste geslacht en verdere medische ingrepen, in geval van vrouw-naar-man transseksualiteit de talrijke operaties ter verwijdering van de uiterlijke geslachtskenmerken en de baarmoeder en eileiders, in geval van man-naar-vrouwtransseksualiteit de epilatie van de beharing van het gelaat en eventuele logopedie om de stem een octaaf hoger te krijgen en de intonatie te veranderen, zijn er de verandering van genderrol, kleding, vaak ook werk- en woonplek, familie- en vriendenkring, maatschappelijke positie, relaties, wettelijke status (in feite tussen de wettelijk erkende geslachtelijke entiteiten in) naast enorme psychische veranderingen.

Zo'n 33% van degenen die een real-life test ingaan voltooien die niet of niet in één keer, om redenen uiteenlopend van lichamelijke (onverwachte bijwerkingen van de hormonen), psychische (psychosen, onverwerkte herinneringen) tot sociale aard (verlies van essentiële zekerheden). Van de overigen gaan 25% niet over tot de uiteindelijke operatieve ingrepen; deze schikken zich in een transgender geslachtsrol.

Van feministische zijde is er forse kritiek op de real-life test, zowel pro als contra transseksualiteit an sich gericht. Vanuit de pro-zijde wordt gesteld dat de test impliceert dat het de bedoeling is in te schatten in hoeverre iemand landurig tegen blootstelling aan sociale afkeer door de omgeving kan en daarvoor copinggedrag aanleert. Daarom wordt de test afgekeurd als onmenselijk wreed. Tegenstanders zeggen dat aanstaande 'vrouwen' (de aanhalingstekens impliceren in dit geval de twijfel en afkeuring: Janice Raymond stelt in haar boek "The transsexual empire" (1979) de term male-to-constructed-female voor) door van mannelijke waarden bezeten medici gedrild worden het vrouwenbastion van binnenuit uit te hollen. Deze contra-argumentatie vindt weinig aanhang meer en wordt als een paranoïde visie terzijde gelegd.

Uit diverse onderzoeken blijkt dat de real-life test succesvoller verloopt indien de testpersoon over een dragend stabiel sociaal netwerk beschikt. Sinds een aantal jaren geleden wordt daarom aan de testpersoon gevraagd een voor de persoon belangrijk sociaal contact te betrekken in de therapie. Deze aanpak lijkt tot dusverre succesvol.

Niet allen die aan de test beginnen besluiten uiteindelijk de gehele operatieve weg naar een volledige geslachtsaanpassing te vervolmaken. Een groeiend aantal besluit het bij de hormonale therapie te houden.

Vanwege het grote aantal uitvallers wordt sinds 2000 door de medische behandelaars de keus als transgender door het leven te gaan niet langer ontkend, alhoewel de behandelprotocollen nog niet herschreven zijn.

Transgenderisten wijzen de real-life test niet af maar wel het 'einddoel': de volledige geslachtsaanpassing.

Een Real Life Test is ook een (software)testontwerptechniek een onderdeel van TMap. Het is hierbij niet de bedoeling extreme situaties te testen, maar het normale gebruik. Er wordt gekeken naar aspecten als bruikbaarheid, continuïteit en performance. Gekeken wordt of de normale (dagelijkse/wekelijkse) hoeveelheden in een acceptabele snelheid afgehandeld kunnen worden. Ook of bepaalde voorkomende volgorden uitgevoerd kunnen worden. Er wordt met name gekeken of de omgeving, de resources een normale belasting aan kunnen. Dit dus in tegenstelling tot een stresstest waarbij de grens wordt opgezocht en het systeem wordt belast totdat het kapot gaat.



</doc>
<doc id="440638" url="https://nl.wikipedia.org/wiki?curid=440638" title="Eduard Verhagen">
Eduard Verhagen

Eduard Verhagen is een Nederlands kinderarts aan het Universitair Medisch Centrum Groningen.

Hij is voornamelijk bekend omdat hij in 2004 het Groningen-protocol opstelde. In deze tekst omschreef hij criteria waaraan artsen volgens hem kunnen voldoen om in het kader van de Nederlandse euthanasiewetgeving "levensbeëindiging van pasgeborenen" uit te kunnen voeren zonder gevaar van strafververvolging wegens moord op een wilsonbekwame zonder verzoek om euthanasie. Het voorstel van Verhagen werd nadien door het Openbaar Ministerie in Groningen goedgekeurd.

Sinds het invoeren van dit protocol door de Nederlandse overheid en de publicatie ervan in 2005 in The New England Journal of Medicine kreeg het uitgesproken kritiek van collega pediaters en meerdere organisaties en politici, zoals de Pauselijke Academie voor het Leven en de Italiaanse politicus Carlo Giovanardi.



</doc>
<doc id="440640" url="https://nl.wikipedia.org/wiki?curid=440640" title="Interferon bèta-1a">
Interferon bèta-1a

Interferon bèta-1a behoort tot de groep geneesmiddelen die interferonen worden genoemd. Dit zijn natuurlijk-vóórkomende eiwitten die een rol spelen in het afweersysteem.


Hoe ze precies werken, is nog niet helemaal bekend. De interferonen zijn een lichaamseigen stof en spelen een rol in het afweersysteem. Interferonen helpen om de schade aan het centrale zenuwstelsel en met name de myeline bij MS te beperken.

Avonex werd in 1995 op de Amerikaanse markt gebracht door Biogen Idec. Avonex wordt eens per week intramusculair ingespoten, bij een hoeveelheid van de 30mcg. In geval van een zogenaamde CIS, het eenmalig voorkomen van MS-verschijnselen, kan Avonex ook al voorgeschreven worden.

Rebif werd 1996 door Serono, Inc. op de Amerikaanse markt gebracht. Rebif wordt driemaal in de week subcutaan ingespoten, in een voorkeursdosis van 44mcg. Hoewel de patenten van medicatie 7 jaar gelden in de Verenigde Staten was het verschil in gebruik en injectie voldoende aanleiding om te spreken van een dermate innovatie in het product, dat Rebif naast Avonex mocht komen te bestaan.




</doc>
<doc id="440661" url="https://nl.wikipedia.org/wiki?curid=440661" title="Sybille van Gages">
Sybille van Gages

De heilige Sybille ( - Aywières, rond 1250) werd geboren in de familie van de heren van Gages. Ze was begijn in Nijvel en trad nadien in in het klooster van Aywières in Couture-Saint-Germain. Ze was vriendin van Lutgardis van Tongeren en stelde een Latijns opschrift op voor haar grafsteen . Sybille stierf in Aywières.

Haar feestdag is op 9 oktober.



</doc>
<doc id="440703" url="https://nl.wikipedia.org/wiki?curid=440703" title="Interferon bèta-1b">
Interferon bèta-1b

Interferon bèta-1b behoort tot de groep geneesmiddelen die interferonen worden genoemd. Het wordt gebruikt voor de behandeling van multiple sclerose. Interferonen zijn eiwitten die door het lichaam worden gemaakt en die helpen bij het bestrijden van aanvallen op het afweersysteem. Van interferon bèta-1b is aangetoond dat het de reactie van het afweersysteem verandert en dat het helpt om de activiteit van de ziekte te verminderen.

Het middel is geregistreerd onder de merknaam Betaferon en de fabrikant is Bayer Schering Pharma. Betaferon kwam in 1993 voor het eerst op de Amerikaanse markt.

Multiple sclerose (MS) is een chronische aandoening, waarbij het centrale zenuwstelsel (CZS), de hersenen en het ruggenmerg, wordt aangetast. Bij MS vernietigt een ontsteking de beschermende laag rond de zenuwen (myelineschede) van het CZS waardoor de zenuwen niet meer op de juiste manier werken. De precieze oorzaak van MS is onbekend. Behandeling is mogelijk, hiervoor zijn verschillende middelen op de markt.

Er zijn een aantal groepen patiënten die baat kunnen hebben bij het gebruik van Betaferon:

Bij een eenmalig klinisch voorval dat wijst op een hoog risico op het ontwikkelen van multiple sclerose is aangetoond dat interferon bèta-1b de progressie naar klinisch definitieve multiple sclerose vertraagt.

Mensen met relapsing-remitting MS hebben incidentele aanvallen of terugvallen, waarbij de symptomen duidelijk verergeren. Aangetoond is dat interferon bèta-1b het aantal en de ernst van de aanvallen vermindert. Het vermindert ook het aantal ziektegerelateerde opnames in het ziekenhuis en verlengt de tijd tussen opeenvolgende terugvallen.

In sommige gevallen ondervinden mensen met relapsing-remitting MS dat hun symptomen verergeren, waardoor ze overgaan naar een andere vorm van MS, secundaire progressieve MS genaamd. In deze fase merken de patiënten dat ze steeds ernstiger gehandicapt raken, ongeacht het aantal terugvallen. Interferon bèta-1b kan het aantal en de ernst van de aanvallen verminderen en de progressie van de invaliditeit vertragen.

Interferon bèta-1b wordt om de dag onderhuids (subcutaan) geïnjecteerd. De aanbevolen dosis is 250 microgram interferon bèta-1b.

Interferon bèta-1b wordt het beste verdragen door in het begin van de behandeling de dosis geleidelijk te verhogen. Begonnen wordt met 0,25 ml van de medicatie, daarna wordt de dosis stapsgewijs verhoogd via 0,5 ml en 0,75 ml naar de aanbevolen (1 ml) dosis.
De spuiten in de verpakking zijn gelabeld door middel van kleuren zodat patiënten eenvoudig de juiste dosis kunnen toedienen.

Als patiënten vergeten om zichzelf op de juiste tijd een injectie te geven, dan kunnen ze dit doen zodra ze het zich herinneren en dan 48 uur later doorgaan met de volgende injectie. Het wordt afgeraden om een dubbele dosis toe de dienen om een vergeten enkele dosis in te halen.

Bayer Schering Pharma heeft geen klinische studies uitgevoerd bij kinderen of adolescenten.
Gegevens uit de internationale literatuur doen vermoeden dat interferon bèta-1b bij kinderen en adolescenten van 12 tot 16 jaar in vergelijking met volwassenen een overeenkomstig veiligheidsprofiel heeft. Interferon bèta-1b mag, net als andere immunomodulerende therapieën voor MS, niet worden gebruikt bij kinderen jonger dan 12 jaar, omdat er voor deze leeftijdsgroep geen gegevens beschikbaar zijn. Vanaf 2010 is de fabrikant een onderzoek gestart bij jonge kinderen. De resultaten van dit onderzoek komen pas over enkele jaren beschikbaar.

De meest voorkomende bijwerkingen zijn griepachtige verschijnselen en injectieplaatsreacties. Deze bijwerkingen treden vooral op in de eerste maanden van de behandeling en zullen in de loop van de behandeling verminderen of verdwijnen. Met een aantal praktische aanbevelingen kan het optreden van deze bijwerkingen verminderd worden:

Interferon bèta-1b dient beneden de 25 °C te worden bewaard, maar mag niet in de vriezer worden bewaard. Na bereiding van de oplossing dient Interferon bèta-1b onmiddellijk gebruikt te worden. Indien dit niet mogelijk is, kan de oplossing maximaal 3 uur bewaard worden bij 2-8 °C (in een koelkast).



</doc>
<doc id="440940" url="https://nl.wikipedia.org/wiki?curid=440940" title="Planned Parenthood v. Casey">
Planned Parenthood v. Casey

Planned Parenthood v. Casey is een arrest van het Amerikaanse Hooggerechtshof uit 1992




</doc>
<doc id="441654" url="https://nl.wikipedia.org/wiki?curid=441654" title="Bionisch implantaat">
Bionisch implantaat

Bionische implantaten (of bodyware of soms cyberware)

In de geneeskunde gebruikt men het woord "bionisch" om een vervanging of verbetering aan te duiden van een orgaan of andere lichaamsdelen. Bionische implantaten verschillen van gewone prothesen doordat ze de originele functie beter nabootsen of zelfs verbeteren.

Bij moderne prothesen wordt getracht deze er natuurlijk uit te laten zien en op natuurlijke wijze te laten functioneren. In het gebied waar prothesen en cyberware elkaar raken heeft men experimenten gedaan waarbij microprocessoren, die in staat waren de bewegingen van kunstmatige ledematen te controleren, vastgemaakt werden aan de beschadigde zenuwuiteinden van een patiënt. De patiënt wordt dan aangeleerd hoe hij de prothese kan bedienen alsof het een natuurlijk lichaamsdeel is.

Implantaten die proberen verloren lichaamsfuncties terug te brengen overschrijden de grens tussen prothese en interface. Een groot succes in dit veld is 'het cochleair implantaat'. Dat is een klein instrumentje dat men in het binnenoor inbrengt. Het vervangt de verloren functionaliteit van beschadigde of ontbrekende haarcellen (deze cellen brengen de sensatie van geluid voort als ze gestimuleerd worden).

Er worden ook experimenten uitgevoerd om een directe verbinding met het brein te vormen.
Kwabena Boahen uit Ghana was 8 jaar hoogleraar aan de Universiteit van Pennsylvania en gedurende die tijd ontwikkelde hij een kunstmatig netvlies dat in staat was op dezelfde manier beelden te verwerken als een natuurlijk netvlies. Hij verifieerde de resultaten door elektrische signalen van zijn kunstmatige netvlies te vergelijken met de signalen geproduceerd door een salamanderoog dat naar dezelfde beelden keek.
Europese onderzoekers van het Max-Planck-Instituut hebben reeds interfaces tussen Neuronen van zoogdieren en chips geproduceerd. Deze ontwikkelingen vormen een cruciale eerste stap in de ontwikkeling van geavanceerde technologieën die chips met het zenuwstelsel van zoogdieren kunnen verbinden.



</doc>
<doc id="442327" url="https://nl.wikipedia.org/wiki?curid=442327" title="Kinderziekenhuis">
Kinderziekenhuis

Een kinderziekenhuis is een ziekenhuis gespecialiseerd in de behandeling van kinderen. De algemene benaming voor deze zorg is pediatrie, maar er zijn allerlei specialismen zoals neonatologie, kinderchirurgie en kinderoncologie. Daarnaast is er veel kennis van aandoening met een genetische oorzaak zoals stofwisselingsziekte en taaislijmziekte.

Een ander aspect waarin kinderziekenhuizen zich onderscheiden van gewone ziekenhuizen is de speciale aandacht voor de ontwikkeling van het kind. Er is een school(tje) voor kinderen die langdurig blijven, er wordt veel aandacht besteed aan de voorbereiding op een behandeling/operatie, de ouders worden bij de behandeling betrokken en er is pedagogische en maatschappelijke hulpverlening.





</doc>
<doc id="442532" url="https://nl.wikipedia.org/wiki?curid=442532" title="Franz Riklin">
Franz Riklin

Franz Riklin (1878-1938) was een psychiater die vooral bekend geworden is door zijn samenwerking met Carl Jung. 

In het begin van de twintigste eeuw werkte Riklin in het instituut Burghölzli bij Zürich en gold daar als expert op het gebied van hysterie. In opdracht van zijn directeur Eugen Bleuler deed hij onderzoek naar associatietesten. Hiertoe reisde hij naar Duitsland om zich op de hoogte stellen van het werk van Emil Kraepelin en Gustav Aschaffenburg. Terug in Zürich ontwikkelde hij met deze kennis de eerste modellen van woordassociatietesten, die hij samen met zijn collega Jung verder uitwerkte en waarover ze samen een boek publiceerden: "Experimentelle Untersuchungen über die Assoziationen Gesunder" (1905).

In 1905 werd Riklin directeur van het psychiatrisch instituut in Rheinau, waar Bleuler eerder directeur van was geweest. Hier ontwikkelde hij interesse in de psychologische onderbouw van sprookjes. Beroemd werd zijn interpretatie van de kikkerkoning. Hij zag het sprookje als een beschrijving van de maagdelijke ambivalentie ten opzichte van seksualiteit en de metamorfose van kikker tot prins als transformatie van haar angst en afkeer tot geïdealiseerde liefde. Sigmund Freud heeft een artikel van Riklin over de wensvervulling en symboliek in sprookjes gepubliceerd in zijn blad voor toegepaste psychologie.

Riklin, die getrouwd was met een nicht van Carl Jung, koos de kant van Jung nadat deze had gebroken met Freud, maar zou zelf nooit als psychoanalyticus werkzaam zijn.


</doc>
<doc id="442694" url="https://nl.wikipedia.org/wiki?curid=442694" title="Burghölzli">
Burghölzli

Burghölzli is de naam van de psychiatrische kliniek van de Universiteit Zürich in Zwitserland. De naam "Burghölzli" is afkomstig van de heuvel ten oosten van Zürich waarop de kliniek is gelegen. Aan het einde van de negentiende en het begin van de twintigste eeuw was Burghölzli een toonaangevend centrum in de Europese psychiatrie. De officiële naam van de kliniek is Psychiatrische Universitätsklinik Zürich.

Het initiatief tot oprichting van de kliniek werd genomen door Wilhelm Griesinger, een invloedrijke psychiater die hoopte op de nieuwe locatie psychiatrische patiënten een moderner en menselijker behandeling te kunnen bieden. Griesingers ideeën werden verwezenlijkt nadat de kliniek in 1870 was geopend.

De eerste directeur was de beroemde Duitse psychiater Bernhard von Gudden. Deze legde de basis van de faam van Burghölzli, die later werd uitgebouwd door Auguste Forel (directeur van 1879 tot 1898). Deze begon met hypnose- en arbeidstherapie en zette zich in tegen alcoholmisbruik en voor gelijke behandeling van vrouwen. Zo werd in 1883 de eerste open afdeling voor vrouwen geopend. Forel werd opgevolgd door Eugen Bleuler. Deze was directeur van 1898 tot 1927. Hij is vooral bekend geworden door zijn onderzoek naar schizofrenie en het gebruik van dieptepsychologie als onderdeel van de behandeling. Bleuler was een van de eersten die een systematische classificatie van psychiatrische ziektebeelden opzette. In 1911 werd Burghölzli uitgebreid met een polikliniek.

Andere bekende artsen uit de historie van de kliniek waren Karl Abraham, Ludwig Binswanger, Manfred Bleuler, Eduard Hitzig, Carl Gustav Jung, Franz Riklin, Hermann Rorschach.

Niet alle behandelingen die in het verleden in de kliniek werden uitgevoerd, zullen in de huidige maatschappij nog op instemming kunnen rekenen. Hoewel de benadering van patiënten een veel menselijker en respectvol gezicht had dan in het verleden, hielden Forel en Bleuler zich bezig met gedwongen sterilisatie, eugenetica en rassentheorieën. Bleulers opvolger Hans Wolfgang Maier en Bleulers zoon Manfred hielden zich onder invloed van de nazi's zelfs met "rassenhygiëne" bezig. Dit deel van het verleden heeft Burghölzli achter zich gelaten en het is nu een kliniek die nog steeds een goede naam heeft, maar zijn leidende positie heeft verloren.



</doc>
<doc id="442756" url="https://nl.wikipedia.org/wiki?curid=442756" title="Infectiekracht">
Infectiekracht

Infectiekracht (aangeduid met λ) is een term uit de epidemiologie die het tempo aangeeft waarmee een persoon die vatbaar is voor de betreffende besmettelijke ziekte, besmet wordt.

Omdat deze gegevens niet altijd voorhanden zijn, kan λ niet altijd uitgerekend worden. Een vereenvoudiging bestaat er in te veronderstellen dat een ziekte zich in een endemisch evenwicht bevindt in een populatie met een rechthoekige bevolkingspiramide (zoals in de industrielanden).; dan is formula_2 met A de gemiddelde infectieleeftijd.

Doordat λ een maat is voor vatbaarheid, is het begrip bruikbaar om het verschil in overdrachtssnelheid tussen verschillende bevolkingsgroepen onderling te vergelijken. Daarbij kan het gaan om verschillen bij één besmettelijke ziekte, of om verschillen tussen meerdere besmettelijke ziekten.

Er wordt ook wel gesproken van de infectiekracht van een virus of een ziekteverwekkende bacterie. Zo komt het voor dat de infectiekracht van zo'n bacterie afneemt, als er een bepaald enzym aan wordt onttrokken.


</doc>
<doc id="444014" url="https://nl.wikipedia.org/wiki?curid=444014" title="Heinrich Cornelius Agrippa von Nettesheim">
Heinrich Cornelius Agrippa von Nettesheim

Heinrich Cornelius Agrippa von Nettesheim (Keulen, 14 september 1486 - Grenoble, 18 februari 1535) was een Duits magiër en occult schrijver, soldaat, arts, astroloog en alchemist. Daarnaast wordt hij gezien als een vroeg feminist. Agrippa's achternaam en bijnaam zijn afgeleid van zijn geboorteplaats (Keulen was vroeger "Colonia Agrippina)" en de oorsprong van zijn familie ("Nettesheim", een dorp in de buurt van Keulen).

Details over Agrippa's vroege jaren zijn niet erg duidelijk. Hij schijnt acht talen te hebben geleerd, aan de universiteit van Keulen te hebben gestudeerd en enige tijd te hebben doorgebracht in Frankrijk. Agrippa trad al vroeg in dienst bij keizer Maximiliaan I. Aanvankelijk als secretaris maar aangezien Agrippa met zowel de pen als het zwaard was geschoold later ook als soldaat. Hij diende zeven jaar in het leger en werd hiervoor geridderd. Hij zou onder meer in 1508 de campagne in Catalonië hebben meegemaakt. In 1509 gaf hij aan de universiteit van Dôle lezingen over Johannes Reuchlins "De Verbo Mirifico", maar zou niet lang daarna op verdenking van ketterij worden aangeklaagd door Johan Catilinet, een monnik die in Gent een van zijn lessen had bijgewoond. Agrippa verhuisde noodgedwongen naar de Nederlanden en ging terug in dienst bij Maximiliaan.

In 1510 zond de keizer hem op een diplomatieke missie naar Engeland, waar hij de gast was van Colet, bisschop van St Paul's. Daar bereidde hij zijn verdediging voor en antwoordde op de beschuldigingen van Catilinet. Na zijn terugkeer naar Keulen volgde hij Maximiliaan in 1511 naar Italië, waar hij als theoloog het Concilie van Pisa bijwoonde. Hij bleef zeven jaar in Italië, gedeeltelijk in dienst van William VI, markies van Monferrato en van Karel III, hertog van Savoy, waarschijnlijk als lesgever in theologie en de praktijk van de geneeskunde.

In 1515 gaf hij les aan de universiteit van Pavia over de Pymander van Hermes Trismegistus, maar deze lezingen werden abrupt onderbroken door de overwinningen van koning Frans I van Frankrijk. In 1518 verkreeg hij dankzij de inspanningen van een van zijn beschermers de post van stadsadvocaat en redenaar te Metz. Ook hier brachten zijn overtuigingen hem, net als in Dôle, in aanvaring met de monniken. Toen hij de verdediging opnam van een vrouw die van hekserij werd beschuldigd kwam hij in conflict met de inquisiteur, Nicholas Savin. Als gevolg daarvan moest hij in 1520 ontslag nemen en terugkeren naar Keulen. Daar bleef hij een tweetal jaren. Vervolgens had hij in Genève en Freiburg een praktijk als geneesheer, en vier jaar later vertrok hij naar Lyon waar hij werd aangesteld als arts van Louise van Savoy, de moeder van Frans I. Deze positie gaf hij op in 1528 en het was rond deze tijd dat hij werd uitgenodigd om deel te nemen aan een debat over de vraag of de scheiding van Hendrik VIII van Engeland en Catharina van Aragon wel wettelijk was. Hij bedankte hiervoor en verkoos om - op verzoek van Margaretha, regentes van de Nederlanden - als historiograaf en archivaris bij keizer Karel V aan de slag te gaan. De dood van Margaretha in 1530 verzwakte zijn positie echter, en de publicatie van enkele van zijn werken wekte nieuwe haat bij zijn tegenstanders. Hij belandde wegens schulden ook korte tijd in de gevangenis van Brussel, en ging toen met de steun van Hermann van Wied, aartsbisschop van Keulen, naar Keulen en Bonn.

De publicatie van zijn werken bracht hem weer in aanvaring met de Inquisitie, die trachtte het drukken van De occulta philosophia te stoppen. Vervolgens trok hij naar Frankrijk, maar hij werd gearresteerd op bevel van Frans I omwille van iets dat hij over de koningin-moeder zou gezegd hebben, maar hij kwam spoedig vrij. Hij stierf in Grenoble op 18 februari 1535.
Agrippa was een bekwaam onderzoeker en een van de vroege zoekers naar de "steen der wijzen". Johannes Trithemius was een van zijn leermeesters aan wie hij in 1510 inzage gaf in zijn "De Occulta Philosophia". In een brief spreekt Trithemius zijn bewondering uit maar waarschuwt hem zijn ideeën slechts met een select aantal ingewijden te delen. Pas 23 jaar later publiceerde Agrippa het werk.

Agrippa reisde door Spanje, Frankrijk, Nederland, Duitsland, en Italië en gaf lezingen over verscheidene mystieke publicaties waaronder "Reuchlinus de Verbo Mirifico" (zie Johannes Reuchlin) en "Mercurius Trismegistus" (zie Hermes Trismegistus). Onderwijl verschenen in Europa manuscripten van "De Occulta Philosophia". Dit leverde hem verschillende problemen met het kerkelijke gezag op, hij moest een aantal maal vluchten en werd tevens een aantal maal gevangengenomen. In 1533 besloot hij, teneinde de misverstanden uit de wereld te helpen, het werk zelf in druk te brengen.

In 1651 werd zijn "De Occulta Philosophia" in Engeland gepubliceerd.

Agrippa's faam als 'proto-feminist' heeft hij voornamelijk te danken aan de 'Declamatio de nobilitate et praecellentia foeminei sexus', een werk waarin hij de gelijkheid van seksen bepleit, en zelfs de superioriteit van de vrouw vooropstelt. Hier volgt een fragment aan het begin van het boek:

Agrippa begint dus met te zeggen dat in wezen - bij geboorte - de ziel van beide gelijkwaardig is, maar dat de vrouw toch blijk geeft van veel superieure kwaliteiten.






</doc>
<doc id="445503" url="https://nl.wikipedia.org/wiki?curid=445503" title="Aortadissectie">
Aortadissectie

Een aortadissectie is een aandoening waarbij de binnenwand van de aorta zodanig beschadigd is dat zich bloed tussen de binnen- en buitenwand ophoopt. Een aortadissectie geeft plotselinge heftige pijn, en is acuut levensbedreigend wegens het gevaar van een aortaruptuur en of ischemie van andere organen. Tot rond 1950 had een aortadissectie meestal de dood tot gevolg terwijl tegenwoordig het merendeel van de patiënten de aandoening overleeft dankzij een spoedoperatie. Een correcte en snelle diagnose is daarbij van doorslaggevend belang.


</doc>
<doc id="445686" url="https://nl.wikipedia.org/wiki?curid=445686" title="Trichomoniasis">
Trichomoniasis

Trichomoniasis is een SOA die veroorzaakt wordt door de parasiet "Trichomonas vaginalis" en verkregen kan worden door onbeschermd seksueel contact, maar mogelijk ook door een gedeelde handdoek. Het is een van de veelvoorkomende SOA's. Vaak komt "trichomoniasis" voor in combinatie met gonorroe en chlamydia. De symptomen bij mannen zijn hevige jeuk aan de penis en urine met een vieze geur. Bij vrouwen zijn de symptomen hevige jeuk aan de vagina, een schuimende groengele urine met vieze geur en pijn aan de schaamlippen. Bij vrouwen raken de eileiders geïnfecteerd en bij mannen de prostaat, de bijballen of de urineleiders.

Trichomoniasis geeft heel vaak geen klachten en het duurt soms jaren voordat de ontstekingen zich voordoen. De ontstekingen bevinden zich in de vagina of in de plasbuis. Vrouwen hebben vaker last van trichomoniasis dan mannen.

De ziekteverschijnselen van trichomoniasis kunnen bij vrouwen al enkele uren na de besmetting optreden, maar ze kunnen ook een paar maanden/jaar uitblijven. De ziekteverschijnselen zijn: een wit schuimende afscheiding die stinkt (kan ook geelgroen zijn), een blaasontsteking en een rode vagina en ook kunnen de schaamlippen geïrriteerd zijn waardoor plassen pijnlijk kan zijn. Als een vrouw hier te lang niets aan laat doen dan kunnen de ontstekingen overslaan naar de eierstokken, en waarschijnlijk tot onvruchtbaarheid leiden.

Bij mannen zijn de ziekteverschijnselen van trichomoniasis minder duidelijk dan bij vrouwen, ook kunnen deze uitblijven. De ziekteverschijnselen bij mannen zijn: een rode eikel, er kan een vieze afscheiding ontstaan die onaangenaam ruikt en het kan een branderig gevoel bij plassen veroorzaken. Voor mannen is het aangewezen om bij deze verschijnselen naar de dokter te gaan. Als een man hier te lang mee wacht en is besmet, kan de ontsteking overslaan op de prostaat of bijballen wat tot onvruchtbaarheid kan leiden.

Wie geen ziekteverschijnselen heeft en toch besmet is kan iemand anders hiermee wel besmetten via onveilige seks.

Trichomoniasis kan je krijgen door onveilige seks te hebben. Ook kan het gebruik van andermans handdoek en washandje (of iets dergelijks), die besmet is met "Trichomonas vaginalis", oorzaak zijn van besmetting. Dit is te voorkomen, door veilig seks te hebben met een condoom, en door andermans handdoek of washandje (of iets dergelijks) niet te gebruiken. De kans op besmetting kan ook verkleind worden door monogaam te leven, dus alleen seks te hebben met één partner. Men kan geen besmetting oplopen door uit een glas te drinken, of iemand te zoenen die trichomoniasis heeft. Dit geldt in het algemeen voor alle SOA's.

Het aantal volwassen vrouwen met trichomoniasis ligt tussen de 25 en 40 procent. Bij de mannen is het moeilijker vast te stellen hoeveel er besmet zijn. Bij mannen is het een stuk moeilijker te zien of een man besmet is. Een besmette man vertoont weinig ziekteverschijnselen, of ze blijven helemaal uit.

Het aantal mensen met trichomoniasis ligt ongeveer rond de 2.000 besmette gevallen per jaar in Nederland. Trichomoniasis staat op de 7de plaats van meest voorkomende SOA’s in Nederland.

Trichomoniasis is gelukkig te genezen. Voor de behandeling neemt een arts eerst een monster van de plek waar je geïnfecteerd zou kunnen zijn. De arts kijkt onder een microscoop of je besmet bent, (meestal kijkt de arts ook of je met andere Seksueel overdraagbare aandoeningen besmet bent). En zo ja, je bent besmet, krijg je een behandeling met een eenmalige dosis antibiotica. De behandeling bestaat uit een zetpil die in de vagina wordt aangebracht en als een normale zetpil, of uit een stel gewone pillen die je moet slikken, de antibiotica zorgt ervoor dat de "Trichomonas vaginalis" "parasiet" "protozoa" gedood wordt. Tijdens de behandeling mag je geen alcohol gebruiken. Het liefst willen ze ook dat je in de periode dat je behandeld wordt geen seks te hebben, tegen het over en weer besmetten van elkaar, wil je wel seks gebruik dan een condoom. Het is dus overdraagbaar via intiem lichamelijk contact. Daarom is het ook in het algemeen nodig, dat de partner ook wordt behandeld.


</doc>
<doc id="445693" url="https://nl.wikipedia.org/wiki?curid=445693" title="Trichomonas">
Trichomonas

Trichomonas is een geslacht van protista. Besmetting met "Trichomonas vaginalis" wordt ook wel kortweg trichomonas genoemd in plaats van trichomoniasis. Wereldwijd is trichomonas de meest voorkomende niet-virale geslachtsziekte. In Nederland worden zo'n 2000 besmettingen per jaar geconstateerd.

Ook bij zangvogels komt besmetting met "Trichomonas gallinae" voor wat het geel veroorzaakt.

Bij onderzoek van het uitstrijkje (cervixcytologie) is de "Trichomas vaginalis" de meest voorkomende parasiet. De incubatietijd van trichomonas ligt tussen de 4 en 28 dagen. Hij kan abnormale vaginale afscheiding (fluor vaginalis) veroorzaken maar is niet altijd pathogeen.

In ongeveer 10-20% geeft hij een infectie van de lagere urinewegen, gepaard met dysurie. Bij 10-25% van de patiënten zien we een vies ruikende groengele, schuimige vaginale afscheiding, vaginale jeuk en vaginaal bloedverlies. Symptomen als PID (Pelvic Inflammatory Disease)en inguinale lymphadenopathie (vergrote lymfeklieren) kunnen voorkomen.

Behandeling geschiedt meestal met antibiotica (metronidazol of clindamycine).


</doc>
<doc id="446029" url="https://nl.wikipedia.org/wiki?curid=446029" title="Auguste Forel">
Auguste Forel

Auguste-Henri Forel (Morges, 1 september 1848 – Yvorne, 27 juli 1931) was een Zwitsers sociaal hervormer, entomoloog, neuroloog en psychiater. Hij is bekend geworden door zijn inspanningen voor geheelonthouding en geldt als vader van de Zwitserse psychiatrie.

Forel werd geboren op het landgoed "La Gracieuse" in de gemeente Morges. Al op jonge leeftijd was hij geïnteresseerd in insecten, in het bijzonder in mieren. Hoewel hij koos voor een carrière als arts, bleef zijn interesse altijd bestaan en heeft hij ruim 250 publicaties over insecten op zijn naam. Voor zijn onderzoek nam hij deel aan diverse expedities, onder andere naar Zuid-Amerika en Afrika. Zijn entomologisch werk is altijd goed ontvangen, onder andere door Charles Darwin.

Na zijn studie geneeskunde werd hij in München assistent van professor Bernhard von Gudden. Hij richtte zich op het onderzoek naar bepaalde hersengebieden en leverde hiertoe een forse bijdrage aan de ontwikkeling van de microtoom. Een deel van de hypothalamus werd naar hem de "campus foreli" genoemd. Hij beschreef als eerste de gehoorzenuw. Ook de ontdekking van het neuron wordt wel aan Forel toegeschreven, hoewel hij deze eer met twee andere onderzoekers moet delen.

In 1879 werd Forel de opvolger van Eduard Hitzig als directeur van de psychiatrische kliniek Burghölzli in Zürich. Hier maakte hij zich sterk voor een menselijkere behandeling van patiënten. Hij paste hypnose toe en voerde arbeidstherapie in, voor die tijd een revolutionaire benadering. Hij hield meer dan in het verleden rekening met het psychisch welzijn van patiënten. Zijn publicaties hierover hebben tot op zekere hoogte ook het werk van Sigmund Freud beïnvloed, hoewel Forel later weinig van Freuds ideeën wilde weten. Voor het welzijn van patiënt en maatschappij liet hij soms gedwongen castraties en sterilisaties uitvoeren, wat in die tijd op meer instemming kon reken dan tegenwoordig. Omdat Forel geloofde dat de ziel en de hersenen onlosmakelijk met elkaar waren verbonden, kwam hij enige malen in conflict met de rooms-katholieke Kerk. In 1898 werd hij in Burghölzli opgevolgd door zijn voormalige student Eugen Bleuler.

Forel maakte zich niet alleen sterk voor zijn patiënten, maar hield zich ook bezig met maatschappelijk hervormingen. Hij had veel alcoholisten als patiënt en mede daardoor was hij actief in de Zwitserse beweging tegen alcoholmisbruik. Zelf was hij geheelonthouder. In 1905 publiceerde hij "Die sexuelle Frage". Hierin beschreef hij de seksuele problemen die hij in de praktijk had waargenomen. Door het doorbreken van taboes en de gelijke behandeling van vrouwen hoopte hij het 'seksuele probleem' op te lossen. Homoseksualiteit beschreef hij als een ziekte en de lijders eraan gaf hij de raad om hun geaardheid voor de buitenwereld te verbergen.

Hij publiceerde artikelen die de wereldvrede moesten bevorderen en stelde maatregelen voor om de 'roofdierennatuur' van de mens te bestrijden, waaronder prenatale diagnose en de eugenetische maatregelen die hij in Burghölzli had toegepast. Verder publiceerde hij voorstellen om het gevangeniswezen te verbeteren.

De hoogste onderscheiding van de internationale geheelonthoudersvereniging IOGT is de Auguste Forel-medaille. Van 1906 tot 1919 was Forel voorzitter van de IOGT.

In 1916 werd hij formeel socialist en in 1920 trad hij toe tot de Bahá'í-religie.
http://www.scribd.com/doc/118014499/Brief-aan-Prof-Forel-Abdu-l-Baha



</doc>
<doc id="446489" url="https://nl.wikipedia.org/wiki?curid=446489" title="Zaak-Ineke Stinissen">
Zaak-Ineke Stinissen

Hendrina Maria (Ineke) Stinissen geb. Swagerman (2 juli 1942 - Haaksbergen, 18 januari 1990) was een Nederlandse comapatiënte in de jaren zeventig en tachtig van de vorige eeuw.

Ze was geregeld voorpaginanieuws omdat er geen toestemming kwam een einde aan haar leven te maken. Ineke Stinissen lag zestien jaar in coma, toen de rechter na een lange juridische strijd toestemming gaf haar te laten sterven.

Stinissen, toen eenendertig jaar, kreeg tijdens haar bevalling in maart 1974 onverwacht ernstige complicaties en er moest een spoedkeizersnede worden uitgevoerd. De anesthesist maakte echter een dramatische fout: hij duwde de beademingstube in de slokdarm in plaats van in de luchtpijp. Er werd een kerngezonde zoon geboren, maar Stinissen raakte in coma en zou haar zoon Henk-Jan nooit zien.

Op 9 januari 1990 staakte het verpleeghuis Het Wiedenbroek in Haaksbergen de sondevoeding. Stinissen overleed 9 dagen later.


</doc>
<doc id="447868" url="https://nl.wikipedia.org/wiki?curid=447868" title="Harttransplantatie">
Harttransplantatie

Een harttransplantatie is een medische ingreep waarbij het hart van een (overleden) donor wordt geplaatst (transplantatie) in een patiënt wiens hart niet meer in staat is om de patiënt in leven te houden. Na een succesvolle transplantatie heeft de patiënt met een ruilhart (of donorhart) een levensverwachting van nog ongeveer 15 jaar.

Louis Washkansky, een Poolse emigrant in Zuid-Afrika, was de eerste mens bij wie met succes een harttransplantatie werd toegepast. Op 3 december 1967 werd de harttransplantatie uitgevoerd in het Groote Schuur-Hospitaal in Kaapstad door een team van 31 artsen. De operatie nam ruim vijf uur in beslag. Donor was de 25-jarige Denise Darvall, die vlak voor de transplantatie op Washkansky bij een auto-ongeluk was verongelukt. De operatie stond onder leiding van dr. Christiaan Barnard. Washkansky overleed achttien dagen na de ingreep aan een longinfectie wegens een verzwakt immuunsysteem. 

De eerste harttransplantatie in Nederland is uitgevoerd door Egbert Bos. Dit gebeurde in het Dijkzigtziekenhuis in Rotterdam op 23 juni 1984 bij Ger Keyzer. Doordat in 1983 het nieuwe medicijn Cyclosporine op de markt kwam, dat afstotingsverschijnselen sterk vermindert, hadden de patiënten een grotere overlevingskans met een donorhart. In eerste instantie ging het goed met Keyzer, maar vier jaar later overleed hij alsnog, omdat zijn lichaam het donorhart bleef afstoten.

Er worden tevens gecombineerde hart-longtransplantaties uitgevoerd. De kans op een goed resultaat ligt bij deze combinatievorm iets hoger dan bij een harttransplantatie alleen. 


</doc>
<doc id="447918" url="https://nl.wikipedia.org/wiki?curid=447918" title="Levertransplantatie">
Levertransplantatie

Een levertransplantatie bestaat uit het transplanteren van een gezonde lever (of een deel daarvan) van de ene persoon in het lichaam van een andere persoon (de patiënt) waarvan de lever onvoldoende functioneert, zoals dat onder andere het geval kan zijn bij cirrose en leverfalen. De personen die donor zijn, waren in het begin overleden personen met een gezonde lever. In 1989 werd de eerste levertransplantatie uitgevoerd vanuit een levende donor. was ook een transplantatie vanuit een levende persoon mogelijk die een gedeelte van zijn gezonde lever afstond. 



</doc>
<doc id="448607" url="https://nl.wikipedia.org/wiki?curid=448607" title="Veiligheidsbril">
Veiligheidsbril

De veiligheidsbril dient ter bescherming van de ogen tegen afspattende en/of rondvliegende deeltjes van materialen. Deze bescherming moet er zijn voor:


De bril moet dan ook strak aansluiten, maar dient rondom voldoende binnenruimte te bieden, zodat ook brildragers hem kunnen gebruiken zonder de eigen bril af te zetten. Ook moet de "binnenruimte" geventileerd worden tegen het beslaan van het glas. Meestal wordt de bril met behulp van een elastische band vastgehouden op het hoofd.

Een "stofbril" is in feite een – soms wat lichter uitgevoerde – veiligheidsbril.

Het gebruik van veiligheidbrillen is ingevolge de Arbowet en het daaruit voortvloeiende Arbobesluit in veel situaties verplicht.

Een "laboratoriumbril" is een soort veiligheidsbril die de ogen beschermt tegen spatten met gevaarlijke vloeistoffen, zoals zuren en basen, maar – afhankelijk van het soort werkzaamheden – ook bloed. Dit soort bril sluit echter minder precies aan op het gezicht dan de hiernaast afgebeelde veiligheidsbril. Een laboratoriumbril heeft veelal geen elastieken band, maar brede poten. Net als bij een klassieke veiligheidsbril is het mogelijk een gewone bril ter correctie van gezichtsafwijkingen onder de laboratoriumbril te dragen. Ook worden gewone brillen met grote glazen en met kleine flappen aan de zijkant naast het hoofd gebruikt als laboratoriumbril. Dit wordt vaak comfortabeler gevonden.

Een "lasbril" beschermt de ogen van lassers tegen ultravioletlicht dat bij het lassen van metalen vrijkomt en lasogen kan veroorzaken. Ook beschermt hij rondvliegende vonken en gloeiende metaalspetters. Een lasbril heeft extreem donkere glazen, zodat men buiten het eigenlijke laswerk weinig ziet. De lasbril kan meestal omhoog worden geklapt, zodat men niet de hele lasbril hoeft af te zetten om normaal te kunnen zien. De lasbril wordt gewoonlijk over een eventuele gewone correctiebril heen gedragen.

Een "duikbril" biedt duikers de mogelijkheid om onder water de ogen open te houden, zonder dat er vuil in de ogen komt.

Een "zonnebril" is in feite ook een soort veiligheidsbril. Hij beschermt de ogen tegen overvloedig zonlicht. Een "goede" zonnebril beschermt ook tegen ultraviolet licht; goedkope zonnebrillen doen dit vaak niet of onvoldoende.

Een "skibril" doet hetzelfde als een zonnebril, maar in veel sterkere mate; hij beschermt ook beter tegen ultraviolet licht, dat door de witte sneeuw vrij sterk wordt weerkaatst en sneeuwblindheid (een soort lasogen) kan veroorzaken.

Een "stofbril" is een veiligheidsbril die voorkomt dat stof, water of zand in de ogen komt. Stofbrillen werden in het verleden gebruikt door auto- en motorcoureurs in combinatie met een pothelm of een jethelm. Na het verschijnen van de integraalhelm raakte de stofbril in onbruik. Tot in de jaren vijftig waren stofbrillen vaak van rubber gemaakt, later kregen ze een metalen montuur met en (skai)leren kussen.

Sommige van de hierboven genoemde brilsoorten kunnen in beginsel ook van een correctie voorzien worden.


</doc>
<doc id="449329" url="https://nl.wikipedia.org/wiki?curid=449329" title="Emiel Lauwers">
Emiel Lauwers

Emiel Lauwers (Ingelmunster, 23 oktober 1858 - Kortrijk, 29 mei 1921) was een Vlaams arts en een cultuurflamingant.

Lauwers was de zoon van notaris Juliaan Lauwers en Maria Ludovica Vandorpe. Hij was de broer van priester Achiel Lauwers. Hun overgrootvader was Pieter Lauwers, burgemeester van Torhout.

Hij was in Kortrijk één van de eerste algemene chirurgen die operaties uitvoerde van de meest uiteenlopende aard. Dit na studies die hij volgde in Leuven, Breslau, Berlijn en in Wenen bij de professoren Theodor Billroth (1829-1894) en Carl Gussenbauer (1842-1903).

Na zijn studies te Leuven werd hij er assistent in een materniteit wat hijzelf: "een oud vermolmd stinkend microbenkot" noemde. Onmiddellijk daarop voerde hij nieuwe hygiëneprincipes in, wat het aantal overlijdens van moeders en kinderen deed dalen.

Vanaf 1888 was Emiel Lauwers chirurg in het Heilig Hartziekenhuis te Kortrijk. In 1896 stichtte hij samen met zijn collega's Alfons Depla en Roose het nieuwe ziekenhuis onder de naam "Sint-Antoniusinstituut". Het was gelegen nabij het Sint-Jansplein te Kortrijk, in het park van grootgrondbezitter Bruneel de Montpellier. De verzorging gebeurde door de Zusters van Liefde van Sint Vincentius a Paulo tot in 1922, nadien door verpleegsters.

Emiel Lauwers zelf werd opgevolgd door zijn zoon Emiel jr. (1889-1946). De kliniek van Lauwers bleef bestaan tot in 1978. In 1979 nam het "Rustoord dr. Emiel Lauwers" het gebouw in gebruik. De instelling van liberale strekking veranderde naderhand van naam tot "Leef- en Zorghuis De Korenbloem". In 2002 werd het rustoord uitgebreid met veertig seniorenappartementen, gebouwd op de grondvesten van de inmiddels afgebroken kliniek.

Emiel Lauwers was een vertrouweling van Albrecht Rodenbach met wie hij samen middelbaar onderwijs liep in Roeselare, hij was ook een volgeling van Hugo Verriest met wie hij het tijdschrift De Nieuwe Tijd oprichtte. Daarnaast heeft hij heel wat Duitse en Engelse geneeskundige werken vertaald naar het Frans en het Nederlands.

In 1886 werkte hij samen met Guido Gezelle bij het vertalen van het Indianen-epos "The Song of Hiawatha" van Henry Wadsworth Longfellow. Stijn Streuvels behoorde eveneens tot zijn kennissenkring. Zoon Lauwers was lijfarts was van de schrijver.



</doc>
<doc id="449644" url="https://nl.wikipedia.org/wiki?curid=449644" title="Trombocytopenie">
Trombocytopenie

Trombocytopenie betekent dat er te weinig bloedplaatjes (trombocyten) in het bloed aanwezig zijn. Een 'normaal' mens heeft tussen de 150 en 450 miljard bloedplaatjes per liter bloed. (Bij het bepalen hiervan is het wel van groot belang de telling snel na het afnemen te doen, aangezien het aantal bloedplaatjes hierna snel daalt). Boven de 50 miljard bloedplaatjes is er klinisch zelden een probleem. 

De oorzaak van het symptoom kan liggen in een verminderde aanmaak, in een verhoogd verbruik, in het wegvangen van bloedplaatjes door een orgaan zoals de milt, of in een combinatie hiervan. 
Normaal breekt de milt bloedplaatjes die niet meer actief zijn af. Bij trombocytopenie breekt de milt soms ook nog actieve bloedplaatjes af. De bloedplaatjes van gezonde mensen (tussen de 150 tot 450 miljard per liter bloed) zijn ongeveer 10 dagen actief. Het lichaam maakt normaal continu grote aantallen bloedplaatjes aan. 


Ook knokkelkoorts ("dengue") is een bekende oorzaak van trombocytopenie gepaard gaande met koorts.


Bij kinderen (tot ongeveer 10 jaar) is meestal sprake van ITP, en wordt de trombocytopenie vaak niet behandeld. In de meeste gevallen gaat het vanzelf over. Bij volwassenen wordt vaak meteen ingegrepen. Meestal worden ze met Prednison behandeld, maar soms wordt gammaglobuline toegepast. Dat laatste is echter duurder en heeft zijn eigen risico's - het wordt bereid uit bloed van donoren.
Omdat bloedplaatjes maar zo kort blijven bestaan in de circulatie is het geven van transfusies met bloedplaatjes geen optie, behalve in een acute situatie en in die gevallen waarin er een vooruitzicht is dat de productie spontaan weer op gang zal komen.

Tegenwoordig bestaat er ook de mogelijkheid om TPO-receptor agonisten zoals romiplostim (Nplate) en eltrombopag (Revolade) in te zetten. De TPO-receptor agonisten grijpen aan op de TPO-receptoren van de megakaryocyten in het beenmerg en zetten deze aan tot het produceren van meer trombocyten. Deze nieuwe behandelmethode richt zich, in tegenstelleing tot de standaard behandeling, niet op het ondrukken van de afbraak van de trombocyten maar op de verbetering van de (verstoorde) aanmaak.

Als medicatie niet helpt, wordt vaak de milt verwijderd. Dit zal bij ongeveer 70% van de mensen helpen om de ziekte te genezen. Door de miltverwijdering ben je vatbaarder voor andere ziekten en word je vaak voor de operatie voor veel ziekten gevaccineerd. 

Als de medicatie niet aanslaat en het verwijderen van de milt ook geen effect oplevert, wat bij ongeveer 15% van de patiënten gebeurt, worden middelen toegediend die nog niet effectief bewezen zijn. Een nieuw middel is Revolade, Revolade is een nieuw middel dat het aanmaken van bloedplaatjes stimuleert. Ook kan er gekozen worden voor trombocytentransfusie, hierbij worden trombocyten van een of meerdere donoren via de bloedbaan aan een patient gegeven.

Deze berusten allemaal op bloedingen.

Dit kan ook in de periode zonder de menstruatie.



</doc>
<doc id="450059" url="https://nl.wikipedia.org/wiki?curid=450059" title="Frederick Gowland Hopkins">
Frederick Gowland Hopkins

Frederick Gowland Hopkins (Eastbourne (Sussex), 20 juni 1861 – Cambridge, 16 mei 1947) was een Engelse biochemicus, die in 1929 samen met de Nederlander Christiaan Eijkman de Nobelprijs voor Geneeskunde kreeg voor de ontdekking dat vitaminen essentieel zijn voor een goede gezondheid. Hij ontdekte verder dat melkzuur zich kon ophopen in spieren (spierpijn).

Hopkins werd geboren als zoon van Frederick Hopkins en Elizabeth Gowland. Zijn vader overleed kort na zijn geboorte waarna hij samen met zijn moeder naar familie in Londen verhuisde. Hij onderbrak zijn studie toen zijn oom hem een baan bezorgde bij een verzekeringsmaatschappij. Een kleine erfenis stelde hem in staat om zijn studie op latere leeftijd te hervatten aan de Universiteit van Londen en de medische faculteit van Guy's Hospital (King's College London). Na zijn promotie doceerde hij van 1894 tot 1898 fysiologie aan Guy's Hospital. In 1898 huwde hij de verpleegster Jessie Anne Stevens, ze kregen twee dochters, Barbara en Jacquetta, en een zoon Frederick jr.

Datzelfde jaar, 1898, tijdens een bijeenkomst van de Physiological Society, werd hij door Michael Foster uitgenodigd om naar het Fysiologisch laboratorium in Cambridge te komen om onderzoek te doen naar de chemische aspecten van fysiologie.

Terwijl hij enkele van zijn belangrijkste onderzoek verrichtte vulde hij zijn tamelijk mager academisch inkomen aan door parttime te werken in een forensisch laboratorium en als docent. In 1914 werd hij benoemd als eerste professor in de biochemie aan Universiteit van Cambridge. Voor al zijn wetenschappelijke prestaties werd Hopkins in 1925 door koning George V geridderd en sindsdien mag hij als "sir" benoemd worden. In 1918 ontving hij de Royal Medal, in 1926 de Copley Medal en in 1935 de Order of Merit.

Samen met Sydney Cole ontdekte hij tryptofaan in 1901 na het geïsoleerd te hebben uit caseïne-eiwit. Deze ontdekking leidde tot het werk waarvan Hopkins het bekendst is geworden. In 1912 publiceerde hij een artikel waarin hij middels als een aantal dierproeven aantoonde dat een synthetisch dieet bestaande uit de vijf essentiële voedingsbestanddelen: eiwitten, koolhydraten, vetten, mineralen en water, de diergroei sterk belemmerde. Het toevoegen van een kleine hoeveelheid melk gaf normale groei. Dit leidde bij hem tot suggestie dat de aanwezigheid in normale diëten van kleine hoeveelheden van tot dan ongeïdentificeerde substanties essentieel zijn voor diergroei en overleving. Deze hypothetische substanties noemde hij "accessory food factors" (bijeenkomstige voedselfactoren), of zoals we ze op het ogenblik noemen: vitamines. Het was voor dit werk waarvoor hij samen met de Nederlander Christiaan Eijkman in 1929 de Nobelprijs kreeg.

Gedurende de Eerste Wereldoorlog zette Hopkins zijn werk voort naar de voedingswaarde van vitamines. Zijn inspanningen waren met name belangrijk in periodes van voedseltekorten en -rationering. Hij voerde een studie uit naar de voedselwaarde van margarine en ontdekte dat het, zoals verwacht, inferieur was ten opzichte van boter vanwege het gebrek aan vitamine A en D. Resultaat van zijn werk was de introductie van vitamine-verrijkte margarine in 1926.

In 1921 isoleerde Hopkins een substantie die hij glutathion noemde die, zoals hij aantoonde, algemeen verspreid zijn in de cellen van planten en dieren die snel vermenigvuldigen. Later bewees hij dat het een tripeptide van cysteïne, glycine en glutaminezuur is. Ook ontdekte hij xanthine-oxidase, een specifiek enzym aanwezig in weefsel en melk, welke de oxidatie katalyseert van de purine basen xantine en hypxanthine tot urinezuur. Tevens is Hopkins de ontdekker van pterin, een chemische stof essentieel voor de kleuring van vlindervleugels. Samenwerkend met Sir Walter Fletcher bewees hij dat in spieren melkzuur ophoopt.


</doc>
<doc id="450121" url="https://nl.wikipedia.org/wiki?curid=450121" title="Constitutioneel eczeem">
Constitutioneel eczeem

Constitutioneel of atopisch eczeem (soms ook wel neurodermitis genoemd) is een vorm van eczeem die op elke leeftijd kan voorkomen. Het maakt deel uit van het atopisch syndroom waartoe ook astma, rinitis en conjunctivitis worden gerekend.

Bij een hoog percentage van patiënten met constitutioneel eczeem ontstaat de aandoening in het eerste levensjaar. Er verschijnt dan een rode, erg jeukende, vochtige uitslag van de huid, met blaasjes, papels, puistjes, kloofjes, schilfers en korstjes. In veel gevallen bevindt deze uitslag zich in het gezicht en tussen de hoofdharen, waarbij het "narcosekapgebied", het gebied rondom de mond en neus, meestal in mindere mate is aangedaan. Het eczeem kan zich echter ook uitbreiden naar andere lichaamsdelen. Deze aandoening, ook wel bekend als dauwworm, komt bij ongeveer 10-15% van de zuigelingen en peuters voor. De jeuk die het eczeem veroorzaakt zorgt voor veelvuldig huilen bij kinderen. Bij de meeste kinderen verdwijnt het eczeem rond de leeftijd van 3 tot 4 jaar.

Constitutioneel eczeem kan echter ook op latere leeftijd optreden. Dan zijn met name de buigzijden van de ledematen (zoals de kuit) aangedaan. In veel gevallen is er sprake van een erfelijke aanleg voor het ontwikkelen van een overgevoeligheid voor stoffen uit de omgeving, de allergenen, hoewel deze allergenen naar de laatste inzichten het eczeem zelf niet kunnen beïnvloeden. Ook kunnen niet-allergene prikkels, als warmte, droge lucht of (chemische) stoffen als zeep en wol het eczeem nadelig beïnvloeden. Ook stress heeft een negatieve invloed op de ernst van de huidaandoening.

In 2006 werd bekend dat mutaties in het gen voor de aanmaak van filaggrine het risico op het ontwikkelen van constitutioneel eczeem sterk verhogen. Er werden met name twee mutaties gevonden die in West-Europa bij ongeveer 5% van de mensen voorkomen en die de aanmaak van filaggrine sterk verstoren. Het eiwit filaggrine heeft een belangrijke functie in het vasthouden van vocht in de hoornlaag. Mensen met deze mutaties hebben vaak een droge huid. Droogheid van de huid vermindert de barrièrefunctie van de huid en is op zichzelf een oorzaak van jeuk. Overigens is de relatie niet 1 op 1: er zijn behoorlijke aantallen mensen met eczeem zonder afwijkingen in het filaggrine-gen, en andersom. De aandoening ichthyosis vulgaris (in de volksmond "schubbenhuid") komt vaak voor bij mensen met constitutioneel eczeem en blijkt door mutaties in hetzelfde gen, voor de aanmaak van filaggrine, veroorzaakt te worden.

Het eten van bepaalde producten kan tot verergering van het eczeem leiden. Dit is vrijwel uitsluitend het geval bij baby's. Een patiënt met constitutioneel eczeem kan namelijk tevens een voedselallergie hebben; beide zijn een uiting van een atopische aanleg. Alleen als een voedselallergie is gediagnosticeerd, zijn dieetmaatregelen zinvol. Koemelkproducten en kippeneieren zijn de voornaamste activators. Bij oudere kinderen en volwassenen kan - bij een deel van de patiënten - een eczeem verergeren door geïnhaleerde allergenen zoals pollen of uitwerpselen van de huisstofmijt. Het verminderen van de hoeveelheid huisstofmijt in de omgeving heeft echter geen meetbaar effect op de eczeemactiviteit.

Constitutioneel eczeem heeft een sterk wisselend verloop. De aandoening kan niet genezen worden, maar de frequentie en de ernst van de klachten kan wel zo laag mogelijk worden gehouden. Allereerst kunnen algemene maatregelen worden genomen. Zo kan om een te droge huid te voorkomen beter niet te heet of te lang worden gedoucht en wordt bij voorkeur alleen gebaad met badolie. Na het baden of douchen kan de huid ingesmeerd worden met een neutrale huidcrème, bij voorkeur op de nog enigszins vochtige huid. Het gebruik van zeep kan het beste worden geminimaliseerd. Contact met dierlijke huidproducten, zoals huisdieren, maar ook wollen kleding of donsveren, kan beter vermeden worden als men hiervan een verergering bemerkt. Het stofvrij maken van het huis wordt niet meer geadviseerd, zelfs niet als er een allergie is aangetoond.

Medicamenteus kan een crème of zalf met corticosteroïden worden voorgeschreven. Deze cremes werken vaak goed op korte termijn, maar kunnen op lange termijn de huid zwakker maken. Het is belangrijk ze verstandig te gebruiken na goede instructie van de huisarts of dermatoloog. Tegen de jeuk kunnen antihistaminica worden voorgeschreven. Deze kunnen zorgen voor vermoeidheid en kunnen bij lang gebruik deprimeren. Bij ernstig atopisch eczeem en indien bovenvermelde middelen niet meer afdoende helpen, kunnen immuun onderdrukkende middelen zoals ciclosporine en methotrexaat worden voorgeschreven. Deze middelen kunnen echter veel bijwerkingen hebben, waaronder verminderde funtie van nieren en lever en een verhoogde bloeddruk. Teerpreparaten hebben een ontstekingsremmend en jeukstillend effect, maar worden nog maar weinig toegepast bij de behandeling van constitutioneel eczeem.

Constitutioneel eczeem bij kinderen verdwijnt in veel gevallen rond het vierde levensjaar. Het gebruik van biologische zuivel in plaats van gangbare zuivelproducten kan volgens onderzoek een gunstig effect hebben op eczeem bij jonge kinderen.



</doc>
<doc id="451035" url="https://nl.wikipedia.org/wiki?curid=451035" title="Zijventrikel">
Zijventrikel

De zijventrikels of de ventriculi laterales zijn twee holtes in de hersenen. Ze liggen midden in de hersenen, in het deel dat telencephalon genoemd wordt. Ze zijn gevuld met hersenvocht en zijn daar ook de belangrijkste producenten van.

De zijventrikel bestaat uit drie afzonderlijke hoornen, het cornu frontale in de frontale kwab, het cornu temporale in de temporale kwab en het cornu occipitale in de occipitale kwab. Overeenkomstig wordt de zijventrikel ook de "ventriculus tricornis cerebri" genoemd, met "tricornis" voor "driehoornig".



</doc>
<doc id="451045" url="https://nl.wikipedia.org/wiki?curid=451045" title="Prosencephalon">
Prosencephalon

Het prosencephalon of de voorhersenen is een deel van de hersenen. Bij zoogdieren ontwikkelt dit deel zich, samen met het mesencephalon ("middenhersenen") en het rhombencephalon ("ruithersenen"), als een van de eerste delen van het brein tijdens de foetale fase van de ontwikkeling. Bij mensen kan men het prosencephalon onderverdelen in het diencephalon en het telencephalon.


</doc>
<doc id="451309" url="https://nl.wikipedia.org/wiki?curid=451309" title="Jules Bordet">
Jules Bordet

Jules Jean Baptiste Vincent Bordet (Zinnik, 13 juni 1870 – Brussel, 6 april 1961) was een Belgische immunoloog en microbioloog. In 1919 ontving Bordet voor zijn ontdekkingen op gebied van het immuunsysteem de Nobelprijs voor de Geneeskunde. Het bacteriëngeslacht "Bordetella" is naar hem vernoemd.

Bordet was de zoon van Charles en Célestine Vandenabeele Bordet. Hij had een twee jaar oudere broer, Charles. Toen hij vijf was verhuisde het gezin naar Brussel waar zijn vader onderwijzer werd aan de Middelschool van Schaarbeek. Hij bezocht de Athénée Royal de Bruxelles, een school die tegenwoordig zijn naam draagt: Athénée Royal Jules Bordet. 

Op zestienjarige leeftijd ging hij naar de Université libre de Bruxelles (ULB) waar hij in 1892 promoveerde tot doctor in de geneeskunde. Vanaf 1894 werkte hij aan het Pasteur-instituut in Parijs, waar hij de fagocytose van bacteriën door witte bloedcellen beschreef. In 1898 beschreef hij de hemolyse die optreedt bij het toevoegen van lichaamsvreemd bloedplasma aan rode bloedcellen.

In 1899 trouwde hij met Marthe Levoz, met wie hij een zoon en twee dochters zou krijgen. Bordet verliet Parijs in 1900 om het Institut Pasteur in Brussel te stichten. Hier ontdekte hij dat het effect van immunoglobuline "in vivo" significant wordt versterkt door lichaamseigen plasma-elementen die hij "alexine" noemde en tegenwoordig bekendstaan als complement. Dit mechanisme werd de basis voor methodes om de complementbinding te testen en maakte de ontwikkeling serologische tests op syfilis mogelijk, zoals de door August von Wassermann ontwikkelde Wassermannreactie. Dezelfde techniek wordt tegenwoordig gebruikt voor de diagnose van talrijke andere ziekten.

Samen met de in Brussel werkzame bacterioloog Octave Gengou isoleerde Bordet in 1906 de bacterie "Bordetella pertussis" in een zuivere cultuur, die hij als veroorzaker van kinkhoest aanwees.

In 1907 werd Bordet professor in de bacteriologie aan de Université Libre de Bruxelles. Na zijn emeritaat in 1940 nam zijn zoon Paul Bordet zijn taken aan het Institut Pasteur over.

Jules Bordet ligt begraven op de begraafplaats van Elsene.

In 2005 was hij ook één van de kansmakers op de titel De Grootste Belg, maar haalde in de Vlaamse versie de uiteindelijke nominatielijst niet en strandde op nr. 427. In de Waalse versie eindigde hij op nr. 37.

Het Brusselse Jules Bordet Instituut is naar hem genoemd. In Evere (Brussel) is een belangrijke laan naar hem vernoemd. Er is ook een treinstation met de naam 'Bordet' in die buurt dat naar de straat vernoemd is en een belangrijk OV-knooppunt vormt. De naam 'Bordet' is dus een vrij belangrijke plaatsaanduiding geworden in het Brusselse. 



</doc>
<doc id="451341" url="https://nl.wikipedia.org/wiki?curid=451341" title="Yves Montand">
Yves Montand

Yves Montand, geboren als "Ivo Livi", (Monsummano Terme, 13 oktober 1921 – Senlis, 9 november 1991) was een Frans acteur en zanger van Italiaanse komaf.

Montand werd geboren nabij Florence. Zijn vader was Giovanni Livi, later actief lid van de Communistische Partij. Montand was zelf ook een sympathisant van deze partij. Met zijn ouders, die op de vlucht waren voor het fascistische regime van Mussolini, vertrok hij op jonge leeftijd naar Frankrijk.

Hij bracht zijn jeugd door in Marseille, waar hij later ging werken, onder andere als kapper in de kapsalon van zijn oudere zus, als havenarbeider en als nachtclubzanger. Tijdens deze optredens nam hij de naam "Yves Montand" aan. Hij bedacht deze naam door te denken aan wat zijn moeder vroeger naar hem riep als ze gingen eten: "Ivo, monta!" (Ivo, kom boven!).

Vanaf 1938 oogstte hij al enig succes in het variététheater, in Marseille, Narbonne, Toulouse ... In 1939 trad hij met een eigen repertoire op in "L'Alcazar", een beroemde voormalige theaterzaal in Marseille, en had hij zijn eerste echt succeslied "Dans les plaines du Far-West". Verdere plannen om naar Parijs te trekken en nationaal door te breken werden verijdeld door het uitbreken van de Tweede Wereldoorlog. Pas in 1944 kreeg hij de gelegenheid in Parijs te zingen in diverse music-hallzalen. In de Moulin Rouge mocht hij het voorprogramma van Édith Piaf verzorgen. De beroemde Franse zangeres nam hem onder haar hoede en lanceerde zijn carrière. Ze kregen een relatie die door Piaf stopgezet werd in 1946. Ondertussen maakte Montand zijn eerste plaatopnames voor Odeon Records. Een van zijn belangrijkste opnames was "Yves Montand chante Jacques Prévert" (1962).

In de filmwereld debuteerde hij in "Etoile sans Lumière" (Marcel Blistène, 1946) waar hij samenspeelde met Piaf. Datzelfde jaar werd hij al bij een ruimer publiek bekend dankzij onder meer het poëtisch drama "Les Portes de la nuit" (1946) van de tandem Marcel Carné-Jacques Prévert. Het door Montand in die film gezongen liedje Les feuilles mortes werd een groot succes. Internationale roem kwam met de hoofdrol in de film "Le Salaire de la peur" (1953) van Henri-Georges Clouzot.

Op 21 december 1951 trouwde hij met actrice Simone Signoret. Ze zouden tot haar dood in 1985 bij elkaar blijven. Samen speelden ze diverse keren samen, onder meer in een Franse versie van "The Crucible" van Arthur Miller, zowel in de toneelversie als in de filmversie : "Les Sorcières de Salem" (Raymond Rouleau, 1957).

In 1959 trok hij naar de Verenigde Staten. Hij had een "onemanshow" op Broadway en speelde in enkele films, waaronder "Let's Make Love" (George Cukor, 1960), "Sanctuary" (Tony Richardson, 1961) en "My Geisha" (Jack Cardiff, 1962). Op de set van de musical "Let's Make Love" kreeg hij een relatie met Marilyn Monroe, die veel aandacht kreeg van de roddelpers. Hij vertolkte vervolgens opgemerkte rollen in het misdaaddrama "Compartiments tueurs" (Costa-Gavras, 1965), in "La guerre est finie" (Alain Resnais, 1966) en in het relatiedrama "Vivre pour vivre" (Claude Lelouch, 1967). Resnais' film ging over de naweeën van de Spaanse Burgeroorlog bij een verbannen communistische militant. Het scenario werd geschreven door Jorge Semprún die 10 jaar later een ander in de Spaanse Burgeroorlog geworteld verhaal bedacht voor Montand in "Les Routes du sud" (Joseph Losey, 1978). 

Daarna zette hij zijn samenwerking verder met de eveneens politiek geëngageerde filmmaker Costa-Gavras die hij op de set van diens "Compartiment tueurs" had ontmoet. Dat resulteerde in films als "Z" (1969), "L'Aveu" (1970) en "État de siège" (1973). Met dezelfde cineast draaide hij ook de veel romantischer en meer psychologisch getinte film "Clair de femme" (1979), met Romy Schneider als tegenspeelster. Hij stond op het hoogtepunt van zijn filmproductiviteit en vertolkte de hoofdrol in "Police Python 357" (1975), "La Menace" (1977) en "Le Choix des armes" (1981), de politiefilmtrilogie van Alain Corneau. Hij verleende toen ook zijn komisch en dramatisch talent aan de dramatische komedies van Claude Sautet ("César et Rosalie" ,1972, "Vincent, François, Paul... et les autres", 1974 en "Garçon!", 1983) en aan enkele komedies van Jean-Paul Rappeneau ("Le Sauvage", 1975 en "Tout feu, tout flamme", 1982).

In de jaren tachtig speelde Montand een memorabele rol als de hebzuchtige, listige boer in de tweedelige filmsaga naar het werk van Marcel Pagnol : "Jean de Florette" (Claude Berri, 1986) en "Manon des Sources" (Claude Berri, 1986). In 1992 kwam zijn laatste film uit, "IP5" (Jean-Jacques Beineix).

Montand stierf in 1991 op 70-jarige leeftijd aan een hartaanval. Hij had een relatie met Marilyn Monroe in het begin van de jaren zestig. Hij was twee keer getrouwd, met Simone Signoret van 1951 tot 1985 en met zijn assistente Carole Amiel van 1987 tot zijn dood. Met Carole heeft hij één zoon, Valentin Montand, geboren in 1988.

De onbekend gebleven actrice Anne Fleurange beweerde een kind van hem te hebben, en spande een rechtszaak aan voor een DNA-test. Montand ontkende de vader te zijn en weigerde een DNA-test. De vrouw en haar dochter Aurore bleven echter volharden, zelfs na de dood van Montand. Een rechtbank stelde de vrouw in eerste instantie in het gelijk. In 1998 werd het lichaam van Yves Montand opgegraven. De DNA-test wees uit dat hij toch niet de vader was.

In 2004 publiceerde actrice Catherine Allégret, Montands stiefdochter en Signorets dochter uit haar eerste huwelijk, een boek ("Un monde à l'envers / De wereld op z'n kop"; ISBN 2-253-11442-1) waarin ze beweerde dat Montand haar vanaf haar vijfde jaar seksueel misbruikt had.

Montand ligt begraven op de beroemde begraafplaats Père-Lachaise. (div. 44)





</doc>
<doc id="451382" url="https://nl.wikipedia.org/wiki?curid=451382" title="Charles Schepens">
Charles Schepens

Charles Schepens (Moeskroen, 13 maart 1912 - Nahant (Massachusetts), 28 maart 2006) was een Belgische verzetsheld tijdens de Tweede Wereldoorlog en wordt beschouwd als grondlegger van de moderne oogchirurgie.

Schepens werd geboren als zoon van een huisarts en studeerde geneeskunde in Gent. Bij het uitbreken van de Tweede Wereldoorlog nam hij vrijwillig dienst als medisch officier bij de Belgische luchtmacht. Na de capitulatie van het Belgisch leger koos hij de kant van het verzet. Schepens' dokterspraktijk deed dienst als onderduikadres en als "postkantoor" van waaruit geheime informatie werd verstuurd.

Meer dan eens ontsnapte hij op het nippertje aan de nazi's. Toen hij een buslading geallieerde piloten het land uit wilde smokkelen, werd hij opgepakt door de Gestapo, maar tot zijn eigen verbazing na tien dagen weer vrijgelaten. Tegen het advies van zijn medestanders in vluchtte Schepens niet naar Engeland, maar zette hij de strijd verder. Pas toen hij in 1942 vernam dat de Duitsers hem weer op het spoor waren, reisde hij naar Parijs, waar hij de naam Jacques Perot aannam.

Langzaam trok Schepens verder zuidelijker in Frankrijk. Hij sloot zich aan bij het verzet in Vichy en kocht in het Pyreneeëndorpje Mendive een houtzagerij waar hij een goed draaiende onderneming van maakte. Schepens werkte zo nauw samen met de Duitsers dat de plaatselijke bevolking hem een collaborateur waande. In werkelijkheid was zijn bedrijf de perfecte dekmantel voor een ingenieuze ontsnappingsroute. Via de kilometerslange kabelbaan van de houtzagerij smokkelde hij met de hulp van een herder minstens honderd mensen de bergen over tot in Spanje. Onder hen belangrijke rijke Belgische verzetslui en zelfs regeringsfunctionarissen. Nadat een gefolterde medestander zijn clandestiene operaties had verklapt, stond de Gestapo op een ochtend bij Schepens aan de deur. Hij zag echter de kans om weg te vluchten richting Spanje. Via Spanje kon hij uiteindelijk Engeland bereiken. Zijn vrouw en kinderen, die onder huisarrest stonden, wisten ook te ontsnappen en negen maanden later leefde het gezin herenigd in Londen.

Na de oorlog emigreerde Schepens naar de Verenigde Staten, waar hij naam maakte als oogchirurg. Hij vond allerlei medische instrumenten uit die vandaag nog worden gebruikt. Van sommige apparaten heeft hij in oorlogstijd experimentele versies gemaakt met onderdelen van vliegtuigen en bommen. Door een van zijn uitvindingen is de slaagkans van een heraanhechting van het netvlies tot 90 procent gestegen. Het grootste onderzoekscentrum voor oogziekten, verbonden aan de gerenommeerde universiteit van Harvard, draagt zijn naam.

Schepens was steeds bescheiden over zijn verzetsdaden en wimpelde alle lof af. Hij liep ook niet te koop met de Belgische en Franse onderscheidingen die hij na de bevrijding kreeg. Enkele dagen voor zijn dood speldde de Franse consul-generaal hem nog het Legioen van Eer op.

Charles Schepens stierf op 94-jarige leeftijd aan een hartaanval.


</doc>
<doc id="452191" url="https://nl.wikipedia.org/wiki?curid=452191" title="Lendenwervel">
Lendenwervel

De lendenwervels of vertebrae lumbares (doorgaans 5, maar bij ca. een op de duizend mensen 6) maken deel uit van de (lumbale) wervelkolom. Dit deel bevindt zich tussen het thoracale deel en het staartbeen. De lendenwervels worden door tussenwervelschijven verbonden.

Kenmerkend voor lendenwervels is dat zij, in vergelijking met de andere wervels, het grootste wervellichaam (lat.: "corpus vertebrae") hebben. Tevens is het doornuitsteeksel (lat.: "processus spinosus") erg groot in vergelijking met de andere wervels, en wijst het recht naar achteren. De gewrichtsuitsteeksels (lat.: "processus articularis") hebben een oriëntatie in het zijwaartse vlak, waardoor er in dit deel van de wervelkolom voornamelijk voor/achterwaartse bewegingen plaats kunnen vinden.

Een rughernia of hernia nuclei pulposi ontstaat meestal op het lumbale niveau van de wervelkolom, omdat dit deel de grootste krachten te verwerken krijgt bij bijvoorbeeld tilwerkzaamheden.

Lumbale facetartrose (artrose in de gewrichtjes van de lendenwervels) is vaak aanleiding tot (chronische) lage rugpijn.


</doc>
<doc id="452596" url="https://nl.wikipedia.org/wiki?curid=452596" title="Spierverslapper">
Spierverslapper

Een spierverslapper ("spierrelaxans") is een medicijn dat de spiertonus verlaagt. Spierverslappers worden vooral toegepast om operaties te vergemakkelijken en/of mogelijk te maken. Zonder spierverslappers zouden bij veel buikoperaties de darmen naar buiten puilen en zo de operatie verhinderen of bemoeilijken. Bovendien is er minder slaapmiddel en pijnstiller nodig om de operatie te kunnen uitvoeren.
Daarnaast worden spierverslappers met name gebruikt om intubatie, het inbrengen van een beademingsbuis voor het beademen van een patiënt mogelijk te maken.
Momenteel gebruikte spierverslappers zijn in te delen in depolariserende spierverslappers en niet-depolariserende spierverslappers.


Momenteel worden met name middellangwerkende spierverslappers gebruikt zoals vecuronium (Norcuron) en diens opvolger rocuronium (Esmeron). De laatste heeft een snellere inwerktijd (onset), waardoor rocuronium steeds meer aan populariteit heeft gewonnen. Langwerkende spierrelaxantia zoals pancuroniumbromide (Pavulon) worden steeds minder gebruikt. Een extreem snel en kortwerkend niet-depolariserende spierrelaxans is nog niet beschikbaar. Wel wordt daar onderzoek naar gedaan en het rapacuronium is daar een voorbeeld van. Een ander middellang werkende spierverslapper is atracurium (Tracrium), waarvan de werkingsduur onafhankelijk is van lever- en nierfunctie is. Tracrium zou meer geschikt zijn bij bijvoorbeeld dialysepatiënten. Atracurium is opgevolgd door zijn cis-enantiomeer cisatracurium (Nimbex). Mivacurium (Mivacron) werkt relatief kort en wordt soms toegepast bij kortere ingrepen.


</doc>
<doc id="452746" url="https://nl.wikipedia.org/wiki?curid=452746" title="Longtransplantatie">
Longtransplantatie

Een longtransplantatie is een chirurgische ingreep waarbij één of beide long(en) van een overledene naar het lichaam van een patiënt worden overgebracht (transplantatie) waarvan de longen door ziekte in zeer ernstige mate zijn aangetast.

De eerste longtransplantatie werd in 1963 uitgevoerd in de Verenigde Staten. De eerste longtransplantatie in Nederland vond pas in 1989 plaats. Het ging hier om een enkelzijdige longtransplantatie. In 1990 vond de eerste dubbelzijdige longtransplantatie plaats in het St. Antonius Ziekenhuis te Nieuwegein. Daarna werden er van 1991 tot 2001 alleen maar longtransplantaties in het Academisch Ziekenhuis Groningen uitgevoerd. Vanaf 2001 echter worden longtransplantaties tevens verricht in het Universitair Medisch Centrum Utrecht en het Erasmus MC.

Er zijn verschillende ziekten die een longtransplantatie noodzakelijk kunnen maken. Een longtransplantatie is veelal het laatste redmiddel om leven te kunnen verlengen. Denk hierbij aan ziekten als mucoviscidose (taaislijmziekte of cystische fibrose) en emfyseem. Omdat men in Nederland niet genoeg donoren heeft, wordt pas in een late fase beslist of iemand voor een longtransplantatie op de wachtlijst komt te staan.

Voordat iemand op de wachtlijst kan komen moet de patiënt eerst een screening ondergaan, zodat uitgezocht kan worden of:
Gedurende de wachttijd op de lijst zal de patiënt constant stand-by moeten staan, omdat er elk moment een oproep kan komen. De wachttijden variëren van één week tot enkele jaren. Dit is van tevoren nooit in te schatten.

Tijdens en direct na de transplantatie is de gevaarlijkste periode. Afstoting is het grootste probleem dat door de medische wetenschap nog steeds niet bevredigend is opgelost. Na de transplantatie zal men voor de rest van het leven medicijnen moeten gebruiken om de kans op afstoting tot een aanvaardbaar niveau terug te brengen. Nadeel is dat met het medicinaal onderdrukken van het eigen immuunsysteem, de gevoeligheid voor infecties toeneemt.

In een artikel uit 2007 publiceerden Amerikaanse onderzoekers de bevinding dat longtransplantatie bij kinderen met taaislijmziekte slechts in zeer weinig gevallen (ca 1%) tot een levensverlengend effect leidt.



</doc>
<doc id="452962" url="https://nl.wikipedia.org/wiki?curid=452962" title="Aquaduct van Sylvius">
Aquaduct van Sylvius

Het aquaduct van Sylvius of de aquaeductus cerebri is een structuur in de hersenen. Deze holte, gevuld met hersenvocht, bevindt zich in de middenhersenen ("mesencephalon"), tussen de vierheuvelenplaat en het tegmentum, en verbindt de derde ventrikel met de vierde ventrikel. Het gebied dat om het aquaduct heen ligt noemt men het periaqueductale grijs.
Als het aquaduct van Sylvius verstopt zit, kan een waterhoofd optreden.

Het aquaduct van Sylvius werd ontdekt door de medicus en anatoom Sylvius.


</doc>
<doc id="452969" url="https://nl.wikipedia.org/wiki?curid=452969" title="Plexus choroideus">
Plexus choroideus

De plexus choroideus is een onderdeel in de hersenen, waar hersenvocht aangemaakt wordt. Dit gebeurt op plekken waar de pia mater en de weefselwand met elkaar in contact komen. Deze gebieden liggen aan de rand van de hersenventrikels. Het hersenvocht wordt voornamelijk in de plexus chorioides van de beide zijventrikels en in geringe mate door de plexus chorioides van de 3e en 4e ventrikel geproduceerd. Capilaire bloedvaten voeren bloed aan voor cellen van de plexus chorioides, welke hieruit de componenten filteren die als hersenvocht in de ventrikels uitgescheiden worden.


</doc>
<doc id="452979" url="https://nl.wikipedia.org/wiki?curid=452979" title="Derde ventrikel">
Derde ventrikel

De derde ventrikel of ventriculus tertius is een deel van het ventrikelstelsel van de hersenen. Deze holte is gevuld met hersenvocht. In de holte van het derde ventrikel bevinden zich de plexus chorioides waar hersenvocht aangemaakt wordt. De derde ventrikel is gelegen tussen de twee thalami in het diencephalon. 



</doc>
<doc id="453049" url="https://nl.wikipedia.org/wiki?curid=453049" title="Eduard Hitzig">
Eduard Hitzig

Eduard Hitzig (Berlijn, 6 februari 1838 - St. Blasien, 20 augustus 1907) was een Duitse psychiater en neurologisch onderzoeker. Voordat hij zich toelegde op zijn medische carrière studeerde hij enige tijd rechten.

Na zijn promotie een de universiteit van Berlijn, begon hij daar een polikliniek, waar hij onderzoek naar de werking van de hersenen, loodvergiftiging en verlammingen deed. Hij was zeer geïnteresseerd in de uitwerking van elektriciteit op de hersenen en deed proeven met konijnen, honden en apen.

Hitzig was als arts deelnemer aan de oorlog tegen Frankrijk en werd hiervoor onderscheiden. Na de oorlog bleef hij nog enige tijd aan het leger verbonden.

In 1872 werd hij de opvolger van Bernhard von Gudden als professor aan de universiteit van Zürich en directeur van de kliniek Burghölzli, waar hij zijn onderzoek voortzette en neurochirurgie uitvoerde. In 1879 werd hij opgevolgd door Auguste Forel. Hitzig werd professor aan de Universiteit van Halle.

Als gevolg van diabetes was Hitzig aan het einde van zijn leven nagenoeg blind. 


</doc>
<doc id="453106" url="https://nl.wikipedia.org/wiki?curid=453106" title="Hard hersenvlies">
Hard hersenvlies

Het harde hersenvlies of dura mater is een vlies van collageen bindweefsel tussen de schedel en delen van het centrale zenuwstelsel. Dit vlies ligt in principe direct en overal tegen de schedel, maar ook rond het ruggenmerg.

Tussen het harde hersenvlies en de schedel bestaat onder normale omstandigheden geen ruimte. Er kan zich ten gevolge van een bloeding, bloed ophopen. Dit noemt men een zogenaamde epidurale bloeding. In het wervelkanaal bestaat er onder normale omstandigheden wel een ruimte, de "epidurale ruimte", tussen het harde hersenvlies en het omringende bot.

Het harde hersenvlies bestaat uit twee lagen: de periostale laag en de meningeale laag. De periostale laag vormt een geheel met het botvlies van de schedel. De meningeale laag is aan de kant van de hersenstructuren gelegen. Tussen de twee lagen liggen op een aantal plaatsen bloedbanen, de bloedsinussen.

Er zijn twee inkepingen van het harde hersenvlies te onderscheiden: de falx cerebri en het tentorium cerebelli. Deze lopen respectievelijk van voorhoofd naar achterhoofd tussen de linker- en rechterhersenhelften tot de hersenbalk en in het achterhoofd tussen de grote hersenen en de kleine hersenen.


</doc>
<doc id="453144" url="https://nl.wikipedia.org/wiki?curid=453144" title="Hemostase">
Hemostase

Hemostase is het mechanisme dat het lichaam heeft voor het voorkomen van bloedverlies. Dit gebeurt onder andere door vier belangrijke regelmechanismen:






</doc>
<doc id="453343" url="https://nl.wikipedia.org/wiki?curid=453343" title="Spinnenwebvlies">
Spinnenwebvlies

Het spinnenwebvlies of arachnoides is een hersenvlies, dat zich tussen het harde en het zachte hersenvlies bevindt. Normaliter ligt het direct tegen het harde hersenvlies aan en volgt dit ook geheel. 

Onder niet-normale omstandigheden ontstaat een ruimte tussen het spinnenwebvlies en het harde hersenvlies, wanneer er zich bijvoorbeeld bloed verzamelt. Dit wordt een "subdurale ruimte" genoemd, waarbij de bloeding wordt aangeduid als een subduraal hematoom. Tussen het spinnenwebvlies en het zachte hersenvlies zit echter wel een ruimte, de subarachnoïdale ruimte. Wanneer hier een bloedvat ruptureert, wordt dit een subarachnoïdale bloeding genoemd. De verbindingen tussen de bovenste laag van het spinnenwebvlies en het zachte hersenvlies worden gevormd door de trabeculae (Latijn: kleine balkjes) van het spinnenwebvlies. In de subarachnoïdale ruimte bevindt zich hersenvocht, zenuwbanen en bloedvaten.

Op plaatsen waar de contour van de hersenen afwijkt van de vorm van de schedel ontstaan verwijdingen in de subarachnoïdale ruimten. Deze verwijdingen worden cisternen (Latijn: "cisternae" ) genoemd. 


</doc>
<doc id="453353" url="https://nl.wikipedia.org/wiki?curid=453353" title="Zacht hersenvlies">
Zacht hersenvlies

Het zachte hersenvlies of pia mater is het hersenvlies dat direct over de structuren van het centrale zenuwstelsel ligt en deze strak volgt. Over alle windingen en spleten, groot en klein, bevindt zich dit vlies. Het is een dun vlies dat de verschillende hersenstructuren bijeenhoudt. Aan de niet-hersenkant van het zachte hersenvlies bevindt zich de subarachnoïdale ruimte.


</doc>
<doc id="454602" url="https://nl.wikipedia.org/wiki?curid=454602" title="Gray's Anatomy">
Gray's Anatomy

Gray's Anatomy is een Engelstalig standaardwerk op het gebied van de menselijke anatomie.

De eerste druk van het boek, geschreven door de Britse anatoom en chirurg Henry Gray en geïllustreerd door Henry Vandyke Carter, dateert van 1858, de veertigste editie verscheen in 2008 bij Elsevier onder de imprint Churchill Livingstone. Gray overleed kort na het verschijnen van de tweede druk van 1860. Vanaf 1887 (elfde editie) werd ook in kleur gedrukt.

De eerste druk was 750 pagina's dik en bevatte 363 afbeeldingen. Dit aantal groeide tot 1576 pagina's en bijna tweeduizend kleurenafbeeldingen in de veertigste editie.

Vanaf 1878 verscheen er naast de Britse ook een Amerikaanse editie. Bovendien kwam in 2004 het leerboek "Gray's Anatomy for Students" van 1150 pagina's uit, dat later ook in onder meer het Frans, Duits en Spaans verscheen.



</doc>
<doc id="455009" url="https://nl.wikipedia.org/wiki?curid=455009" title="Hepatologie">
Hepatologie

Hepatologie is binnen de geneeskunde een subspecialisme van de gastro-enterologie, dat zich richt op ziekten van de lever, galblaas en galwegen.

De voornaamste ziekten binnen de hepatologie zijn:


</doc>
<doc id="455040" url="https://nl.wikipedia.org/wiki?curid=455040" title="Oxycodon">
Oxycodon

Oxycodon is een krachtig opioïde analgeticum, dat bereid wordt uit thebaïne. Het is een semi-synthetische opioïde, omdat het gemaakt wordt van een natuurlijk opiaat. Op basis van gewicht is oxycodon 2 maal potenter dan morfine en wordt het oraal, nasaal en rectaal beter geabsorbeerd dan morfine. Het werkt niet alleen op somatische pijn maar ook op neuropathische en viscerale pijn.
Het wordt vaak door artsen voorgeschreven bij ernstige pijnen zoals na een operatie of kanker. Vooral in de Verenigde Staten is het een populair middel onder drugsgebruikers geworden.

Oxycodon is een volledige agonist voor de mu (µ)-, kappa (κ)- en delta (δ)-opiaatreceptoren.

Oxycodon wordt door diverse fabrikanten in diverse toedieningsvormen op de markt gebracht. Zowel siroop, vloeistof voor injectie, capsules en tabletten zijn beschikbaar in verschillende sterktes. Het verschil tussen tabletten met een gereguleerde (vertraagde) afgifte (zoals bijvoorbeeld Oxicontin) en tabletten met een onmiddellijke werking (Oxynorm) van dezelfde sterkte is klinisch gezien groot. Het onachtzaam wisselen tussen verschillende toedieningsvormen van deze potente pijnstiller kan gevaarlijk zijn.



</doc>
<doc id="455097" url="https://nl.wikipedia.org/wiki?curid=455097" title="Orthostatische hypotensie">
Orthostatische hypotensie

Orthostatische hypotensie is een plotselinge bloeddrukdaling van meer dan 20 mmHg systolisch of meer dan 10 mmHg diastolisch die optreedt bij plotseling opstaan (binnen 3 minuten na opstaan). Symptomen zijn duizeligheid, licht-in-het-hoofd worden, hoofdpijn, (sterk) verminderd zicht, en flauwvallen.



De "behandeling" is afhankelijk van de oorzaak.


</doc>
<doc id="455105" url="https://nl.wikipedia.org/wiki?curid=455105" title="Ouderdomswrat">
Ouderdomswrat

Ouderdomswratten, seborroïsche keratose of verrucae seniles zijn ronde of ovale, geelbruine tot bruinzwarte, ruwe, halfbolvormige, wratachtige plekken op de huid. Het zijn goedaardige tumoren door celtoename. Omdat deze onschuldige ouderdomswratten soms een sterk wisselende kleur hebben, zijn zij moeilijk te onderscheiden van moedervlekken en melanomen, met name als er sprake is van slechts een enkele afwijking.

Ouderdomswratten worden meestal pas gezien vanaf een leeftijd boven de vijftig jaar. Een persoon kan over de gehele huid vele tientallen, soms zelfs honderden van deze huidafwijkingen hebben, variërend in diameter van enkele millimeters tot enkele centimeters. Het aantal neemt toe naarmate de leeftijd vordert. Ze zijn echter niet besmettelijk; de benaming "wrat" is dan wellicht ook ongelukkig gekozen.

Ouderdomswratten ontstaan in de epidermis. Waardoor de huidafwijkingen ontstaan, is nog niet geheel duidelijk. Ze ontstaan op zowel aan zonlicht blootgestelde huid als huid die niet of nauwelijks met zonlicht in contact heeft gestaan. Mensen met een grote zonblootstelling lijken de neiging te hebben om meer ouderdomswratten te ontwikkelen.

Om cosmetische redenen kan ervoor worden gekozen om ouderdomswratten te verwijderen. Ze kunnen gemakkelijk van de huid worden geschraapt met een scherpe lepel of curette; soms wordt ook cryotherapie, het aanstippen met vloeibare stikstof, toegepast, met name bij vlakkere ouderdomswratten in het gezicht.


</doc>
<doc id="455175" url="https://nl.wikipedia.org/wiki?curid=455175" title="Teleangiëctasie">
Teleangiëctasie

Teleangiëctasieën zijn blijvend verwijde bloedvaatjes vlak onder het oppervlak van de huid, zichtbaar als rode vaattekening met maximaal zo'n 1 millimeter doorsnede. Dikkere vaten worden geen teleangiëctasieën genoemd. Roodheid zonder dat er vaattekening zichtbaar is wordt erytheem genoemd. Teleangiëctasieën kunnen in verschillende vormen bij uiteenlopende aandoeningen voorkomen.


Factoren en prikkels die teleangiëctasieën kunnen veroorzaken of verergeren zijn: veroudering, erfelijkheid, huidtype, alcoholgebruik, blootstelling aan de zon, langdurig op de huid smeren van corticosteroïden, of temperatuurschommelingen.



</doc>
<doc id="455193" url="https://nl.wikipedia.org/wiki?curid=455193" title="Erytheem">
Erytheem

Erytheem (naar het Griekse woord "ἐρύθημα": roodheid) is de medische term voor een rode kleurverandering van de huid, ontstaan als gevolg van vaatverwijding.

Vaak is het aanwijzing voor een ontstekingsproces. Een infectie hoeft echter niet de oorzaak te zijn. Erytheem kan ook ontstaan door druk (bijvoorbeeld als gevolg van massage), elektrische behandelingen, inspanning of bij zonnebrand en ultraviolet licht. Al deze processen leiden tot verwijding van de kleine bloedvaatjes in de bovenste huidlagen, hetgeen de rode kleur veroorzaakt.


De term Erytheem komt veelvuldig voor in de (Latijnse) medische nomenclatuur.


</doc>
<doc id="455225" url="https://nl.wikipedia.org/wiki?curid=455225" title="Chromaat en dichromaat">
Chromaat en dichromaat

Chromaat en dichromaat zijn twee nauw met elkaar verwante ionen van chroom en zuurstof, met respectievelijke brutoformules CrO en CrO. Het zijn beide goede oxidatoren en komen in de natuur voor onder de vorm van verschillende mineralen, zoals crocoiet en lopeziet.

Wanneer een chromaat of dichromaat wordt opgelost in water, dan staan beide met elkaar in een pH-afhankelijk evenwicht:

In een zuur milieu zal het dichromaation (oranje) voornamelijk aanwezig zijn, in een basisch of neutraal milieu is het chromaation (kanarie-geel) in overmaat aanwezig. Dit evenwicht kan, conform het principe van Le Chatelier, verschoven worden door de pH te veranderen. Door het toevoegen van een oplossing van natriumhydroxide aan een oplossing van kaliumdichromaat zal de kleur veranderen van oranje naar geel. Dit komt doordat de hydroxideionen reactie aangaan met de protonen in water. Hierbij wordt water gevormd. Omdat er in de reactie zelf water nodig is om het evenwicht in te stellen, zal de reactie naar rechts verschuiven (naar de kant van het chromaat), hetgeen de verkleuring van de oplossing verklaart.

Een omgekeerde reactie vindt plaats wanneer aan een oplossing van kaliumchromaat zoutzuur wordt toegevoegd: op dat moment stijgt de protonenconcentratie, wat impliceert dat het evenwicht naar de kant van het dichromaation komt te liggen. De oplossing zal dus verkleuren van geel naar oranje.

Het chromaat- en het dichromaation zijn sterk aan elkaar verwant, zowel qua structuur als qua eigenschappen. Het dichromaation kan worden opgevat als 2 chromaationen waarbij één zuurstofatoom is vervangen door een binding naar beide chroomatomen. Daardoor zijn het sterke oxidatoren. De sterkte als oxidator is sterk afhankelijk van de pH. Hoe lager de pH, hoe groter de oxiderende werking, hetgeen impliceert dat het dichromaat-anion een sterkere oxidator is. In zuur milieu wordt chromaat omgezet in dichromaat, zodat de halfreactie voor dichromaat (E° = 1,23 V
) er als volgt uitziet:

De erbij horende (vereenvoudigde) Nernstvergelijking luidt dan:

Deze vergelijking laat zich omwerken - met log([H]) = pH - tot

In deze laatste vergelijking is te zien dat de redoxpotentiaal van dit redoxkoppel bij stijgende pH elke eenheid ongeveer 140 mV lager wordt.

Zowel het chromaat- als het dichromaation hebben een felle kleur. Chromaat-zouten zijn felgeel, dichromaat-zouten hebben daarentegen een feloranje kleur. De uitzondering op deze regel is zilverchromaat, dat oranjegekleurd is. De oorzaak voor deze kleur ligt in het feit dat chroom een overgangsmetaal is en meer dan acht elektronen rond zich kan scharen middels de 18-elektronenregel. Het feit dat de bindingselektronen dan kunnen resoneren, maakt dat er een waarneembare kleur ontstaat. Eénzelfde redenering geldt voor het permanganaation.

Onder zeer zure en geconcentreerde omstandigheden kunnen hogere chromaten, zoals trichromaat (CrO), tetrachromaat (CrO) en polychromaten gevormd worden:

In de analytische chemie wordt gebruikgemaakt van de kleuren van het chromaat- en dichromaation: kaliumchromaat wordt als indicator in de argentometrie van een halogenide met zilvernitraat aangewend. Wanneer alle zilver heeft gereageerd met het halogenide zal deze een bruine neerslag geven met het chromaat. Op die manier weet men wanneer het equivalentiepunt is bereikt. Deze argentometrische techniek wordt ook wel de titratie volgens Mohr genoemd.
Een tweede toepassing in de analytische chemie wordt gevormd door gebruik van kaliumdichromaat als oxidator in de bepaling van het chemisch zuurstofverbruik (CZV) van afvalwater. Het CZV is een maat voor de hoeveelheid zuurstof die nodig is om alle in het afvalwater aanwezige verontreinigingen om te zetten in koolstofdioxide en water.

In het laboratorium wordt dichromaat dikwijls gebruikt om organische verbindingen te oxideren, zoals aldehyden en alcoholen naar carbonzuren. Hierbij wordt natriumdichromaat opgelost in een sterk zuur, waarbij in waterige oplossing chroomzuur wordt gevormd. Dit treedt op als oxiderend reagens.

Dichromaat wordt gebruikt bij gomdruk en kooldruk, beide kopieerprocessen.

Beide ionsoorten hebben een carcinogene werking, omdat zij allebei hexavalent chroom (Cr) bevatten. Daarnaast zijn oxidatoren gevaarlijk wanneer zij in contact komen met metalen of reductoren. Hierbij kunnen exotherme reacties optreden en schadelijke, irriterende of toxische dampen ontstaan.



</doc>
<doc id="455236" url="https://nl.wikipedia.org/wiki?curid=455236" title="Rosacea (huidaandoening)">
Rosacea (huidaandoening)

Rosacea is een veelvuldig voorkomende chronische huidaandoening, met name bij mensen met een lichte huid.

De aandoening kenmerkt zich door een erythemateuze uitslag (rode vlekken) in het gelaat, voornamelijk op de wangen, de neus, de kin en het voorhoofd. In sommige gevallen zit de uitslag ook op de borst, de oren, in de nek of op de haargrens. Naast deze vlekkerige roodheid kunnen ook teleangiëctasieën, papels en papulopustels (puistjes) te zien zijn. Vanwege deze puistjes wordt de aandoening ook wel "acne rosacea" genoemd, maar zij heeft niets met acne van doen.

Couperose is een variant van rosacea.

De aandoening komt vooral voor bij mensen in de leeftijd van 30 tot 60 jaar uit Noordwest-Europa, dat wil zeggen, Nederland, België, Engeland, Schotland, Ierland en Frankrijk. Bij personen van Keltische afkomst komt rosacea het meest voor. Bij mannen ontwikkelt zich vaker dan bij vrouwen een gevorderd stadium van de aandoening. De oorzaak is onbekend. Hoewel er geen bacteriële oorzaak lijkt te bestaan is het wel opvallend dat de meest effectieve behandelingen niettemin bestaan uit lokaal of systemisch toegediende antibiotica.

Een milde rosacea kan worden behandeld met een op de huid aan te brengen antibioticum, metronidazol. Ernstigere vormen worden behandeld met orale antibiotica, zoals tetracycline. De couperose, het ontstaan van de teleangiëctasieën, kan vanwege het cosmetisch storende effect worden behandeld met behulp van lasertherapie. Toepassing van lokale corticosteroïden wordt zoveel mogelijk vermeden.

Een bijzondere variant van rosacea is "rhinophyma", een onregelmatige zwelling van de neus met teleangiëctasieën en grote pukkels, door overmatige groei van talgklieren en bindweefsel van de neus. Deze variant komt vrijwel uitsluitend bij mannen van boven de 40 voor. Een dergelijke neus wijst absoluut niet op overmatig drankgebruik, wat de ongelukkige lijders vaak wordt verweten.

Een andere variant is "Couperose" ("acne rosacea"), waarbij eveneens rode vlekken in het gelaat ontstaan. Deze rode vlekken ontstaan door toename en uitzetting van het aantal kleine bloedvaatjes onder de huid. Couperose hoeft echter niet altijd te ontstaan als gevolg van rosacea. Een veel gehoorde theorie is dat couperose zou ontstaan door overmatig alcoholgebruik, maar het is niet bekend of dit echt het geval is. Couperose is zelf onschadelijk, maar kan gepaard gaan met andere aandoeningen zoals oogslijmvliesontsteking. Een door couperose aangetaste huid voelt strak aan, en is vaak erg gevoelig.


Buechner SA. Rosacea: An update. Dermatology 2005;210:100–108.


</doc>
<doc id="455243" url="https://nl.wikipedia.org/wiki?curid=455243" title="Rhinophyma">
Rhinophyma

Rhinophyma ("aardbei-neus") is een bepaalde variant van rosacea. Hierbij is de neus rood, knobbelig opgezet, met teleangiëctasieen. De variant komt met name bij mannen voor. Een dergelijke neus wijst absoluut niet op overmatig drankgebruik, zoals de patiënten vaak wordt verweten.


</doc>
<doc id="455335" url="https://nl.wikipedia.org/wiki?curid=455335" title="Wereldorganisatie voor diergezondheid">
Wereldorganisatie voor diergezondheid

De Wereldorganisatie voor diergezondheid of OIE (naar het Franse "Office International des Epizooties") is in 1924 opgericht door 28 landen, nadat er in België runderpest was uitgebroken door het importeren van runderen uit India. De organisatie houdt zich bezig met het verzamelen, analyseren en verspreiden van wetenschappelijke veterinaire informatie. Inmiddels telt de organisatie 167 leden. De OIE heeft de volgende doelen:
De OIE verdeelt dierziektes in twee lijsten een A en een B lijst.<br>

Lijst A vermeldt besmettelijke ziekten die zich zeer snel kunnen verspreiden. Deze ziekten kunnen ook socio-economische gevolgen hebben of gevolgen voor de volksgezondheid. Bovendien is de kennis over deze ziekten belangrijk voor de handel in dieren en dierlijke producten.

Op de lijst A staan:

Lijst B bevat besmettelijke ziekten die zich minder snel verspreiden dan de dierziekten van lijst A. De ziekten op lijst B hebben ook socio-economische gevolgen of gevolgen voor de volksgezondheid. Ook de kennis van deze ziekten is belangrijk voor de handel in dieren en dierlijke producten. Op de lijst B staan ongeveer 100 verschillende ziektes.



</doc>
<doc id="455363" url="https://nl.wikipedia.org/wiki?curid=455363" title="Bénédict Morel">
Bénédict Morel

Bénédict Augustin Morel (22 november 1809, Wenen - 30 maart 1873, Saint-Yon) was een Franse psychiater. 

Na zijn studie in Parijs (die hij betaalde als leraar Engels en Duits) werkte Morel enige tijd in het Hôpital de la Salpêtrière. Hij reisde daarna twee jaar door Europa (onder andere naar Nederland) om zich op de hoogte te stellen van de situatie in verschillende krankzinnigengestichten. Toen hij zelf werd aangesteld als directeur in een instelling in Nancy, gebruikte hij deze kennis om de levensomstandigheden van zijn patiënten te verbeteren.

Gedurende zijn carrière had Morel speciale aandacht voor geestelijk verval. Hij beschouwde dit als een proces dat soms al in de puberteit begon. In zijn boek "Traité des maladies mentales" (1860) gebruikte hij hiervoor de naam "démence precoce". Deze term werd later door Emil Kraepelin gebruikt, toen hij zijn theorie over dementia praecox ontwikkelde. De ziekte werd nog een tijd de ziekte van Kraepelin-Morel genoemd, maar kreeg later de naam schizofrenie.

Morel beschouwde de ziekte eerst als erfelijk, maar concludeerde later dat ook alcohol en verdovende middelen een rol speelden.


</doc>
<doc id="455835" url="https://nl.wikipedia.org/wiki?curid=455835" title="Scipione Riva-Rocci">
Scipione Riva-Rocci

Scipione Riva-Rocci (Almese, 7 augustus 1863 — Rapallo, 15 maart 1937) was een Italiaans internist en kinderarts die vooral bekend werd door de ontwikkeling van de bloeddrukmeter op basis van een kwikkolom. De aanduiding RR voor bloeddrukmeting staat voor Riva-Rocci.



</doc>
<doc id="455899" url="https://nl.wikipedia.org/wiki?curid=455899" title="Pest bij kleine herkauwers">
Pest bij kleine herkauwers

Pest bij kleine herkauwers of pest van de kleine herkauwer, afgekort PPR (als afkorting van het Franse "Peste des petits ruminants"), is een virusziekte bij geiten en schapen. Het virus (PPRV, "Peste des petits ruminants virus") is nauw verwant aan het runderpestvirus in tegenstelling tot wat lang werd gedacht, geen variant van runderpest dat de virulentie in runderen heeft verloren. Naast schapen kunnen ook runderen en varkens besmet worden met het kleineherkauwerspestvirus, bij deze diersoorten verloopt de ziekte vaak volledig subklinisch. Voor mensen vormt kleine herkauwerspest geen bedreiging want mensen kunnen niet besmet worden met het kleineherkauwerspestvirus. Pest bij kleine herkauwers staat op de A-lijst van de OIE (Wereldorganisatie voor diergezondheid) vanwege de grote economische gevolgen die de ziekte kan hebben.

Het virus dat de ziekte veroorzaakt is een (-)ssRNA-virus van het geslacht "Morbillivirus" uit de familie Paramyxoviridae. Tot het geslacht "Morbillivirus" hoort ook het mazelenvirus.

Eigenschappen:

Pest bij kleine herkauwers heeft een incubatietijd van 3-10 dagen. Het kleineherkauwerspestvirus kan slecht overleven buiten de gastheer, daarom kan het virus alleen overgedragen worden door direct contact van zieke dieren met voor het virus vatbare dieren. Het kleineherkauwerspestvirus zit met name in de uitvloeiing uit de neus en ogen van de zieke dieren, maar kan ook voorkomen in sperma en melk van een besmet dier.

De ernst van de ziekteverschijnselen is afhankelijk van de mate waarin het dier weerstand heeft opgebouwd tegen het kleineherkauwerspestvirus. Wanneer dieren besmet worden die geen specifieke weerstand hebben opgebouwd tegen het kleineherkauwerspestvirus wordt ongeveer 90% van de dieren ziek en kan 50% tot 80% van de dieren sterven.

Symptomen:

Pest bij kleine herkauwers werd voor het eerst omschreven in 1942 tijdens een uitbraak in de Ivoorkust. De ziekte is endemisch in Afrika, met name in de regio tussen de Sahara en de evenaar, het Arabisch Schiereiland (1993-1995), het Midden-Oosten (1993-1995) en India (1987). De grote uitbraak van 1993-1995 heeft ervoor gezorgd dat de ziekte endemisch is geworden in veel delen van het Midden-Oosten en het Arabisch Schiereiland. In 1987 mag dan wel de geregistreerde uitbraak in India hebben plaatsgevonden, maar men vermoedt dat er daar eerder uitbraken zijn geweest. De eerdere uitbraken zouden niet herkend zijn als pest bij kleine herkauwers, maar zouden zijn verward met runderpest.

In de Europese Unie worden schapen en geiten niet gevaccineerd tegen de ziekte, omdat dit verregaande gevolgen kan hebben voor de exportmogelijkheden. Om te voorkomen dat de pest zich in Europese Unie vestigt, is er een importverbod op dieren vatbaar voor de ziekte uit landen waar de ziekte heerst. Bij uitbraak van de ziekte in Europa worden alle besmette of verdachte dieren geruimd, waarna het bedrijf grondig ontsmet wordt. Om de ziekte in bedwang te houden tijdens een uitbraak is het mogelijk om gezonde dieren te vaccineren tegen het kleineherkauwerspestvirus. Verder worden er vervoersverboden van kracht en worden er beschermings- en toezichtsgebieden ingesteld om de verdere verspreiding van de ziekte te voorkomen, zoals we die ook gezien hebben tijdens de MKZ-uitbraken in Europa.

Bestrijding in gebieden waar de ziekte veel voorkomt, zou goed te doen zijn door het in quarantaine (10 dagen) houden van dieren uit besmette en verdachte gebieden, dit om te voorkomen dat het virus zich verspreidt in de lokale populatie dieren.


</doc>
<doc id="455941" url="https://nl.wikipedia.org/wiki?curid=455941" title="Opwarmen (sport)">
Opwarmen (sport)

Opwarmen (of een warming-up) wordt doorgaans gedaan voorafgaand aan een training of sportbeoefening. Over het algemeen bestaat een warming-up uit een geleidelijke verhoging van de lichamelijke activiteit, zodat de spieren warm worden en de hartslag omhooggaat. Het is van belang om de warming-up af te stemmen op de opvolgende activiteit, zodat de juiste spieren worden opgewarmd. Ook wordt een warming-up vaak gecombineerd met stretching ook wel rek/strek oefeningen. Soms wordt stretching voor- of na de warming-up en/of tijdens de training uitgevoerd. Onderzoek heeft aangetoond dat stretching vooraf de prestaties nadelig kan beïnvloeden. Het is beter het lichaam voor te bereiden op de te leveren krachtsinspanning.

Het opwarmen verhoogt de effectiviteit van de training en moet voorafgaand aan iedere trainingssessie worden gedaan. Het is een onmisbaar onderdeel van een goed trainingsschema. De warming-up initieert de productie van adrenaline, waardoor de hartslag omhooggaat. Ook wordt de zuurstofopname van het bloed verhoogd, en door de verhoogde temperatuur van de spieren gaat de viscositeit van het bloed omlaag, zodat het sneller door het lichaam gepompt kan worden.



</doc>
<doc id="456153" url="https://nl.wikipedia.org/wiki?curid=456153" title="Vitamine U">
Vitamine U

Vitamine U is een gezondheidsprogramma op de televisie dat wordt uitgezonden door de regionale televisiezender Regio TV Utrecht. Het programma toert met een bus door de provincie Utrecht en doet elke week een andere plaats aan. Inwoners kunnen in de bus gratis hun gezondheid laten testen.

Het programma wordt gepresenteerd door Rozemarijn Moggré.


</doc>
<doc id="456259" url="https://nl.wikipedia.org/wiki?curid=456259" title="Runderpest">
Runderpest

Runderpest (afgekort RP) of veepest was een veeziekte die werd veroorzaakt door een virus. Het virus is nauw verwant aan het virus dat pest bij kleine herkauwers veroorzaakt. Gedomesticeerde gastheren voor het runderpestvirus zijn: rundvee, zeboes, waterbuffels. Wilde dieren die als gastheer kunnen dienen zijn onder andere elandantilope, kafferbuffel, gnoe en verscheidene andere soorten antilopen. Ook varkens (knobbelzwijnen), geiten en schapen zijn, zij het in mindere mate, vatbaar voor het runderpestvirus. Mensen zijn niet vatbaar voor het runderpestvirus. De uitbraken van runderpest in de 18e en 19e eeuw hebben geleid tot opleidingen voor veeartsen om de epidemieën onder controle te krijgen. Al in 1774 verkreeg de Nederlander Geert Reinders goede resultaten met de enting tegen runderpest. Runderpest staat op de A lijst van de OIE (Wereldorganisatie voor diergezondheid).
Op 14 oktober 2010 verklaarde de Voedsel- en Landbouworganisatie van de Verenigde Naties de runderpest uitgeroeid.

Het "runderpestvirus" is een (-)ssRNA-virus uit het geslacht "Morbillivirus" van de familie Paramyxoviridae.

Eigenschappen:

Het "runderpestvirus" kan alleen worden overgebracht via direct contact of intensief indirect contact van zieke dieren met dieren die vatbaar zijn voor het "runderpestvirus". Het "runderpestvirus" zit met name in uitvloeiingen uit de neus en ogen van zieke dieren, maar ook in de mest van zieke dieren kan het runderpestvirus voorkomen.

De incubatieperiode van de runderpest varieert van 3 tot 15 dagen. Er zijn twee varianten van runderpest, de klassieke en de snelle variant. Deze varianten hebben een verschillend ziektebeeld. De klassieke vorm van de runderpest doorloopt de volgende fasen na de incubatie:
De snelle vorm heeft een veel korter ziekteverloop. Bij deze variant krijgt het dier hoge koorts en sterft binnen afzienbare tijd.

Het "runderpestvirus" vindt zijn oorsprong in het gebied rond de Kaspische Zee en is vandaar uit naar Europa, Azië en Afrika verspreid.

Toen het "runderpestvirus" in 1889 in Afrika aankwam, als gevolg van de import van dieren uit India, verspreidde de ziekte zich binnen 7 jaar over het hele continent en roeide daarbij 80-90% van alle evenhoevigen in Afrika uit. Een uitbraak van runderpest in de jaren 80 (1982-1984) heeft de veehouderijsector in Afrika ongeveer 500 miljoen dollar gekost. In de 18 eeuw had Europa ook te maken met runderpestepidemieën. In 1740 stierven ongeveer 3 miljoen runderen in heel Europa aan het virus. Het laatste geval van runderpest in Europa was in 1996 in het Europese deel van Turkije.



</doc>
<doc id="456361" url="https://nl.wikipedia.org/wiki?curid=456361" title="Slagaderlijke bloeding">
Slagaderlijke bloeding

Een slagaderlijke bloeding is een bloeding die ontstaat als gevolg van een trauma (discontinuïteit van weefsel) op of in één van de vele slagaders in het menselijk of dierlijk lichaam.
Meestal is een slagaderlijke bloeding veel ernstiger dan een gewone bloeding, door het grotere bloedverlies en het dientengevolge snel dalen van de bloeddruk.
Bloed dat door een slagaderlijke bloeding uit het lichaam vloeit, kan soms tot zes meter ver van de wonde wegspuiten.
Afbinden en druk op de slagader uitoefenen om inwendige bloeding te beperken of doodbloeden te voorkomen is van levensbelang.


</doc>
<doc id="456390" url="https://nl.wikipedia.org/wiki?curid=456390" title="Vacuolemembraan">
Vacuolemembraan

Een vacuolemembraan of tonoplast is een enkel, biologisch membraan dat de vacuole scheidt van de rest van het cytoplasma in een plantencel. Het is een soort van scheidingswand tussen het vocht in en het vocht buiten de vacuole.

De membraan bestaat uit membraaneiwitten en fosfolipiden.

De tonoplast speelt een rol bij de turgor van de cel, reguleert de verplaatsing van ionen door de cel en isoleert stoffen die mogelijk schadelijk kunnen zijn voor de cel.


</doc>
<doc id="456887" url="https://nl.wikipedia.org/wiki?curid=456887" title="Etienne De Groot">
Etienne De Groot

Etienne C. F. De Groot (Antwerpen, 17 februari 1948) is rechter en Nederlandstalig voorzitter in het Belgisch Grondwettelijk Hof en een voormalig politicus voor de PVV / VLD.

In 1973 werd hij doctor in de geneeskunde aan de Rijksuniversiteit Gent en in 1980 werd hij licentiaat in de rechten aan de Vrije Universiteit Brussel. Hij werd beroepshalve huisarts en docent aan de VUB. Ook is hij vrijmetselaar.

Voor de PVV zetelde hij van 1981 tot 1995 en voor enkele maanden in 1999 in de Kamer van Volksvertegenwoordigers. In de periode december 1981-mei 1995 had hij als gevolg van het toen bestaande dubbelmandaat ook zitting in de Vlaamse Raad. De Vlaamse Raad was vanaf 21 oktober 1980 de opvolger van de Cultuurraad voor de Nederlandse Cultuurgemeenschap, die op 7 december 1971 werd geïnstalleerd, en was de voorloper van het huidige Vlaams Parlement. Bij de eerste rechtstreekse verkiezingen voor het Vlaams Parlement van 21 mei 1995 werd hij verkozen in de kiesarrondissement Antwerpen. Hij bleef Vlaams volksvertegenwoordiger tot juni 1999.

Hij was eveneens politiek actief in de gemeente Boom, waar hij tussen 1983 en 1985 schepen en tussen 1986 tot 1995 burgemeester was.

Sinds 17 december 1999 is hij rechter bij het Grondwettelijk Hof, tot 2007 Arbitragehof genaamd. Hij volgde Louis De Grève op in dit mandaat. Op 1 februari 2016 volgde hij André Alen op als Nederlandstalig voorzitter van het Hof.


</doc>
<doc id="457146" url="https://nl.wikipedia.org/wiki?curid=457146" title="Vesiculaire stomatitis">
Vesiculaire stomatitis

Vesiculaire stomatitis (VS) is een virusziekte waar paarden, runderen, varkens en waarschijnlijk ook schapen en geiten vatbaar voor zijn. Wilde dieren die vatbaar zijn vesiculaire stomatitis, zijn diverse soorten herten en een scala aan kleine zoogdieren in de tropen. De symptomen van vesiculaire stomatitis lijken veel op die van mond-en-klauwzeer (MKZ) en de blaasjesziekte (SVD). In het veld is onderscheid maken tussen deze drie verschillende ziekten vrijwel onmogelijk. Behalve door het feit dat paarden resistent zijn voor MKZ en niet voor vesiculaire stomatitis. De reden waarom vesiculaire stomatituis op de A lijst staat van de OIE (wereldorganisatie voor diergezondheid) is dan ook de gelijkenis van de symptomen van deze ziekte met de symptomen van MKZ. Vesiculaire stomatitis is net als MKZ een zoönose en één zonder ernstige gevolgen voor mensen.

Vesiculaire stomatitis wordt veroorzaakt door een (-)ssRNA-virus van het geslacht "Vesiculovirus" uit de Rhabdoviridae familie. De meest voorkomende soorten van het virus zijn New Jersey en Indiana.

Eigenschappen:

Over de wijze waarop vesiculaire stomatitis wordt overgebracht van besmette dieren naar vatbare dieren is weinig bekend. Men vermoedt dat de ziekte alleen kan binnen dringen via beschadigingen van de huid of via de slijmvliezen. Omdat epidemieën van vesiculaire stomatitis slecht te voorspellen zijn, vermoedt men dat vesiculaire stomatitis een vectorziekte is en net zoals malaria en blauwtong door muggen of andere bijtende of stekende insecten wordt verspreid.

Als gevolg van een besmetting met vesiculaire stomatitis kan tot 90% van de dieren van een groep ziekte verschijnselen vertonen. De mortaliteit van de ziekte is daarentegen zeer laag, er gaan over het algemeen maar weinig dieren dood aan de gevolgen van vesiculaire stomatitis.

Symptomen:

Binnen 2 weken zijn de dieren volledig hersteld van de ziekte. Ondanks de lage mortaliteit en korte duur van de ziekte kunnen dieren wel permanente schade ondervinden als gevolg van de ziekte. Zo kunnen paarden kreupel worden en kan bij melkvee uierontsteking ontstaan door secundaire infecties als gevolg van een verlaagde weerstand.

Vesiculaire stomatitis komt voornamelijk voor in Zuid-Amerika en zo nu en dan is er ook een uitbraak in Noord-Amerika. De beperkte verspreiding van de vesiculaire stomatitis zou een andere aanwijzing kunnen zijn dat het om een vectorziekte gaat. De ziekte is vier maal buiten Noord- en Zuid-Amerika geconstateerd namelijk in 1886 en 1887 in Zuid-Afrika en in 1915 en 1917 in Frankrijk. In alle gevallen ging het om geïmporteerde besmette paarden. De ziekte heeft zich toen niet verder verspreid, mogelijk door het ontbreken van een vector

Het preventief vaccinneren van dieren als bestrijding tegen vesiculaire stomatitis is niet mogelijk, simpelweg omdat er nog geen vaccin tegen deze ziekte commercieel beschikbaar is. Er is wel al geëxperimenteerd met een vaccin van geïnactiveerde virussen. Omdat niet alle epidemiologische factoren van vesiculaire stomatitis bekend zijn is het niet uit te sluiten dat de ziekte ook in Europa zou kunnen opduiken.


</doc>
<doc id="457175" url="https://nl.wikipedia.org/wiki?curid=457175" title="Broommethaan">
Broommethaan

Broommethaan of methylbromide (CHBr), is een kleurloos, bijna reukloos en giftig gas. Het werd in het verleden vooral gebruikt voor begassing in de landbouw om de bodem te steriliseren en om ratten, insecten en schimmels te verdelgen (onder andere in zeecontainers). Het proces stond bekend onder de naam "bromeren".

Het wordt ook gebruikt in de productie van andere chemische stoffen. Broommethaan is een ideaal substraat voor S2-reacties.

Methylbromide wordt bereid door de reactie van methanol met waterstofbromide of zwavelbromide.

Methylbromide is een stof die de ozonlaag aantast, en het gebruik ervan is sedert 1 januari 2005 door het Montreal Protocol verboden. Vanaf 1 januari 2015 zou de productie ervan ook moeten stoppen. Als alternatief bij bodemontsmetting wordt onder andere 1,3-dichloorpropeen gebruikt, dat echter in de Europese Unie inmiddels eveneens verboden is (per 20 maart 2008).

De aanwezigheid van methylbromide in het milieu is in grote mate het gevolg van het gebruik als gassingsmiddel, maar het wordt ook gevormd in de oceanen, wellicht door algen en zeewieren.
Het ontbindt langzaam in water tot methanol en waterstofbromide. In de lucht ontbindt het langzaam door fotolyse.

Kortstondige inademing van methylbromide kan aanleiding geven tot duizeligheid, hoofdpijn, misselijkheid, maagkrampen en braken. Het irriteert en veroorzaakt pijn aan de ogen. Reeds bij lage concentraties (afhankelijk van de blootstellingsduur, 1600 tot 60.000 ppm) kan het dodelijk zijn. Contact met de huid veroorzaakt irritatie en jeuk, gevolgd door blaarvorming en pijn.

De grenswaarde voor beroepsmatige blootstelling is in België vastgesteld op 2 ppm (9 mg/m) (tijdgewogen gemiddelde voor een referentieduur van 8 uur).

In Nederland is de grenswaarde vastgelegd op 0.25 PPM TGG-8uur.



</doc>
<doc id="458369" url="https://nl.wikipedia.org/wiki?curid=458369" title="Moedervlek">
Moedervlek

Een moedervlek is een zichtbare, meestal gepigmenteerde huidaandoening. Binnen de dermatologie wordt de betekenis van 'moedervlek' beperkt tot naevus naevocellularis: plekken bestaande uit toename van pigmentvormende cellen, dus melanocyten of naevuscellen. (Er bestaan nog talloze andere huidaandoeningen die ook naevus genoemd worden). Hoewel de naam moedervlek wellicht suggereert dat de afwijking aangeboren is, is dit meestal niet het geval. De meeste baby's hebben nog geen zichtbare moedervlekken; ze beginnen in de eerste levensjaren te ontstaan.

Naevuscellen lijken sterk op melanocyten, maar er zijn verschillen: ze hebben minder dendrieten (uitlopers), liggen in groepjes in plaats van solitair en zijn meer geneigd tot productie en vasthouden van pigment. Er worden 3 hoofdgroepen naevi naevocellulares onderscheiden:

Volgens de theorie van Unna maken moedervlekken gedurende het leven een soort evolutie door, beginnend als grensvlaknaevus, waarbij de cellen langzamerhand naar dieper in de dermis afzakken, en de afwijking als een vleeskleurige papel eindigt. Moedervlekken komen over het algemeen weinig voor op de handpalm en onder de voeten, omdat hier minder pigment aanwezig is dan op andere plaatsen van het lichaam. Het is echter wel mogelijk.
Sommige moedervlekken kunnen "ontaarden": overgaan in een kwaadaardige tumor, zie melanoom. Andere vormen van huidkanker ontstaan meestal in gewone huid, maar kunnen op moedervlekken lijken: zie basalecelcarcinoom en plaveiselcelcarcinoom.

Naast deze naevi zijn er bijzondere typen naevi:

Moedervlekken hoeven niet behandeld te worden. Als er verdenking is dat een gepigmenteerde afwijking misschien een melanoom zou kunnen zijn, wordt deze chirurgisch weggesneden, met rondom een marge van gezond weefsel van ten minste 2 mm. Blijkt het inderdaad een melanoom te zijn dan volgt een nieuwe operatie, waarbij een veel grotere marge (0,5 – 2 cm, afhankelijk van de breslowdikte van het melanoom) wordt weggehaald.
Als er geen verdenking op melanoom is kunnen "verheven" moedervlekken ook weggeschaafd worden. Als het wegschaven met een curette gebeurt, kan het weefsel nog door de patholoog onderzocht worden. Omdat de opbouw van de laesie vaak niet volledig beoordeeld kan worden, geeft dit minder zekerheid over de aard van de laesie (goedaardig of kwaadaardig). Het wegschaven kan ook met een elektrische lus gebeuren (elektrodissecatie), maar dan is er helemaal geen weefsel beschikbaar wat onderzocht kan worden.
Lasertherapie is voor moedervlekken minder geschikt. Alleen voor aangeboren reuzenmoedervlekken is afschaven met een weefselverdampende laser wel toegepast, maar het geeft uitgebreide littekenvorming.



</doc>
<doc id="458530" url="https://nl.wikipedia.org/wiki?curid=458530" title="Peyerse plaat">
Peyerse plaat

Peyerse platen zijn secundaire lymfoïde organen die genoemd werden naar de Zwitserse anatoom Johann Conrad Peyer (17de eeuw). Ze bevinden zich in het laatste deel van de dunne darm (ileum).

Macroscopisch bestaan ze uit langwerpige verdikkingen van het darmepitheel. Microscopisch bevatten ze ronde en ovale lymfefollikels (vergelijkbaar met lymfeknopen) in de tunica mucosa die zich uitstrekken tot in de tela submucosa. Ze bevatten bij volwassenen vooral B-cellen in de kiemcentra; T-cellen tussen de follikel

In de darm bevinden zich potentieel pathogene micro-organismen die gecontroleerd in contact komen met het lichaam via de Peyerse platen die een opeenstapeling vormen van immuuncellen (macrofagen, dendritische cellen, B-cellen en T-cellen).

Deze zorgen er dus voor dat de bacteriën in de dikke darm (colon) niet kunnen binnentreden in de dunne darm. Er heerst namelijk een commensale flora in de dikke darm , moest een bacterie van hieruit naar de dunne darm geraken zou het gevaar bestaan dat deze gaat ontsteken.



</doc>
<doc id="459774" url="https://nl.wikipedia.org/wiki?curid=459774" title="Kaakchirurgie">
Kaakchirurgie

Kaakchirurgie, stomatologie of mondheelkunde is een medisch specialisme dat zich bezighoudt met heelkundige ingrepen op het kaakbeen en de omgevende weefsels. Artsen die kaakchirurgie beoefenen worden kaakchirurgen genoemd.

Kaakchirurgie omvat verschillende deelgebieden:

In Nederland kan men kaakchirurg worden wanneer men de opleiding tot tandarts en de opleiding geneeskunde heeft afgerond. Hierna kan men zich specialiseren tot kaakchirurg door een vierjarige opleiding te volgen.

De titel "kaakchirurg" bestaat officieel niet in België. Wel is er de erkenning als geneesheer-specialist in de stomatologie en een bijkomende erkenning in de mond-, kaak- en aangezichtsheelkunde (MKA). Alvorens men deze specialisatie kan aanvatten dient men te beschikken over het diploma van arts en het diploma van tandarts. De verdere specialisatieduur is twee jaar tot stomatoloog en nog eens twee jaar extra tot MKA-arts. Nadien kan dan nog een bijkomende specialisatie in de oncologie van been en gezicht gevolgd worden. Dit is overigens de langste studie die men in België kan volgen.


</doc>
<doc id="459831" url="https://nl.wikipedia.org/wiki?curid=459831" title="Plasmodium falciparum">
Plasmodium falciparum

Plasmodium falciparum is een eencellige, behorend tot het geslacht "Plasmodium" die de verwekker is van malaria tropica bij mensen. Deze vorm van malaria is potentieel dodelijk en bovendien de gevaarlijkste, omdat er bij deze parasiet de meeste complicaties optreden ten opzichte van malaria verwekt door andere Plasmodia soorten. De parasiet wordt overgebracht door "Anopheles" muskieten. 

Over het algemeen verloopt een infectie met "P. falciparum" mild, maar is berucht om de plotseling optredende verslechtering, die tot de dood kan leiden.

De incubatietijd bedraagt 7-14 dagen, maar kan langer (tot 6 weken) zijn als het immuunsysteem is aangedaan of profylactische malariamiddelen niet goed worden ingenomen.


</doc>
<doc id="459935" url="https://nl.wikipedia.org/wiki?curid=459935" title="Syndroom van Sotos">
Syndroom van Sotos

Het syndroom van Sotos is een zeldzame (1 op de 14.000 geboorten) afwijking vooral gekenmerkt door sterke groei tussen het 2e en 3e levensjaar. Patiënten met het syndroom van Sotos hebben meestal motorische- en spraakachterstanden, maar soms een normale intelligentie.

Symptomen kunnen zijn:

Hoewel de meeste gevallen van het syndroom van Sotos sporadisch zijn, komen familiaire vormen ook voor.

De meeste gevallen van syndroom van Sotos zijn sporadisch, en dus nieuwe (vaak dominant of helemaal niet vererfende) mutaties.

Er is geen standaardbehandeling. De behandeling is symptomatisch.

Het syndroom van Sotos is geen levensbedreigende ziekte en patiënten hebben een normale levensverwachting.
De meeste afwijkingen herstellen na de eerste levensjaren. Achterstanden kunnen voorkomen in de schooljaren, maar lossen zichzelf vaak op. Daarentegen kunnen problemen zich nog voortzetten tijdens volwassenheid.


</doc>
<doc id="459953" url="https://nl.wikipedia.org/wiki?curid=459953" title="Hofje">
Hofje

Een hofje is een binnenplaats of binnentuin met daar omheen gelegen een aantal meest kleine woningen. Het is het Nederlands pendant van de overwegend Vlaamse begijnhoven en godshuizen. Er is een onderscheid te maken tussen "liefdadigheidshofjes", "exploitatiehofjes" en "sociale woningbouwhofjes". De liefdadigheidshofjes dateren uit de 13e tot 19e eeuw, de exploitatiehofjes zijn gebouwd in de tweede helft van de 19e eeuw en in het begin van de 20ste eeuw. De exploitatie- of arbeidershofjes waren sloppen, bedoeld om de naar de stad getrokken arbeiders te huisvesten. In die tijd was voor het bouwen van woningen, die niet vanaf de straat te zien waren, geen vergunning nodig. Met de inwerkingtreding van de gemeentelijke Bouw- en Woonverordening in 1906 werd het bouwen van woningen op binnenterreinen geheel verboden.

In tegenstelling tot de liefdadigheidshofjes woonden in de arbeidershofjes hele gezinnen in armoedige omstandigheden. De huisjes in liefdadigheidshofjes waren bedoeld voor ouderen – meestal vrouwen – met weinig geld, soms waren ze onderdeel van de sociale voorzieningen voor leden van een bepaalde kerk of andere doelgroepen zoals schippers, hofpersoneel of onderofficieren. Soms deed een hofje ook dienst als herberg voor reizigers. Oudere mannen met weinig inkomsten konden terecht in het oudemannenhuis.

De naam "hofje" heeft te maken met de opbouw: meestal een verzameling kleine huisjes rond een gemeenschappelijk binnenterrein (nu vaak een tuin). Op dat binnenterrein waren in vroeger tijden de gemeenschappelijke voorzieningen te vinden zoals privaten en een wasgelegenheid. Een hofje is vaak ommuurd en alleen toegankelijk via 1 of 2 ingangen die in vroegere tijden vaak al om 10 uur 's avonds werden afgesloten. Op die manier kon niemand ongemerkt binnenkomen. Vele hofjes hadden een portier die de poorten sloot, deze portier was in dienst van de stichting die het hofje beheerde. De stichting werd bestuurd door rijke heren en dames: de regenten. Deze regenten wezen ook de woningen toe. Vaak hebben de poorten van liefdadigheidshofjes een 'poortgebouw' (een gebouw bij de entree), in dit apart gebouw bevindt zich de regentenkamer, een plek waar de regenten vergaderden.

Voor de Algemene Ouderdomswet uit 1956 kende Nederland geen pensioenvoorziening voor iedereen. Arme ouderen waren afhankelijk van hun familie, de kerk of van rijke mensen. Deze rijken (en de kerk) stichtten hofjes waar alleenstaande en arme vrouwen gratis konden wonen. De stichters van hofjes waren vaak kinderloze mannen of vrouwen die hun geld na hun dood zinvol wilden besteden. Door hun naam aan een hofje te verbinden, bereikten zij dat hun naam bleef voortbestaan. Ook hoopten de rijken door aan liefdadigheid te doen een plek in de hemel te verwerven. Alleenstaande mannen waren minder goed in staat een eigen huishouding te voeren, vond men. Voor mannen waren er Oudemannenhuizen en Proveniershuizen waar zij volledig verzorgd werden.

Het wonen in een hofje was vaak kosteloos en werd als een gunst beschouwd. De regenten verlangden wel dat de bewoners zich zeer deugdzaam gedroegen. Kerkbezoek was een must, na tien uur moest bezoek meestal het hof uit en als een bewoner een nacht weg wilde blijven dan kon dat alleen met toestemming van de regenten. Aan veel hofjes was een eigen kapel verbonden, zodat de bewoners naar de kerkdienst konden gaan zonder daarvoor een grote afstand te hoeven afleggen.
Er waren ook zogenoemde begijnenhofjes. Deze hofjes waren bestemd begijnen, vrouwen die geen kloostergelofte aflegden maar toch samen met anderen als geestelijke zusters leefden.

Hofjes zijn vooral een Nederlands verschijnsel, maar in België zijn ook in enkele plaatsen hofjes te vinden. De meeste zijn gebouwd tussen de 13e en 19e eeuw. Het merendeel is te vinden in de provincies Noord- en Zuid-Holland, in de steden Amsterdam, Alkmaar, Delft, Den Haag, Haarlem, Hoorn, en Leiden. Met name de hofjes in Haarlem zijn beroemd. Daarnaast is er ook een flink aantal hofjes te vinden in Groningen, waar een hofje (net als in enkele andere plaatsen) vaak "gasthuis" werd genoemd. Ook in andere oude plaatsen, zoals Leerdam, Leeuwarden, Naaldwijk, Zutphen, Utrecht en Maastricht zijn enkele hofjes te vinden. In België is onder andere een hofje te vinden in Poperinge, het "Weeuwhof". Weeuw is ouder Nederlands voor 'weduwe'.

Niet alle liefdadigheidshofjes zijn bewaard gebleven, maar de resterende hofjes worden meestal nog bewoond, nog steeds vaak door vrouwen, hoewel dat niet overal meer voorwaarde is. Het wonen is anders dan vroeger niet meer gratis. Vooral in Den Haag is een groot aantal hofjeswoningen particulier bezit. Dat tijden veranderen is te zien in Haarlem, waar het voormalige Begijnhof nu dienstdoet als bordeel. De hofjes zijn dikwijls gemeentelijk monument of opgenomen in het rijksmonumentenregister. Ze zijn vaak, maar niet alle, te bezichtigen voor publiek dat bereid is rekening te houden met de privacy van de bewoners.





</doc>
<doc id="459969" url="https://nl.wikipedia.org/wiki?curid=459969" title="Besmettelijkheid">
Besmettelijkheid

Besmettelijkheid of infectiviteit geeft aan hoe makkelijk een pathogeen zich kan verspreiden en een infectie kan veroorzaken. Dit in tegenstelling tot virulentie, dat aangeeft hoeveel schade een pathogeen kan aanrichten wanneer eenmaal de infectie begonnen is.

Besmettelijkheid houdt verband met de term incidentie, dat een maat is voor de besmettelijkheid in een populatie.


</doc>
<doc id="460009" url="https://nl.wikipedia.org/wiki?curid=460009" title="Sanatorium">
Sanatorium

Een sanatorium is een herstellingsoord voor chronisch zieke patiënten. Ze werden in de eerste helft van de 20e eeuw vooral ingericht om mensen met tuberculose te laten kuren. Bedrust, schone lucht en gezonde voeding waren toen de belangrijkste geneesmiddelen tegen deze ernstige besmettelijke ziekte. Het eerste sanatorium voor tbc-patiënten werd in 1854 geopend in Görbersdorf in Duitsland door Hermann Brehmer (1826-1889). Tegenwoordig heet deze plaats Sokołowsko en ligt het in Polen.




</doc>
<doc id="460099" url="https://nl.wikipedia.org/wiki?curid=460099" title="Reproductiegetal">
Reproductiegetal

Het (basis-)reproductiegetal (R) van een infectieziekte is het gemiddeld aantal secundaire besmettingen die veroorzaakt worden door een primair geval in een bevolking zonder immuniteit en in afwezigheid van profylactische maatregelen.
Het effectief reproductiegetal R ligt lager omdat het ermee rekening houdt dat een gedeelte van de bevolking immuun is:

Als R < 1 dan zal de infectie verdwijnen uit de populatie, maar als R > 1 dan kan ze uitgroeien tot een epidemie.

Hoe groter R, des te moeilijker zal de infectie onder controle te krijgen zijn. De proportie van de populatie die zal gevaccineerd moeten worden om de toestand van kudde-immuniteit te verkrijgen (en zo de verspreiding te stoppen) wordt gegeven door: 1-(1/R) (zie afleiding hieronder).

Zie verder: SIR-model (epidemiologie)

Enkele "R"-waarden:

Oorspronkelijk is de term afkomstig uit de demografie: Als R < 1 dan zal de bevolking krimpen, maar als R > 1 dan kan ze aangroeien. Hier betekent R < 1 dat de epidemie ophoudt (het aantal geïnfecteerden zal dalen).

Hiervoor gelden volgende vergelijkingen:

formula_3

formula_4

formula_5

In dit model zal I enkel toenemen als de tweede vergelijking groter is dan 0. (De wiskundig afgeleide van de curve heeft een positieve helling of richtingscoëfficiënt.) We veronderstellen een constante infectiekracht: λ(t)=λ.

formula_6
of
formula_7

Want de infectiekracht λ is gelijk aan de transmissiecoëfficiënt β maal I.
Als I niet gelijk is aan nul, betekent dat:

formula_8
of
formula_9
of
formula_10

Door beide leden te delen door N:

formula_11

Aangezien R = βS/δ = βSD (N ≈S(0)):

formula_12

Dit betekent dus dat de proportie niet-gevaccineerden s* in de populatie niet hoger mag zijn dan het omgekeerde van het basisreproductiegetal van die ziekte (in die situatie); anders zal een epidemie optreden. Zo kan de minimale vaccinatiegraad p aangeduid worden:

formula_13 of formula_14

Als we nu ook nog meerekenen dat de vaccinatie-efficiëntie niet altijd 100% is, dan is de te vacineren proportie pv:

formula_15


Als er met verschillende leeftijdsklassen gerekend wordt, bestaat de "next generation matrix" uit alle R voor alle combinaties van leeftijdsklassen:
formula_16

Voor vier leeftijdsklassen ziet hij er zo uit:
formula_17

Deze matrix kan berekend worden door vermenigvuldiging van de WAIFW-matrix met ND.

formula_18

De bevolkingsgroepen in het SIR-model voldoen aan deze vergelijkingen:

formula_19

formula_20

Delen we beiden door elkaar en integreren we, dan bekomen we:

formula_21

Integreren we, dan bekomen we:

formula_22

of

formula_23

Dus op twee verschillende tijdstippen (t=0 en t=e; respectievelijk voor en na de epidemie):

formula_24

Aangezien I(0)=I(e)=0, en S(0)=N, kunnen we schrijven:

formula_25

of

formula_26

of

formula_27

en dit brengt ons bij de te bewijzen stelling:

formula_28


</doc>
<doc id="460153" url="https://nl.wikipedia.org/wiki?curid=460153" title="Kudde-immuniteit">
Kudde-immuniteit

Kudde-immuniteit, groepsimmuniteit of collectieve immuniteit is de beschermende immuniteitsstatus van een populatie tegenover een bepaalde infectieziekte. Ze kan op peil gebracht worden door vaccinatie van een bepaald gedeelte van de bevolking, zodat een reproductiegetal R < 1 bereikt wordt.

Om de volledige populatie te beschermen, hoeven niet alle individuen gevaccineerd te zijn. Vanaf een bepaalde vaccinatiegraad kan een ziekteverwekker zich niet gemakkelijk vanuit een besmettingsbron verspreiden in een populatie. Vaccinatie werpt dus een dam op tegen de verspreiding van een ziekte. Bij ziekte-uitbraken van bijvoorbeeld varkenspest of mond-en-klauwzeer kan men lokaal overgaan tot ringvaccinatie.

Het aandeel van de immune individuen in een populatie waarboven een ziekte niet langer kan blijven bestaan is de kudde-immuniteitsdrempel. De waarde hiervan varieert met de virulentie van de ziekte, de werkzaamheid van het vaccin en de contactparameter voor de bevolking. Geen vaccin biedt volledige bescherming, maar de verspreiding van de ziekte van mens op mens is veel groter bij diegenen die niet gevaccineerd blijven. Bij de volksgezondheid betrokkenen proberen kudde-immuniteit te bereiken in de meeste populaties. Dit wordt bemoeilijkt wanneer grootschalige vaccinatie niet mogelijk is of wordt afgewezen door een deel van de bevolking. In Nederland is kudde-immuniteit in sommige gebieden gecompromitteerd voor sommige besmettelijke ziekten, waaronder kinkhoest, mazelen en bof, deels doordat ouders vaccinatie weigeren.

Kudde-immuniteit geldt alleen voor besmettelijke ziekten. Kudde-immuniteit moet niet worden verward met de contactgegevens van de immuniteit, een verwant concept waarin een gevaccineerd individu de ziekteverwekkers van het vaccin via contact aan een ander kan 'doorgeven'.


</doc>
<doc id="460553" url="https://nl.wikipedia.org/wiki?curid=460553" title="Sjanker">
Sjanker

Een sjanker is een zweer ("ulcus") die in het bijzonder aan de geslachtsorganen ontstaat. Dit gebeurt na geslachtsverkeer met een geïnfecteerde persoon. Men onderscheidt twee typen:



</doc>
<doc id="460694" url="https://nl.wikipedia.org/wiki?curid=460694" title="Ziekte-overdracht">
Ziekte-overdracht

Ziekte-overdracht of -transmissie is het overbrengen van een infectieziekte van een besmet individu naar een vatbaar individu.

Er zijn verschillende manieren van overdracht, die afhankelijk van de ziekte meer of minder belangrijk zijn:



Voor de micro-organismen is het van belang dat ze voldoende besmettelijk zijn (anders sterven ze uit); de biologische evolutie heeft zo pathogenen bevoordeeld die niezen, hoesten of diarree veroorzaken.
De verschillende overdrachtsroutes komen meer voor bij bepaalde sociaal-economische of culturele groepen. Om die ziekten in te dammen is het in de eerste plaats belangrijk te weten waar er moet ingegrepen worden. 
Zo zag men dat aids in de jaren 1980 vooral bij homoseksuele mannen door anale seks overgedragen werd. 
Weinig hygiënische omstandigheden zorgden voor fecale-orale overdracht van cholera tijdens de laatste cholera-epidemieën. Zuivere watervoorziening kon een epidemie stoppen.

Omgekeerd kunnen verschillen in incidentie tussen bevolkingsgroepen een aanwijzing zijn voor de belangrijkste infectieroutes.


</doc>
<doc id="460868" url="https://nl.wikipedia.org/wiki?curid=460868" title="Baker (kraamverzorgster)">
Baker (kraamverzorgster)

Een baker is een soort kraamverzorgster. Ze begeleidde de vroedvrouw en was al een paar dagen vóór de bevalling in huis. Ieder dorp had tot in de twintigste eeuw verschillende bakers.

Een baker moest iemand zijn met veel ervaring, liefst met eigen kinderen en met een zacht lichaam. Het waren toegewijde vrouwen, gehecht aan oude beproefde methodes. De baker was de rots, waaraan de onervaren jonge ouders zich konden vastklampen. Er werd met open mond naar haar verhalen uit de praktijk geluisterd.
De baker was alleen overdag aanwezig en nam de baby 's avonds mee naar huis, of zij woonde tijdelijk bij het gezin in.

De baker was ongeschoold. Pas rond 1900 werden er bakercursussen opgezet. Deze waren niet meteen succesvol, omdat bijgeloof bleef bestaan. Zo vond men dat een kind spruw moest krijgen, omdat deze aandoening zich anders rond het 50e levensjaar zou voordoen, met dodelijke afloop.
In 1911 werd door kruisverenigingen de cursus kraamvrouwenverpleging opgezet. Na de professionalisering van het beroep kregen bakers echter een slechte naam.

De naam 'baker' komt van de term bakeren: na de bevalling werd de baby strak in doeken gewikkeld waarbij de armpjes stijf tegen het lichaam werden gedrukt.

De langwerpige, lage mand of houten bak waarin de baker zat en de baby op schoot verzorgde, werd een bakermat genoemd. Hiervan afgeleid is de overdrachtelijke betekenis van de plek waar iemand geboren is of zijn opvoeding heeft genoten.

Omdat bakers ongeschoold waren vertelden zij soms dingen die medisch gezien niet klopten, de zogenaamde bakerpraatjes.


</doc>
<doc id="461280" url="https://nl.wikipedia.org/wiki?curid=461280" title="Caviteit (tandheelkunde)">
Caviteit (tandheelkunde)

De benaming caviteit ("cavum" = "holte") wordt in de tandheelkunde gebruikt om een holte in een tand aan te duiden. 

De caviteit kan zowel een cariësholte zijn als een geprepareerde uitgeboorde holte om een vulling in te plaatsen. Meestal gaat het in de tandheelkunde over deze laatste deskundig geprepareerde holte indien men over een caviteit spreekt.

De caviteit moet afhankelijk van het vullingsmateriaal aan bepaalde voorwaarden voldoen.



</doc>
<doc id="461572" url="https://nl.wikipedia.org/wiki?curid=461572" title="Risicofactor">
Risicofactor

Een risicofactor is een getal dat de toegenomen waarschijnlijkheid op het oplopen van een (infectie-)ziekte weergeeft in verband met een bepaald gegeven. Dit verband is echter niet altijd causaal. Zo is kind zijn niet voldoende om mazelen op te lopen, maar zijn het vooral kinderen die risico lopen op deze ziekte omdat ze nog geen immuniteit hebben opgebouwd.

Een risicofactor geeft de verhouding weer tussen het risico van blootgestelde personen te vergelijken met het risico voor niet-blootgestelde personen.

Op een huwelijksfeest waren er 74 mensen die kip hebben gegeten. Daarvan werden er 22 ziek om een nog onbekende reden. Daarnaast waren er 35 die de vis- of vegetarische schotel hebben genomen. Van deze groep werden er slechts 2 ziek. De vraag is nu: Werden deze mensen ziek omwille van bedorven kippenvlees?


De mensen die kip aten hadden een 5 maal hoger risico op voedselvergiftiging dan zij die iets anders aten. Dit is een aanwijzing dat er iets met de kip zou kunnen zijn. Het is echter geen zekerheid of bewijs: Het had evengoed een besmette bladgroente kunnen zijn die op het bord naast de kip werd gelegd als garnering.

Ziektevatbaarheid


</doc>
<doc id="461587" url="https://nl.wikipedia.org/wiki?curid=461587" title="Ziektevatbaarheid">
Ziektevatbaarheid

De (ziekte)vatbaarheid geeft het risico weer dat een vatbaar persoon besmet wordt bij blootstelling aan een infectieziekte.

Vatbare personen hebben geen immuunafweer omdat ze nog geen contact hadden met de ziekteverwekker of het overeenkomstig vaccin. 

Borelingen kunnen gedurende de eerste maanden na hun geboorte nog nagenieten van de maternale immuniteit, en zijn dan dus niet vatbaar. Serumtherapie heeft hetzelfde kortdurende beschermende effect. Daarnaast hebben sommige personen een betere aangeboren afweer tegen een ziekte.

De proportie vatbare personen in een populatie wordt meestal weergegeven door S ("Susceptibles"). Deze parameter is door de bovenvermelde problemen moeilijk te bepalen. In sommige gevallen (rechthoekige bevolkingspiramide zoals in industrielanden), kan hij op deze manier benaderd worden: :formula_1 Met A de gemiddelde leeftijd waarop de ziekte opgelopen wordt en L de gemiddelde levensverwachting. 

Risicofactor


</doc>
<doc id="461666" url="https://nl.wikipedia.org/wiki?curid=461666" title="Transmissierisico">
Transmissierisico

De effectieve contactsnelheid β voor een bepaalde infectieziekte in een bepaalde populatie wordt uitgedrukt in het aantal effectieve contacten per tijdseenheid. 

Om een infectieziekte over te brengen, zijn namelijk drie voorwaarden vereist:

β kan berekend worden door vermenigvuldiging van:

Deze formule geeft aan dat β niet alleen afhangt van de sociale contactpatronen (γ), maar ook specifieke overdrachtroutes en de pathogenese (p). Zo vormen andere SOA's een verhoogd risico voor overdracht van hiv; behandeling van soa's helpen dus ook de verspreiding van hiv in te perken.

Het is vaak moeilijk of zelfs onethisch om mensen experimenteel bloot te stellen. Daarom kan men met een contactstudie na een ziekte-uitbraak γ gaan schatten. (Bijvoorbeeld na de SARS-uitbraak in 2002-2003.) De eerste besmetting (primair geval) wordt geïdentificeerd en het aantal personen dat door deze patiënt besmet werd (n; secundaire gevallen) van de beschoudwde groep vatbaren (x; familie) die in contact stonden, wordt nagegaan. Dan is het besmettingsrisico :formula_2

Zelfs al is de hele groep vatbaar voor de ziekte, dan nog is x meestal kleiner dan het reproductiegetal R van de ziekte, omdat hier enkel een kleine groep (familie) beschouwd wordt, en niet het totale aantal personen waarmee contact was.


</doc>
<doc id="461667" url="https://nl.wikipedia.org/wiki?curid=461667" title="Likdoorn">
Likdoorn

Een likdoorn ("clavus"), in de volksmond ook wel eksteroog genoemd, is een vaak pijnlijke, naar binnen groeiende eeltplek (verdikking van de huid). Deze komt voor op plaatsen waar druk en/of wrijving op de huid wordt uitgeoefend, waardoor meer eelt wordt gevormd. Likdoorns komen meestal voor op de voetzool, de bovenzijde van de tenen, op de teentop, tussen de vierde en vijfde teen of in de handpalm. In het midden van de likdoorn verzamelen zich de dode huidresten. Dit is te zien aan de donkere kleur in het midden. Het is zeer pijnlijk, het voelt aan alsof er een spijker in de voet zit.

Een likdoorn is gevoelig voor druk op de plek, terwijl een wrat juist pijnlijk is bij druk vanaf de zijkanten.

Likdoorns kunnen behandeld worden door de hoornlaag los te weken met salicylzuur (bijvoorbeeld opgelost in collodion of verwerkt in vaseline). Het aanbrengen van een gelpleister, om de druk weg te nemen, gedurende voldoende lange tijd laat toe dat de likdoorn verweekt en spontaan verdwijnt.

De likdoorn kan worden weggesneden door een pedicure om de pijn weg te nemen. Vaak komt deze weer terug en is een vervolgbehandeling noodzakelijk.

In de fytotherapie wordt muurpeper gebruikt om likdoorns zacht te maken.

In alle gevallen moet, om de aanmaak van een nieuwe likdoorn te voorkomen, de oorzaak worden aangepakt, bijvoorbeeld door aanpassen van het schoeisel.

Bij het uitblijven van behandeling kunnen complicaties optreden die in het ernstigste geval zelfs amputatie tot gevolg kunnen hebben.





</doc>
<doc id="461726" url="https://nl.wikipedia.org/wiki?curid=461726" title="Veldstam">
Veldstam

Een veldstam of wild-type van een bacterie of virus, is de stam die in de vrije natuur voorkomt. Dit staat in tegenstelling tot de vaccinstam die gebruikt werd om het vaccin te maken.

Door onvolledige overeenkomst tussen de twee, biedt het vaccin geen volledige bescherming. Een veldstam muteert spontaan en onder invloed van de kudde-immuniteit. Daarom is het nodig om jaarlijks nieuwe vaccinstammen te selecteren voor het griepvaccin.


</doc>
<doc id="461727" url="https://nl.wikipedia.org/wiki?curid=461727" title="Vaccinstam">
Vaccinstam

Een vaccinstam van een bacterie of virus, is de stam die gebruikt werd om het vaccin te maken. Dit staat in tegenstelling tot de veldstam die in de vrije natuur voorkomt.

De vaccinstam wordt zelf uit de natuur gehaald, maar tegen de tijd dat hij verwerkt wordt in een vaccin, zijn er in de veldstam alweer mutaties opgetreden, waardoor het vaccin geen volledige bescherming meer biedt.


</doc>
<doc id="461812" url="https://nl.wikipedia.org/wiki?curid=461812" title="Latente infectie">
Latente infectie

Een latente infectie is een besmetting die geen ziektesymptomen (meer) veroorzaakt. De patiënt kan al of niet voordien ziektesymptomen hebben gehad of gevaccineerd geweest zijn. Er wordt dan gesproken van een asymptomatische drager.

Dit verschijnsel kan een probleem zijn omdat zo fout-negatieve diagnoses worden gesteld, waardoor een effectieve ziektebestrijding (met bijvoorbeeld quarantaine) in het gedrang komt. Zo komen bij mensen latente herpes-infecties voor die later, bij stresssituaties opnieuw aanleiding kunnen geven tot letsel en ziekteverspreiding. 

Bij buffels komen latente mond-en-klauwzeer-infecties voor. Ook bij gevaccineerde runderen kunnen die optreden als ze na vaccinatie in contact komen met de veldstam van het virus.


</doc>
<doc id="461825" url="https://nl.wikipedia.org/wiki?curid=461825" title="Ziektebestrijding">
Ziektebestrijding

Ziektebestrijding is het tegengaan van (besmettelijke) ziekten. Omdat sommige ziekten zich heel makkelijk verspreiden, is een gecoördineerde aanpak noodzakelijk. In België is het FAVV belast met deze opdracht.

Om ziekten bij mensen en dieren in te dammen, beschikt men over volgende middelen:

Een andere aanpak is de bestrijding van de vectoren. Voorbeeld: de rattenvlo is een parasiet die met name bij de zwarte rat voorkomt en is de voornaamste vector voor de overdracht van builenpest, veroorzaakt door de pestbacterie pestbacterie. Door hygiënische maatregelen en bestrijding van de zwarte rat is de ziekte teruggedrongen.

Bij bepaalde ziekten weegt de kostprijs van het afmaken van besmette dieren niet op tegen de kost van het (blijvend) vaccineren van alle dieren. Dit is zo bij vogelpest.

Bij sommige ziekten bestaat het risico dat de ziekte zich ongemerkt verspreidt omdat gevaccineerde dieren toch nog een latente infectie kunnen doormaken. Bij gevaccineerde runderen kan dit optreden als ze na vaccinatie in contact komen met de veldstam van het virus.

Praktisch is het soms niet mogelijk om dieren in quarantaine te houden. Denk maar aan biggen die zo snel groeien, dat ze al snel niet meer in de hokken passen; normaal, zonder varkenspest, zouden ze naar een ander bedrijf gebracht worden om daar vetgemest te worden.


</doc>
<doc id="461851" url="https://nl.wikipedia.org/wiki?curid=461851" title="Maternale immuniteit">
Maternale immuniteit

De maternale immuniteit is de bescherming door antistoffen dat een kind of jong dier gedurende enkele maanden geniet omdat het deze van de moeder heeft ontvangen. Zoogdieren kunnen deze vorm van passieve immuniteit verkrijgen via de biest, en soms via de placenta: Bij sommige diersoorten zoals het varken laat hun placentatietype immers geen antistoffen door. vogels en andere eierleggende dieren verkrijgen de maternale immuniteit via de eidooier.

Deze bescherming tegen besmettelijke ziektes is van groot belang voor de neonatus waarvan het immuunsysteem nog volop in ontwikkeling is. Na enige tijd verdwijnen de antistoffen echter, en kunnen ziekteverwekkers doorbreken, waarna de actieve immuniteit het overneemt.

Omgekeerd kan maternale immuniteit effectief vaccineren bemoeilijken: de vaccincomponenten worden door de maternale immuniteit opgeruimd, maar het lichaam van de pasgeborene reageert er niet actief op, waardoor er geen blijvende immuniteit (onder de vorm van geheugencellen) ontstaat.


</doc>
<doc id="461864" url="https://nl.wikipedia.org/wiki?curid=461864" title="Ziektecompartimentenmodel">
Ziektecompartimentenmodel

Het ziektecompartimentenmodel is een rekenmodel waarmee de uitbreiding van besmettelijke ziektes voorspeld kunnen worden. Het is hiermee een hulpmidddel in de Epidemiologie

Een populatie bevat een groot aantal verschillende individuen die in verschillende ziektecompartimenten kunnen ingedeeld worden:

Om met deze complexe realiteit statistische berekeningen te kunnen doen, worden voor elke situatie gepaste eenvoudiger situaties gedefinieerd.

formula_1

De situatie wordt vereenvoudigd tot 3 compartimenten: S (vatbaar; "susceptible"), I (besmettelijk; "infectious") en R (genezen; "recovered"). 
Dit is een goed en eenvoudig model voor ziekten als mazelen, bof en rodehond.

Deze letters worden ook gebruikt om het aantal individuen in elk compartiment aan te geven; dit is tijdsafhankelijk: S(t), I(t) en R(t)

In het flowdiagram kan bij elke pijl een overgangssnelheid aangegeven worden: formula_2

λ wordt ook infectiekracht genoemd. 
δ is het omgekeerde van de infectieduur D: δ = 1/D

Zie verder: SIR-model (epidemiologie)

formula_3

Hier wordt een latente periode toegevoegd: E (blootgesteld; "exposed")

formula_4

Hier wordt een periode van maternale immuniteit toegevoegd: M (maternale immuniteit; "maternally derived immunity")

formula_5

Hier wordt een periode toegevoegd waarbij de patiënt asymptomatische drager wordt: C (drager; "carrier").

formula_6

Bij sommige infectie treedt geen langdurende immuniteit op; na de infectie keren de individuen terug naar het eerste ziektecompartiment.


</doc>
<doc id="461867" url="https://nl.wikipedia.org/wiki?curid=461867" title="Sally Mursi">
Sally Mursi

Sally Mursi is een Egyptische man-naar-vrouw-transseksueel. Zij werd geboren als Sayid 'Abd Allah Mursi. Op 29 januari 1988 onderging zij een sekse-operatie.

Tijdens haar real-life test ondergingen zowel zij als haar Koptische arts Dr. Ezzat Ashamallah hevige tegenwerkingen. Medische hulp werd ontzegd omdat Sally zowel op afdelingen voor mannen als voor vrouwen geweigerd werd. De Egyptische overheid liet beiden arresteren wegens "bedreiging van de sociale orde en het veroorzaken van onrust".

Naar aanleiding van de vele conflicten rondom haar voorgenomen geslachtswijziging zocht zij contact met een sjeik, Mohammed Sayyed Tantawi, destijds moefti, van de Al-Azhar Moskee in Caïro, teneinde een fatwa van een gezaghebbende Islamitische geestelijke te verkrijgen. Deze fatwa, ook vermeld in het boek "In de ban van de Nijl" van Harm Botje, is de eerste Soennitische uitspraak op het gebied van transseksualiteit.

De inhoud stelt dat transseksualiteit een dusdanige vervreemding van het eigen lichaam veroorzaakt, dat de gezondheid van de persoon gevaar loopt. Aangezien God gebiedt dat een mensenleven heilig is en, indien mogelijk, gespaard moet worden van onnodig onheil, ziekte, gebrek en handicap, is een medische ingreep, indien die dat gevaar afwenden kan, toegestaan.

Teneinde de "sociale orde" te beschermen dient de "man" zich gedurende minstens één jaar geheel als vrouw te kleden, te gedragen en aan alle plichten die de Islam aan vrouwen stelt, uitgezonderd de huwelijkse plichten, te voldoen. Indien de persoon daarin slaagt voorziet de fatwa in toestemming voor medisch ingrijpen en een wettige geslachtswisseling.

Deze fatwa komt dus in grote lijnen overeen met de westerse medische protocollen rondom transseksualiteit, waarin de real life test is opgenomen.




</doc>
<doc id="462209" url="https://nl.wikipedia.org/wiki?curid=462209" title="Fantoompijn">
Fantoompijn

Fantoompijn is een pijnsensatie die beleefd wordt als afkomstig van een geamputeerd lidmaat. Dit kan om een geamputeerd been of arm gaan, maar ook bijvoorbeeld een geamputeerde borst of een getrokken kies betreffen.

Fantoompijn is een normaal en veelvoorkomend verschijnsel. Na amputatie komt fantoompijn bij globaal 70% van de patiënten voor. Na tientallen jaren is dit percentage nog steeds zo'n 50%. Fantoompijn doet zich het meest voor in aanvallen die in ernst en frequentie kunnen verschillen, maar kan ook chronisch optreden en altijd aanwezig zijn. Kenmerkend is dat fantoompijn wordt omschreven als stekend, brandend, prikkelend, tintelend, etc.

Over de oorzaak van fantoompijn is inmiddels duidelijk dat het hersengebied dat oorspronkelijk correspondeerde met het geamputeerde lichaamsdeel nog actief is en chronisch of af en toe geactiveerd wordt (zie somatosensibele schors of fantoomledemaat). De hersenen interpreteren dit alsof het geamputeerde lichaamsdeel er nog is en pijn doet.



</doc>
<doc id="462572" url="https://nl.wikipedia.org/wiki?curid=462572" title="Spierkramp">
Spierkramp

Spierkramp (vaak: "kramp") is het onwillekeurig plotseling, pijnlijk samentrekken van de vezels van spieren. Normaal gesproken is een deel van de vezels van een spier in rust, terwijl een ander deel zich samentrekt, en wordt het rusten en actief zijn van spiervezels afgewisseld.

Kramp kan verschillende oorzaken hebben, zoals zware belasting van de spieren tijdens sporten, een verkeerde zithouding, een tekort aan zout of glucose, dehydratie, te sterke afkoeling van de spieren (bijvoorbeeld bij zwemmers), ziekte of vergiftiging. Dat kramp komt door een tekort aan kalium, calcium of magnesium is een theorie die niet is bewezen . 

Kramp kan in veel delen van het menselijk lichaam voorkomen. Vaak komt kramp in de kuiten voor. Het rekken van de spieren kan in dit geval helpen de kramp tegen te gaan.

Enkele andere lichaamsdelen waar men kramp kan krijgen zijn onder meer de voeten, armen, handen, onderrug, hals en de buik. Indien kramp regelmatig terugkeert, kan de huisarts om deze reden bezocht worden.

Vaak voorgeschreven middelen zijn magnesium(fosfaat)tabletten en Inhibin dat hydrokinine als werkzame stof gebruikt.


</doc>
<doc id="463099" url="https://nl.wikipedia.org/wiki?curid=463099" title="Farmaceutische beschikbaarheid">
Farmaceutische beschikbaarheid

De farmaceutische beschikbaarheid is de fractie van het farmacon (de werkzame stof) die uit een toedieningsvorm vrijkomt. Als alle werkzame stof uit de zetpil, capsule of andere toedieningsvorm vrijkomt is de farmaceutische beschikbaarheid 100%.



</doc>
<doc id="463172" url="https://nl.wikipedia.org/wiki?curid=463172" title="Switch (BDSM)">
Switch (BDSM)

Een switch is in BDSM-begrippen een rol waarbij de speler wisselt tussen dominantie naar submissive (onderdanig).

Deze dubbelrol kan worden gespeeld tijdens een enkele sessie of verspreid over meerdere gelegenheden met verschillende partners. Een switch kan in een relatie met iemand met dezelfde voorkeur (bijvoorbeeld dominant) 'switchen' van rol zodat beide partners de mogelijkheid hebben om hun favoriete rol te spelen.

Sommige personen die wisselen van rol, identificeren zich niet als switch omdat ze het niet regelmatig doen of alleen onder speciale omstandigheden.



</doc>
<doc id="463257" url="https://nl.wikipedia.org/wiki?curid=463257" title="Poliep (gezwel)">
Poliep (gezwel)

Een poliep is een zwelling met een bepaalde vorm, namelijk dikker aan het uiteinde dan aan de basis ('gesteeld'). De meeste poliepen zijn goedaardig hoewel maligne ontaarding bij sommige vormen (dikke-darmpoliepen) wel eens voorkomt. Poliepen bevinden zich meestal in de holte van een orgaan. Poliepen komen voor in onder meer het maag-darmkanaal, de neus- en de neusbijholten, het strottenhoofd, in de baarmoeder en op de baarmoedermond. 

De aanwezigheid van goedaardige poliepen wordt polypose of polyposis genoemd.


Het verwijderen van poliepen wordt poliepectomie of polipectomie genoemd.


</doc>
<doc id="463466" url="https://nl.wikipedia.org/wiki?curid=463466" title="Therapie">
Therapie

Therapie (van het Griekse: θεραπεία) of behandeling is:

Een specifieke therapie volgt op de diagnose die gesteld wordt na anamnese en onderzoek. Een therapie kan ook deel uitmaken van de diagnose en wordt dan proefbehandeling of therapeutische diagnose genoemd.

Het woord "therapie" komt veel voor als tweede lid in samenstellingen, waarbij (a) het eerste lid het middel is waarvan wordt gebruikgemaakt (chemotherapie, edelsteentherapie), (b) het eerste lid aanduidt wat behandeld wordt (gezinstherapie, immunotherapie), (c) het eerste lid de bedenker is van de therapie (Moermantherapie). Er zijn ook combinaties mogelijk van a, b en c (voorbeeld: Bach-bloesemtherapie).

Afzonderlijke therapieën kunnen worden ingedeeld bij de reguliere geneeskunde, de alternatieve geneeskunde of de sociaal-psychologische gezondheidszorg. De werkzaamheid van de diverse therapieën of behandelingswijzen kan zeer verschillend zijn en wordt soms betwist, bijvoorbeeld omdat het placebo-effect een rol speelt.

Met uitzondering van enkele therapeutische beroepen, is de term "therapeut" in Nederland en België onbeschermd. In Nederland is de bevoegdheid tot handelingen op het gebied van de individuele gezondheidszorg geregeld in de Wet BIG. Deze wet verbiedt geen alternatieve therapievormen. In België is het stellen van diagnoses en het toepassen van medisch-therapeutische handelingen voorbehouden aan artsen die ingeschreven zijn bij het Rijksinstituut voor Ziekte- en Invaliditeitsverzekering. Het toebrengen van schade aan de gezondheid van een persoon als gevolg van het "onbevoegd uitoefenen van de geneeskunde" wordt juridisch vervolgd. Medisch tuchtrecht is in Nederland uitsluitend van toepassing op beroepen die vallen onder de wet BIG.



</doc>
<doc id="463486" url="https://nl.wikipedia.org/wiki?curid=463486" title="Therapeutische diagnose">
Therapeutische diagnose

Een therapeutische diagnose (Lat: diagnosis "ex iuvantibus") is een manier om een diagnose te stellen door het geven van een proefbehandeling. Indien het middel effectief blijkt dan krijgt men een aanwijzing, soms zelfs vrijwel zekerheid, wat de oorzaak van de ziekte was. Is dit niet zo, dan moet men verder zoeken.


</doc>
<doc id="463833" url="https://nl.wikipedia.org/wiki?curid=463833" title="Hemopyrrollactamurie">
Hemopyrrollactamurie

Hemopyrrollactamurie ofwel HPU is, volgens de microbioloog John Kamsteeg, een erfelijke aandoening waaraan ca. 10% van de bevolking, meestal vrouwen, zou lijden. Andere soms gebruikte benamingen zouden kryptopyrrolurie, mauve factor en china doll disease zijn. Het bestaan van het ziektebeeld blijkt niet uit enige publicatie in een gezaghebbend medisch tijdschrift. Het ziektebeeld is dus niet officieel beschreven en wordt in Nederland niet erkend.

Volgens Kamsteeg zou de stof "hemopyrrollactam-complex" oftewel HPL verantwoordelijk zijn voor de aandoening. Waarschijnlijk wordt hiermee 5-hydroxyhemopyrrollactam bedoeld, een stof die in een andere context inderdaad bekendstaat als de "mauve factor". HPL zou de stoffen vitamine B6, zink en mangaan afvangen, waardoor daaraan tekorten zouden ontstaan.

De symptomen van HPU zouden uiteenlopen van bekkeninstabiliteit, overgewicht, vermoeidheid, lage bloeddruk, hypoglykemie, bloedarmoede en menstruatieklachten tot maag-darmklachten, hart- en vaatziekten, psychiatrische aandoeningen, diabetes mellitus en epileptische aanvallen, enzovoorts.

De symptomen zouden zo divers zijn dat een diagnose zeer moeilijk aan de hand hiervan te stellen zou zijn. Volgens Kamsteeg zou de diagnose gesteld moeten worden middels een speciale urinetest, waarbij getest wordt op de aanwezigheid van hemopyrrollactam-complex. De test op HPU zou alleen door het Klinisch Ecologisch Allergie Centrum in Weert uit te voeren zijn, omdat het procedé nog in een patentaanvraagfase zou zijn.

De vermeende nutriëntentekorten kan niet door voeding worden opgeheven. Om de door HPL veroorzaakte nutriëntentekorten tegen te gaan zou een speciaal dieet met supplementen als vitamine B6 (Pyridoxaal-5-fosfaat), zink en mangaan een afdoende behandeling zijn. Oorspronkelijk bood Kamsteeg deze supplementen aan via zijn website, maar nadat men deze supplementen via de groothandel kon verkrijgen, is deze verkoop later gestaakt. Voor deze HPU werd een combinatiepreparaat op de markt gebracht onder de naam Depyrrol. Maar deze suppletie is op meerdere wijze te verkrijgen.

In het Nederlands Tijdschrift voor Geneeskunde van 7 september 2003 verscheen een artikel over HPU, waarin erop wordt gewezen dat Kamsteeg bioloog is (en geen arts), en tevens directeur van een laboratorium dat niet gecertificeerd is voor onderzoek bij patiënten. Het artikel concludeert dat patiënten, pers en medici om de tuin worden geleid.
In 2007 werd een onderzoek onder middelbare scholieren gepubliceerd. In dit onderzoek werd geen verband gevonden tussen "vermoeidheid" enerzijds en "hemopyrrollactamurie" anderzijds.

Ook onder "alternatieve" genezers is het bestaan van de ziekte omstreden. Begin 2006 verscheen een in opdracht van de Artsenvereniging voor Biologische en Natuurlijke Geneeskunde geschreven artikel waarin werd geconcludeerd dat HPU een niet-bestaande ziekte is en John Kamsteeg werd beschuldigd van het geven van onjuiste en misleidende informatie via zijn website. Kamsteeg reageerde door de auteurs te dagvaarden in een kort geding. Op 19 september 2006 stelde de rechter hem in het ongelijk, de auteurs (Hessels en Van As) mochten zeggen dat HPU niet bestaat.

Ook de Vereniging tegen de Kwakzalverij heeft zich verschillende keren zeer kritisch uitgelaten omtrent Kamsteeg, diens onderzoeksinstituut en HPU.




</doc>
<doc id="464106" url="https://nl.wikipedia.org/wiki?curid=464106" title="Psychopathologie">
Psychopathologie

Psychopathologie (uit het Grieks psyché geest en "pathos" pijn) is de leer van de psychische ziekte (geestelijk en psychologisch) of lijden of van de handelingen en ervaringen die kunnen wijzen op een psychische ziekte of handicap. Psychopathologie is een deelgebied van de psychologie en de psychiatrie. Waar de ziekte vooral de persoon betreft, kan het lijden op de persoon zelf en/of op de omgeving betrekking hebben. De psychopathologie is een wetenschap die aan de basis ligt van behandelingen waarvan de psychotherapie een voorbeeld is. Het is deels ook een beschrijvende of descriptieve wetenschap van psychische ziektebeelden.

Vooral psychiaters en klinisch psychologen zijn geïnteresseerd in het vakgebied van de psychopathologie. Ze zijn professioneel begaan met de klinische behandeling en/of de studie van en het onderzoek naar de oorsprong, ontwikkeling en uitingen van het psychisch lijden. Daarnaast zijn er een hele reeks beroepen in de medische en sociale hulpverlening die van ver of van nabij te maken krijgen met psychopathologie.

Psychiaters zijn vooral geïnteresseerd in de beschrijvende pathologie, die de symptomen en syndromen van psychisch lijden beschrijft. Dit is zowel voor de diagnose van individuele patiënten als voor de opmaak van diagnostische systemen zoals de Diagnostic and Statistical Manual of Mental Disorders (DSM).

De term psychopathologie kan ook gebruikt worden om gedrag te omschrijven dat een indicatie kan zijn voor psychisch lijden, al is er geen sprake van een formele diagnose. De aanwezigheid van een hallucinatie kan beschouwd worden als een psychopathologisch verschijnsel, ook al zijn er niet genoeg symptomen om te spreken van een stoornis die in het DSM handboek vermeld staat.

Binnen de psychopathologie spreekt men van 'normaal functioneren' wanneer er sprake is van een harmonische relatie tussen de persoon en zichzelf, de persoon en de ander, en de persoon en zijn omgeving. 

Wanneer iemand goed in zijn vel zit, binnen de sociale normen kan functioneren, correct kan reageren op anderen en de eisen van de omgeving aankan, spreekt men van een normaal functionerend persoon. Daarin is een bepaalde afwijking mogelijk. 
Angst, boosheid, woede, verdriet kent ieder mens in meer of mindere mate. 
Een rouwperiode van drie maanden bijvoorbeeld wordt normaal gevonden, maar wanneer iemand jaren achtereen intensief blijft rouwen, is er iets in de ontwikkeling verstoord. Wat normaal is, hangt ook af van de gewoonten binnen de omgeving. Vroeger waren weduwen die niet lange tijd in het zwart gekleed bleven abnormaal. Het blijft moeilijk om te bepalen waar normale variëteit precies grenst aan psychopathologie .

Abnormaal gedrag is wat storend is in de relatie met zichzelf, de ander en de omgeving. Wordt dit extreem, dan wordt dit pathologisch genoemd. 

Wanneer relaties moeilijk verlopen en men zich niet goed voelt in de relatie tot zichzelf, de ander of tot de omgeving, dan is er mogelijk sprake van een neurose. Er is mogelijk sprake van een psychose als de band met zichzelf, de ander of de omgeving verbroken is.

Het ziektebeeld van de persoon wordt bepaald door zijn gedrag, zijn gemoed en zijn denken. 

Er is een aantal determinanten voor de beoordeling van een zieke:


Vervolgens wordt de observatie getoetst aan de diagnostische criteria van de DSM die het mogelijk maakt zo objectief mogelijk de weerslag van de psychische belemmering op het dagelijks leven op persoonlijk, relationeel, sociaal en beroepsmatig vlak in kaart te brengen. Op basis daarvan wordt een diagnose gesteld, en een behandeling voorgesteld.

Verwante termen zijn anti-psychiatrie, biologische psychiatrie, kinderpsychiatrie, lijst van psychiatrische termen, geestelijke gezondheid, psychisch lijden en psychiatrie.


</doc>
<doc id="464135" url="https://nl.wikipedia.org/wiki?curid=464135" title="SIR-model (epidemiologie)">
SIR-model (epidemiologie)

Het SIR-model is een eenvoudig ziektecompartimentenmodel.

De situatie wordt vereenvoudigd tot 3 compartimenten: S (vatbaar; "susceptible"), I (besmettelijk; "infectious") en R (genezen; "recovered"). 
Dit is een goed en eenvoudig model voor ziekten als mazelen, bof en rodehond.

formula_1

Deze letters worden ook gebruikt om het aantal individuen in elk compartiment aan te geven; dit is tijdsafhankelijk: S(t), I(t) en R(t)

In het flowdiagram kan bij elke pijl een overgangssnelheid aangegeven worden: formula_2

λ wordt ook infectiekracht genoemd, δ de genezingssnelheid (d.i. is het omgekeerde van de infectieduur D:) δ = 1/D

Aan de hand hiervan kan het reproductiegetal R berekend worden:


</doc>
<doc id="464214" url="https://nl.wikipedia.org/wiki?curid=464214" title="Over Mijn Lijk">
Over Mijn Lijk

Over Mijn Lijk is een televisieprogramma van BNN. In het programma wordt voor langere tijd een vijftal ongeneeslijk zieke jongeren (met verschillende vormen van kanker) gevolgd. Inmiddels zijn zes series van het programma uitgezonden (in 2006, 2008, 2010, 2012, 2014 en 2016). Een zevende seizoen is aangekondigd.

Zowel in 2006 als in 2008 was "Over Mijn Lijk" met een 8,5 het door het publiek bestgewaardeerde programma van de Nederlandse Publieke Omroep (NPO) van dat seizoen. Wekelijks keken ongeveer 550.000 mensen. Ook won "Over Mijn Lijk" een Gouden Beeld als beste informatieve programma van 2006.

De Vlaamse zender één heeft inmiddels een eigen versie van het programma gemaakt. "Doodgraag leven" wordt gepresenteerd door Kobe Ilsen en ging van start op dinsdag 21 oktober 2008. Ook in Zweden loopt het programma.

De eerste twee seizoenen werden gepresenteerd door Patrick Lodiers. Het derde seizoen van "Over Mijn Lijk" werd gepresenteerd door Yvon Jaspers. In het vierde seizoen, dat in 2012 te zien was, nam Patrick Lodiers de presentatie opnieuw voor zijn rekening. Op 31 oktober 2014 werd bekend dat Patrick Lodiers stopt met het presenteren van "Over Mijn Lijk" en het volgende seizoen zal worden gemaakt door Valerio Zeno.

In het najaar van 2014 was Wiebe als enige kandidaat van seizoen één nog in leven. Sinds december 2013 leeft hij met een steunhart. In de zomer van 2015 was Mehtap als enige kandidaat van seizoen 4 nog in leven. Zij is inmiddels 18 jaar geworden en studeert. Mehtap was 15 jaar ten tijde van de opnames voor het programma.



</doc>
<doc id="464688" url="https://nl.wikipedia.org/wiki?curid=464688" title="Marsupium">
Marsupium

Een marsupium is een (broed)buidel bij verscheidene diersoorten. Het betekent letterlijk 'kleine zak'.

Bij zoetwatermossels wordt een deel van de kieuwen bij vruchtbare vrouwtjes omgevormd tot een soort kieuwzakjes, marsupium geheten. In deze kieuwzakjes ontwikkelen de bevruchte eitjes zich tot typische glochidia-larven.

Bij Peracarida (vlokreeftjes, pissebedden, zeekomma's, naaldkreeftjes en nog enkele kleinere groepen) wordt het marsupium gevormd door de oöstegieten of broedplaatjes. Dit zijn aanhangsels die aangehecht zijn aan de coxae van de voorste pereopoden. Ze vormen een korfje waarin eieren, embryo's en uiteindelijk eventuele manca-larven worden uitgebroed. Mannetjes bezitten geen marsupium.

Bij de Zeenaaldachtigen (Syngnathiformes), waartoe o.a. het zeepaardje behoort, ontwikkelen de mannetjes een externe broedbuidel. Het wijfje legt haar eieren in dit marsupium en als de dooierzak van de jonge visjes volledig geabsorbeerd is, wordt het nieuwe broed naar buiten geperst. Het zwangere mannetje bevalt dan dus van talrijke kleine juvenielen.

Buideldieren (Metatheria) (oudere naam: Marsupialia) zijn een infraklasse van zoogdieren die hun groepsnaam danken aan het bezit van een buidel. In de buidel, die soms slechts uit een huidplooi bestaat, bevinden zich de melkklieren en ze wordt ondersteund door twee buidelbeenderen.<br>
Bij gravende buideldieren is de opening meestal naar achteren gericht, bij kangoeroes en klimmende soorten naar voren.


</doc>
<doc id="464798" url="https://nl.wikipedia.org/wiki?curid=464798" title="Protoanemonine">
Protoanemonine

Protoanemonine is het lacton van 4-hydroxy-penta-2,4-dieenzuur. Het is een natuurlijk voorkomende giftige organische verbinding die in het melksap van planten zit die tot de ranonkelfamilie ("Ranunculaceae") behoren, zoals anemonen. De giftigste plant is de blaartrekkende boterbloem, die een gehalte van 2,5% aan protoanemonine heeft. Het is een vluchtige, gele, bitter smakende olieachtige vloeistof, die snel door dimersatie overgaat in het onschadelijke anemonine. Bij droging ontstaat anemoonzuur.

Protoanemonine geeft bij huidcontact rode vlekken en blaren en bij inname vergiftigingsverschijnselen. De stof heeft antifungale en antibiotische eigenschappen.


</doc>
<doc id="465063" url="https://nl.wikipedia.org/wiki?curid=465063" title="Glucosemeter">
Glucosemeter

Een glucosemeter is een toestel waarmee men de glucoseconcentratie in een vloeistof kan meten.

De bekendste toepassing van een glucosemeter is die waarbij men met behulp van een biosensor de bloedsuikerspiegel in het bloed kan meten. Dit is zeer belangrijk bij de behandeling van Diabetes mellitus (suikerziekte).

Door middel van een prikje in de vinger wordt een druppel capillair bloed verkregen die op een teststrookje wordt gebracht. Het teststrookje bevat chemicaliën die een reactie met de glucose aangaan en dit vertalen in de weerstand tussen de contacten van het strookje. Na enkele seconden verschijnt de uitslag in een digitaal lcd-venster. Aan de hand van de uitslag kan dan worden bekeken of de medicijnen moeten worden gewijzigd.

Voor mensen die insuline spuiten is het op deze manier zelf kunnen meten van de bloedsuikerspiegel onmisbaar; voor patiënten die op orale medicatie (tabletten) zijn ingesteld aanbevelenswaardig. Alleen voor de eerste groep wordt echter een meter door Nederlandse ziektekostenverzekeraars vergoed. Door koppelverkoop is de meter niet heel duur (ongeveer € 40) maar de teststrookjes wel (ongeveer een euro per stuk).
Vanaf eind 2006 zijn een aantal zorgverzekeraars ook overgegaan tot het vergoeden van deze meters en teststrips voor type 2 diabetes patiënten. Wel is hoeveelheid strips die per jaar wordt vergoed aanzienlijk lager. Ook zijn de prijzen van de glucosemeters en teststrips dalende. Enerzijds doordat de strips en meters niet alleen meer verkrijgbaar zijn via de apotheker - maar ook in toenemende mate via allerlei webwinkels - maar anderzijds ook omdat er naast de bekendere merken nieuwe merken zijn gelanceerd. Deze zijn vaak lager geprijsd.

De meetsequentie van de glucosemeter "Accu-Chek®" van "Roche" bestaat uit 4 fasen: (Deze meetwaarden kunnen eenvoudig met een multimeter en een opengemaakt teststrookje nagegaan worden.)
Het apparaatje bevat nog extra functionaliteiten zoals het bijhouden van een agenda met gemeten bloedsuikerwaarden.


</doc>
<doc id="465155" url="https://nl.wikipedia.org/wiki?curid=465155" title="Willem Frederik Büchner">
Willem Frederik Büchner

Willem Frederik Büchner (Reinheim, 9 december 1780 - Gouda, 2 augustus 1855) was stadsarts van Gouda en heeft daar voor de volksgezondheid grote betekenis gehad.

Büchner werd in Duitsland geboren als zoon van Jacob Karel Büchner en Wilhelmina Magdalena Söhnlein. Op 21-jarige leeftijd promoveerde hij tot medisch en chirurgisch doctor te Würzburg en werd na zijn promotie benoemd tot stadsdokter te Gouda (in 1802). Hij volgde Hugo Verveer op, die was komen te overlijden.

Büchner trouwde op 22 april 1804 in Gouda met Elisabeth Polijn, dochter van de niet onbemiddelde Hermanus Polijn en Woutera Buytenhuys. Uit dit huwelijk werden zeven kinderen geboren.

Voor de bevolking van Gouda in de negentiende eeuw heeft de stadsarts Willem Frederik Büchner grote betekenis gehad onder andere door zijn strijd tegen besmettelijke ziektes. Hij ijverde voor verbetering van de woonomstandigheden, die in die tijd uitermate slecht waren, zeker voor de werkende bevolking. Hij had oog voor het effect van de sterk vervuilde stadsgrachten op de volksgezondheid en drong daarom aan op verbetering van het drinkwater.

Hij maakte zich ook zorgen over de ondervoeding van een groot deel van de Goudse bevolking en streed tegen het drankmisbruik (dat in die periode ook in Gouda hoog was). Tevens trachtte hij de werkomstandigheden van de Goudse arbeiders te verbeteren. In zijn "Bijdragen tot de geneeskundige topografie en Statistiek van Gouda" (1842) liet hij zien dat de gemiddelde leeftijd van een Gouwenaar - in 1840 niet meer dan 21,4 jaar - beduidend lager lag dan elders in Europa.

Naast zijn functie van stadsarts was hij ook gedurende een reeks van jaren lid van de gemeenteraad van Gouda en was hij voorzitter van de 'Commissie tot Geneeskundig Toevoorzigt'. In 1847 kwam Büchner, samen met een achttal andere raadsleden, in conflict met de toenmalige burgemeester Blanken over de stedelijke financiën. Het conflict liep hoog op en de desbetreffende raadsleden, inclusief Büchner, zagen zich genoodzaakt om in 1849 hun ontslag aan te bieden. In een door hen geschreven pamflet kwam Blanken er niet al te best van af. Door deze kwestie werd Blanken op zijn beurt in 1850 ontslagen als burgemeester.




</doc>
<doc id="465940" url="https://nl.wikipedia.org/wiki?curid=465940" title="Hoestdrank">
Hoestdrank

Een hoestdrank of antitussivum is een vloeibaar geneesmiddel, waarvan verondersteld wordt, dat het effect heeft op hoesten.

Hoesten is een reflexmatige explosieve uitademing, die ontstaat bij prikkeling van de luchtwegen en deze reinigt van slijm en vreemde voorwerpen De meeste hoest wordt veroorzaakt door een "virale bovenste luchtweginfectie" (verkoudheid) en verdwijnt vanzelf zodra deze infectie overwonnen is, of, als de luchtwegen wat overgevoelig aangelegd zijn, na enkele weken. Behandeling van deze voorbijgaande hoest is niet nodig. Een andere oorzaak van hoest is het (mee)roken van sigaretten, in dat geval kan beter daarmee worden opgehouden.

De Belgische Geneesmiddelencommissie is na een evaluatie van alle hoestsiropen die in België op de markt zijn van mening dat de vermeende heilzame werking van de siropen bij kinderen te weinig is aangetoond. Hoestsiroop wordt volgens de commissie meestal verkeerd gebruikt en er is veel kans op overdosering met bijwerkingen zoals slaperigheid en zelfs ernstige ademhalingsproblemen. Wanneer de hoest afneemt door het slikken van hoestremmers wordt het achterliggende ziektebeeld gemaskeerd, waardoor ernstige aandoeningen (o.a. astma en reflux) soms te laat opgemerkt worden en de behandeling ervan bemoeilijkt wordt. Om deze reden pleit de commissie voor een verbod op het gebruik van hoestsiroop bij kinderen onder de twaalf jaar.

Tot de emollientia worden gerekend farmacologisch indifferente stropen, slijmige vloeistoffen en zuigtabletten of hoestbonbons. De werking zou berusten op de vorming van een beschermend laagje over de geprikkelde slijmvliezen in de farynx; door de verzachtende werking op de slijmvliezen zou de hoestprikkel gunstig beïnvloed worden. Dit soort middelen bevat geen werkzame bestanddelen, maar kan ook niet veel kwaad. Tot de emollientia behoren; althea, honing, saccarose, tijm, wilde tijm.

Expectorantia zijn middelen die het ophoesten moeten vergemakkelijken door de slijmproductie te verhogen. Dit effect zou bewerkstelligd worden door lokale irritatie van receptoren in de maagmucosa, waardoor via de nervus vagus de slijmsecretie in de bronchi wordt verhoogd. De werkzaamheid is moeilijk vast te stellen; goed klinisch onderzoek ontbreekt. Combinatie van hoestprikkeldempende stoffen en expectorantia is irrationeel, omdat het dempen van de hoestprikkel de bevordering van het ophoesten van bronchussecreet tegengaat. Onder de expectorantia vallen; ammoniumchloride, anijs, ipecacuanha, sulfoguaiacolzuur.

Mucolytica beogen de visco-elasticiteit van bronchussecreet te verlagen, waardoor het secreet makkelijker kan worden opgehoest. Mucolytica worden daarom toegepast bij aandoeningen van de luchtwegen, waarbij ophoping van secreet plaatsvindt.

Tot de mucolytica behorden; acetylcysteïne, ambroxol, broomhexine, carbocisteïne, dornase, mercapto-ethaansulfonzuur en myrtus

Zowel acetylcysteïne als mercapto-ethaansulfonzuur hebben een vrije thiolgroep en kunnen daardoor de disulfidebanden van mucopolysachariden verbreken. Carbocisteïne heeft een thiolgroep die niet vrij is; het werkingsmechanisme is niet duidelijk. Broomhexine heeft een heel andere structuur dan bovengenoemde stoffen en heeft ook geen thiolgroep. Het werkingsmechanisme berust waarschijnlijk op de vorming van meer en dunner secreet en mogelijk ook op de beïnvloeding van een mucolytisch enzym.

Dornase is een enzym dat extracellulair DNA kan splitsen, vanwege dit specifieke mechanisme wordt het toegepast bij cystische fibrose.

Er zijn volgens het Farmacotherapeutisch Kompas geen aanwijzingen dat deze stoffen een slijmoplossend effect hebben.

Hoestprikkeldempende stoffen kunnen de hoestprikkeldrempel verlagen in de medulla oblongata in het centraal zenuwstelsel. Het is niet bekend welke receptoren hierbij een rol spelen; waarschijnlijk zijn meerdere receptoren of verschillende mechanismen hierbij betrokken.
Hoestprikkeldempende stoffen worden gebruikt bij niet-productieve hoest ("droge hoest"), zoals bij virale infecties en bij een verhoogde hoestreflex na blootstelling aan tabaksrook, koude lucht, inspanning en andere factoren.
Combinatie van hoestprikkeldempende stoffen en expectorantia is irrationeel omdat het dempen van de hoestprikkel de bevordering van het ophoesten van bronchussecreet tegengaat.
Tot de hoestprikkeldempende stoffen behoren; cloperastine, codeïne, dextromethorfan, dihydrocodeine ethylmorfine, folcodine, levodropropizine, noscapine, pentoxyverine, thebacon.

Begin 2006 komen hoestdranken negatief in het nieuws omdat ze als drug worden gebruikt. Het gaat dan om hoestdranken die dextromethorfan bevatten. Bij het gebruik van sterke overdoseringen zouden hallucinaties optreden, voelen de gebruikers zich wazig en hebben ze moeite met spreken en bewegen.
De Amerikaanse geneesmiddelenautoriteit FDA waarschuwde in mei 2005 voor misbruik van dextromethorfan. Wegens het risico op misbruik is de afleverstatus van dextromethorfan veranderd van uitsluitend apotheek en drogist (UAD) naar uitsluitend apotheek (UA).

Antihistaminica die bij hoest worden toegepast, zijn promethazine en oxomemazine. Het is niet bekend of deze antihistaminica effect hebben op de hoestprikkel. Ze worden voornamelijk vanwege hun sederende effect toegepast bij hoest, in het bijzonder bij kinderen met nachtelijke hoestklachten. Een nadeel van deze antihistaminica is de anticholinerge werking, waardoor de secretie in de luchtwegen wordt verminderd en het ophoesten wordt bemoeilijkt.



</doc>
<doc id="465958" url="https://nl.wikipedia.org/wiki?curid=465958" title="Blaasjesziekte">
Blaasjesziekte

Blaasjesziekte of SVD (naar het Engelse "Swine vesicular disease") is een virusziekte bij varkens. De symptomen van blaasjesziekte lijken, net als die van vesiculaire stomatitis (VS) veel op die van mond-en-klauwzeer (MKZ). Een groot verschil daarmee is dat blaasjesziekte alleen bij varkens voorkomt en de sterfte kans veel lager is. In praktijksituaties is onderscheid tussen de drie ziektes bijna niet mogelijk, daarom staat blaasjesziekte op de A-lijst van de Wereldorganisatie voor diergezondheid. Mensen worden nauwelijks besmet, de enigen die bekend zijn werkten als laboratoriummedewerker met het virus.

Het virus dat blaasjesziekte veroorzaakt is een (+)ssRNA-virus van het geslacht "Enterovirus" uit de Picornaviridae. Het blaasjesziektevirus is nauw verwant aan het human enterovirus coxsackie B5 en minder verwant aan de bestaande porcine enterovirusen. Het vermoeden bestaat dat het blaasjesziektevirus een variant is van een menselijk virus en dat varkens met het virus besmet zijn geraakt door het eten van menselijke uitwerpselen.


Een besmet dier verspreidt het virus door opengebarsten blaasjes en via de mest. Besmetting vindt binnen een koppel dieren voornamelijk plaats door direct contact tussen zieke dieren en vatbare dieren. Besmetting van bedrijf naar bedrijf vindt veelal plaats door slecht schoongemaakte veewagens. Dieren kunnen dan in contact komen met mest waarin het virus zich bevindt. Een andere manier van besmetting van bedrijf naar bedrijf is door het voeren van dierlijke resten van zieke dieren aan dieren die vatbaar zijn voor blaasjesziekte.

De incubatietijd van blaasjesziekte varieert van 2-7 dagen. Het aantal dieren dat besmet wordt kan sterk variëren per stal. De ernst van de symptomen verschilt afhankelijk van de variant van het virus. Er zijn varianten waarbij de dieren geen enkel ziekteverschijnsel vertonen. Blaasjesziekte verloopt zelden dodelijk.


Er is regelmatig een uitbraak van blaasjesziekte in Europa. In Zuid-Italië heerst de ziekte zelfs continu. De laatste uitbraak van blaasjesziekte in Nederland was in 1994. De laatste uitbraak in Europa buiten Zuid-Italië was in 2007 in Portugal. Buiten Europa is de ziekte aangetoond in Hong Kong en Japan.

Het preventief vaccineren tegen blaasjesziekte is niet mogelijk omdat er geen vaccin beschikbaar is. Als de ziekte buiten Nederland uitbreekt wordt er een importverbod van levende varkens en varkensproducten uit de betreffende regio van kracht. Alle vrachtwagens voor varkensvervoer die de regio hebben aangedaan worden grondig ontsmet.

Veel varkensbedrijven in Nederland worden iedere vier maanden preventief gecontroleerd op aangifteplichtige dierziekten. Bij deze controles wordt er bloed afgetapt dat onder meer onderzocht wordt op antilichamen tegen blaasjesziekte. Wanneer besmette dieren op een bedrijf in Nederland worden gevonden worden alle dieren op het bedrijf geruimd en ook de dieren van bedrijven waarmee contact is geweest.


</doc>
<doc id="465998" url="https://nl.wikipedia.org/wiki?curid=465998" title="Borstimplantaat">
Borstimplantaat

Een borstimplantaat is een prothese waarmee men de vorm en grootte van een vrouwenborst wijzigt. Met borstimplantaten kan men een operatief verwijderde borst reconstrueren of men kan er aangeboren afwijkingen van de borstkas mee corrigeren. Ook in borstvergrotingen met een louter esthetische motivatie worden borstimplantaten ingebracht om de borsten een groter volume en een vollere vorm te geven.

Op basis van de vulling kan men drie soorten borstimplantaten onderscheiden: implantaten met zoutwater, siliconengel en composiet. Die laatste categorie, waarbij men allerlei producten gebruikt om de implantaten op te vullen, zijn echter onveilig en worden niet langer gebruikt in het Westen.



</doc>
<doc id="466123" url="https://nl.wikipedia.org/wiki?curid=466123" title="Blauwtong">
Blauwtong

Blauwtong is een virusziekte die voornamelijk voorkomt bij schapen. De ziekte is vernoemd naar een van de symptomen die als gevolg van deze ziekte kan optreden, namelijk de blauwe tong die dieren kunnen krijgen, wat veroorzaakt wordt door cyanose. Naast schapen kunnen ook rundvee, geiten, dromedarissen, buffels en wilde herkauwers besmet worden met het blauwtongvirus. Blauwtong is niet overdraagbaar op mensen en vormt dus geen bedreiging voor de mens. De verspreiding van blauwtong vindt plaats via een vector; blauwtong is dus een zogenaamde vectorziekte. Vanwege de economische schade die de ziekte kan veroorzaken staat blauwtong op de lijst van meldingsplichtige ziekten van de OIE (wereldorganisatie voor diergezondheid).

Blauwtong is een vectorziekte. Als biologische vectoren voor de verspreiding van blauwtong kunnen vijf verschillende muggensoorten van het geslacht "Culicoides" dienen waaronder in Europa de "C. imicola", in Amerika de "C. variipennis" en in Australië de "C. brevitarsis". Wanneer dieren besmet zijn met blauwtong en een mug van het geslacht "Culicoides" steekt het dier, dan wordt de mug drager van het blauwtongvirus. Als deze mug vervolgens een vatbaar dier steekt kan dit dier besmet worden met blauwtong, mits de mug een voldoende hoge dosis virus bij zich draagt. Een met virus besmette mug, bevat namelijk in eerste instantie te weinig virus om een dier te kunnen infecteren. Het virus heeft ongeveer twee weken de tijd nodig om zich te repliceren/vermenigvuldigen in de mug zelf, totdat de mug een voldoende hoge dosis virus bevat. Het virus in een mug repliceert zich alleen bij een omgevingstemperatuur hoger dan 15-20 graden Celsius. Als de besmette muggen eieren leggen kunnen deze eieren besmet zijn met het blauwtongvirus. Het overdragen van het virus door een besmette mug op de volgende generatie muggen maakt het uitroeien van de ziekte zeer moeilijk. Omdat het blauwtongvirus afhankelijk is van vectoren van de verspreiding zijn de uitbraken sterk seizoensgebonden. De meeste uitbraken vinden plaats tijdens warm weer en na regen omdat de muggen dan het actiefst zijn.

De incubatietijd van blauwtong varieert van 5 tot 20 dagen. Er zijn twee soorten van blauwtong: de acute vorm en de subklinische vorm. Als dieren met de subklinische vorm besmet zijn vertonen ze geen ziekteverschijnselen. De typische blauwe tong, waaraan de ziekte haar naam dankt, komt overigens maar zelden voor.

De mortaliteit van dieren besmet met de acute variant kan bij schapen die gevoelig zijn voor de ziekte oplopen tot 10%.

Symptomen:

Het virus kan lang overleven in de rode bloedcellen van besmette dieren. Daarbij is de overlevingstijd van het virus bij runderen langer dan bij schapen. Door het Office International des Epizooties wordt ervan uitgegaan dat deze overlevingstijd tot wel 60 dagen na besmetting kan zijn.

De verspreiding van blauwtong is afhankelijk van het verspreidingsgebied van de knut, de vector van het virus. De knut komt voornamelijk voor rond de evenaar tussen 40°N en 35°Z. De ziekte is waargenomen in Australië, Afrika, Azië, Amerika en Europa. Met het opwarmen van de aarde neemt het verspreidingsgebied van de vector toe en daarmee ook het verspreidingsgebied van de ziekte. Binnen Europa komt de ziekte voor in Spanje, Griekenland en Italië. In augustus 2006 is er ook een uitbraak in Nederland, België en Duitsland. De uitbraak van blauwtong in noordwest Europa is veroorzaakt door het zogenaamde type 8 blauwtongvirus. Dit type kwam tot nu toe niet voor in Europa, maar beperkte zich tot het gebied in Afrika onder de Sahara. In 2006 is dit virus ook in Bulgarije opgedoken. Men is er nog niet helemaal zeker van dat dit hetzelfde virus is, maar zeer waarschijnlijk wel.

Op 17 augustus 2006 heeft het Nederlandse ministerie van LNV bekendgemaakt dat er definitief is vastgesteld dat een bedrijf met schapen in het Limburgse Kerkrade is besmet. Op 19 augustus heeft het Belgische Federaal Agentschap voor de Veiligheid van de Voedselketen een persbericht uitgeven. In de provincie Luik en in de Voerstreek is bij schapen en runderen blauwtong vastgesteld. Op 21 augustus heeft een Duits onderzoeksinstituut vastgesteld dat op drie boerderijen in de buurt van Aken schapen en runderen besmet zijn met blauwtong. Deze bedrijven liggen dicht bij de Nederlands-Limburgse grens. Op donderdag 31 augustus heeft een woordvoerder van de Europese Unie bekendgemaakt dat er ook in Frankrijk blauwtong is uitgebroken. Het gaat de Ardennenregio, vlak bij de grens met België. Volgens een bericht van het Nederlandse ministerie van LNV op 8 september 2006, zijn er ook in de omgeving van Leeuwarden bij twee runderen blauwtong vastgesteld. De runderen waren afkomstig uit Noord-Brabant. In laatstgenoemde provincie is op 12 september een besmetting van rundvee in de gemeente Best waargenomen.

Het blauwtongvirus dat deze uitbraak heeft veroorzaakt, is een zogenaamd serotype 8. Deze variant van het blauwtongvirus komt voornamelijk voor in het gebied ten zuiden van de Sahara en in het Caribisch gebied en is tot op heden niet eerder aangetroffen in Europa. In Zuid-Europa komt wel blauwtong voor maar het gaat dan veelal om de serotype 1, 2, 4, 9 en 16. Het blauwtongvirus serotype 8 is een zogenaamde mild pathogene variant, wat inhoudt dat er relatief weinig dieren doodgaan als gevolg van een besmetting met deze variant van het blauwtongvirus. Het vermoeden bestaat dat het virus is meegekomen met de import van dieren of via de vliegvelden van Beek of Aken.

In Noordwest-Europa is de "Culicoides dewulfi" een van de soorten knutten die verantwoordelijk is voor verspreiding van het virus.

In Europa waren in 2006 in totaal 2295 besmettingen, waarvan 456 in Nederland. Tot en met op 28 oktober 2006 waren er in België reeds 476 besmettingen geconstateerd. Ook in Duitsland zijn enkele honderden besmettingen geconstateerd. In Frankrijk is melding gemaakt van enkele besmettingshaarden. Nieuw zijn uitbraken in Bulgarije, meldt de Europese Commissie.

In 2007 werden alleen in Nederland al meer dan 1.000 uitbraken van het blauwtongvirus geregistreerd. Om de economische schade te beperking lieten veel veehouders hun dieren daarop voor het jaar 2008 vrijwillig inenten. Ook gaf de minister van Landbouw Gerda Verburg te kennen in Europees verband te willen laten uitzoeken of Blauwtong in Europa uitgeroeid kon worden

Eind oktober 2008 werd in oost Nederland een besmetting van blauwtong serotype 6 aangetroffen, een type blauwtongvirus dat vooral voorkomt in Midden-Amerika en Afrika. Tot dat moment waren nog geen besmettingen van dit type blauwtongvirus in Nederland geregistreerd. De eerdere vaccinatieprogramma's zijn niet effectief tegen dit type blauwtongvirus.

In landen waar blauwtong voor komt worden de dieren tegen de ziekte gevaccineerd. Het voorkomen van verdere verspreiding van de vector is de meest efficiënte manier om het verder verspreiden van deze ziekte tegen te gaan, maar met het aantal reisbewegingen van de hedendaagse maatschappij is dat een vrijwel onmogelijke taak.

Het blijkt dat de vector "C. Imicola" kan overwinteren in Nederland België en Duitsland hierdoor bestaat het vermoeden dat blauwtong een inheemse ziekte wordt, maar men probeert wel mogelijke uitbraak binnen de perken te houden. Daarom kunnen dan de volgende maatregelen genomen:

Volgens LTO Nederland bedraagt de totale schade die blauwtong in 2007 aan Nederlandse veehouderij heeft veroorzaakt ongeveer 81 miljoen euro.



</doc>
<doc id="466156" url="https://nl.wikipedia.org/wiki?curid=466156" title="Beenmergpunctie">
Beenmergpunctie

Bij een beenmergpunctie wordt merg uit het bot gehaald. De meest geschikte plaats om dit te doen is de heup (cristapunctie). Daarnaast wordt ook vaak het borstbeen gebruikt (sternumpunctie). 

Een beenmergpunctie wordt vooral gebruikt in de diagnostiek van hemato-oncologische aandoeningen, zoals leukemie. Als er na behandeling van leukemie geen afwijkende cellen meer gevonden worden dan is geen verdere behandeling meer nodig en is men op dat moment gezond verklaard. Dit noemt men "complete remissie". 

Het gebied wordt eerst ontsmet (met bijvoorbeeld povidonjodium) en vervolgens wordt het weefsel verdoofd (met lidocaïne). Bot zelf kan niet verdoofd worden, daarom is een beenmergpunctie een pijnlijke procedure. Soms wordt daarom een licht sederend middel gebruikt (bijvoorbeeld midazolam, bekend als het "roesje"). Meestal wordt tijdens een punctie zowel weefsel opgezogen (aspiraat) en weggeboord (biopt). 

De arts steekt eerst een aspiratienaald door het weefsel heen tot het bot wordt bereikt. Vervolgens wordt met draaiende beweging de naald door de harde buitenkant (botcortex) van het bot geduwd. Als de naald het merg heeft bereikt, wordt een spuit aan de naald gezet om weefsel op te zuigen. De naald wordt tijdens het opzuigen bewogen om te zorgen dat er niet te veel bloed in het monster komt.

Vervolgens wordt vaak een biopt genomen. Een grotere naald (een trepaan die lijkt op een heel kleine appelboor) wordt door het weefsel gestoken en vastgezet op de cortex. Vervolgens wordt er met een draaiende beweging een cilindrisch, solide biopt van het merg gemaakt. Samen met de naald wordt het biopt verwijderd.

Na de ingreep moet de patiënt 10-15 minuten op de plek van het biopt liggen, zodat bloeding wordt verminderd door de druk.

Het onderzoek wordt door veel patiënten als onprettig tot zeer ondraaglijk beschreven in verband met de hevige pijn.


</doc>
<doc id="466344" url="https://nl.wikipedia.org/wiki?curid=466344" title="Auxine">
Auxine

Auxines zijn een groep plantenhormonen met vergelijkbare structuur en effecten, die in planten een groot aantal belangrijke functies vervullen. Het woord komt van het Griekse woord αυξειν (auxein), wat groeien betekent. Indool-3-azijnzuur (IAA), het belangrijkste auxine, is zelf te instabiel in waterige oplossing om te worden geïsoleerd en langdurig te worden bewaard.
Er zijn echter een aantal natuurlijke (4-chloorindoolazijnzuur, fenylazijnzuur (PAA) en indool-3-boterzuur (IBA)) en synthetische auxines (onder andere 1-naftaleenazijnzuur (NAA - het meest vergelijkbaar met IAA) en 2,4-dichloorfenoxyazijnzuur (2,4D)) met vergelijkbare effecten op planten, die wel stabiel zijn.

Auxine:
Dit zijn slechts de belangrijkste effecten.

Cellen reageren verschillend op verschillende concentraties auxine. Een liggende stengel zal aan de onderkant meer auxine aanmaken dan aan de bovenkant, waardoor de onderkant sneller groeit dan de bovenkant, zodat een stengel zich opricht. Een wortel reageert echter juist andersom. Dit effect noemt men geotropisme.
Knipt men de auxine-producerende groeitop uit een plant dan reageren de okselknoppen daarop door te gaan uitspruiten (apicale dominantie).

Auxine en verwante stoffen alsook cytokinines zijn een belangrijk bestanddeel van stekpoeder. Ze waren destijds het hoofdbestanddeel van Agent Orange.


</doc>
<doc id="466373" url="https://nl.wikipedia.org/wiki?curid=466373" title="Fernand Alexander">
Fernand Alexander

Fernand Albert Richard Alexander (Brugge, 1927 - De Haan, 30 december 1980) was een Belgisch doctor en professor. Hij leidde van 1955 tot zijn dood in 1980 het Zeepreventorium. 

Na studies aan de Rijksuniversiteit van Gent (RUG), werd Alexander hoofdgeneesheer van "Zeepreventorium De Haan". Onder zijn leiding kwam het Zeepreventorium (ZPM) voornamelijk in de publiciteit door haar behandeling van astma bij kinderpatiënten.

Naast zijn functies als onder meer professor aan de Vrije Universiteit Brussel, lid van verscheidene beheerraden en reserve officier Alexander belast met vertrouwensopdrachten, maar zijn levenswerk bestond uit het ZPM en doceren aan de universiteit. 

Alexander kwam als stagiair van de Rijksuniversiteit Gent in 1947 in het Zeepreventorium te De Haan, dat toen onder leiding stond van Fernand Parisel. De klemtoon van het preventorium lag op de behandeling van beentuberculose in het Medisch Paviljoen. Het hoofdgebouw (Solvay-gebouw) bleef ongebruikt na de Tweede Wereldoorlog tot in 1953.

In 1955 nam Alexander de leiding van het ZPM over. Vanaf dat moment was het ZPM van De Haan "zijn" preventorium. Er werd geen onderscheid meer gemaakt tussen de twee entiteiten vanaf 1957. Dankzij het gebruik van antibiotica daalde het aantal tuberculose-slachtoffers en profileerde het preventorium zich als centrum voor de behandeling van astma.

In 1961 werd het Hoger Instituut voor Sociale Studiën (HISS) opgericht. Het preventorium kon daardoor beschikken over goedkope arbeidskrachten, namelijk studenten en stagiairs (begeleiders van de kinderen). Deze monitoren werden "pappies" en "mammies" genoemd. Deze traditie is tot op heden in gebruik. De opvoeders bleven twee weken in het preventorium en sliepen in het gebouw zelf.

Alexander had grootse plannen waarvoor geld nodig was. Een concert van Gilbert Bécaud (1963) bracht 350.000 BEF op, waarmee een zeewaterzwembad in het Medisch Paviljoen gebouwd kon worden. Regelmatig werden er "Sprookjesnachten" georganiseerd die voor extra geld zorgden. Talrijke artiesten traden gratis op: eerst in een tent voor het hoofdgebouw, nadien in de Tritonzaal die zojuist afgewerkt was. Tot de artiesten behoorden onder andere Annie Cordy, Tony Corsari, Franck Pourcel, Françoix Glorieux en Salvatore Adamo. De Tritonzaal werd gebruikt voor de interieur-scènes van "Franz", een film van (en met) Jacques Brel.

Geneesheren van over de hele wereld kwamen regelmatig op werkbezoek. Op het hoogtepunt van het preventorium beschikte de instelling over een tandartskabinet, een radiologie-afdeling, spirologie (onderzoek van de longfunctie), verschillende kinesie-zalen en een ontspanningsruimte. Het preventorium Georges Born te Wenduine werd een annexe van het preventorium. Tot in 1969 (het jaar dat de Noordzee bevroor) droegen de kinderen korte broeken tot in de winter. Later werden trainingspakken ingevoerd.
Het leven op het ZPM bestond voor de kinderen uit veel sport, zoals zwemmen, handbal, basketbal, en crossen in de duinen of op het strand. Daarnaast kwamen ze in aanraking met geiten, schapen, ezels, katten, honden, eenden en konijnen van de 'kinderboerderij' van het ZPM. Dit was; dit was om kinderen te laten wennen aan omstandigheden buiten het ZPM.

Iedere klas telde gemiddeld een tiental leerlingen. Omdat patiënten soms halverwege het jaar ingeschreven werden, was het onderwijs individueel gericht. Door ziekte hadden bepaalde leerlingen een schoolachterstand.

Alles werd in het werk gesteld om de kinderen hun astmatische aandoeningen te leren beheersen en zo een zo normaal mogelijk leven te leiden buiten het wereldje van het ZPM. De belangrijkste aspecten van de therapie waren: zo weinig mogelijk afhangen van medicaties, zo veel mogelijk huisstof elimineren, zo veel mogelijk aan sport doen en opnieuw leren ademen (via kinesitherapie).

In 1973 was er de oliecrisis in België en de staat moest besparen. Het werd moeilijker en moeilijker om een kind in het preventorium te plaatsen. Minder opgenomen kinderen betekende minder opbrengsten, terwijl de kosten nagenoeg onveranderd bleven. Het preventorium was een v.z.w. die enkel kon rekenen op een vaste toelage per opgenomen kind. Alexander moest al zijn energie gebruiken om het preventorium draaiende te houden en zat geregeld in Brussel om geld voor het preventorium te vinden. Het beheer van Alexander werd in vraag gesteld en bemoeilijkt door een aantal personeelsleden die het niet eens waren met zijn beleid. Alexander pleegde zelfmoord in zijn woning op het terrein van het ZPM in de nacht van 29 op 30 december 1980. Zijn woning wordt nu gebruikt door de volwassen muco's van het zeepreventorium.



</doc>
<doc id="466472" url="https://nl.wikipedia.org/wiki?curid=466472" title="Cresol">
Cresol

Met cresol worden 3 verschillende isomeren bedoeld, waarbij een methylgroep en een hydroxylgroep op een benzeenring gesubstitueerd staan. De methylgroep kan op 3 verschillende plaatsen ten opzichte van de hydroxylgroep op de ring zijn gesubstitueerd. Elk isomeer wordt aangeduid door middel van de klassieke ortho-, meta- en para-nomenclatuur of gewoon door nummering van het koolstofatoom in de arylgroep.

Verder bestaat er een zeer grote groep stoffen die in valt te delen als de groep van de cresolen. Al deze organische stoffen hebben gemeen dat ze ten minste één methylgroep en een hydroxylgroep op dezelfde aromatische ring als substituent hebben. Een bekend voorbeeld is de stof broomcresolgroen, een triarylmethaankleurstof.

Cresol van technische kwaliteit zoals dat in de handel verkrijgbaar kan zijn, bestaat bij benadering uit een isomeren mengsel van de volgende componenten:

Ook zijn de drie isomeren in hun zuivere vorm verkrijgbaar, meestal als laboratorium-reagens.

Cresolen kunnen ook een heel scala aan reacties ondergaan, de ring is over het algemeen geactiveerd. De plaats van substitutie aan de arylgroep hangt echter wel af van het soort cresol-isomeer, m.b. op eventuele sterische hinder of hinder door mesomere effecten. Ook kan de fenolische groep veresterd worden met behulp van een zuur-anhydride. Partiële oxidatie van de methylgroep is mogelijk, hierbij ontstaan de corresponderende benzylalcoholen, aldehyden of carbonzuren.

Cresolen en derivaten van cresolen komen in de natuur veelvuldig voor. Zo zijn ze gevonden als metaboliet in verschillende micro-organismen als wel in urine. Bovendien komen cresolen voor in steenkool en onder andere teren, hier werden zij vroeger dan ook uit gewonnen.



</doc>
<doc id="466490" url="https://nl.wikipedia.org/wiki?curid=466490" title="Genetic use restriction technology">
Genetic use restriction technology

Genetic use restriction technology (GURT) is een genetische technologie waarmee specifieke mogelijkheden van een plantenras afhankelijk worden gemaakt van een specifieke interventie. Meestal wordt dit afhankelijk gemaakt van behandeling met een specifieke stof, een zogenoemde "inducer". De techniek wordt gebruikt voor het beperken van bepaalde ingebouwde eigenschappen van een plantenras, zoals de mogelijkheid om zaaizaad te vermeerderen of resistentie te zijn tegen droogten. De technologie wordt gebruikt om de winstgevendheid van het verbeteren van plantenrassen te verhogen. 

Er zijn twee typen GURT:

Het kwekersrecht geeft kopers van plantenzaad het recht om het voor eigen gebruik te vermeerderen. Het beperken van de mogelijkheid om een plantenras te vermeerderen maakt de uitoefening van dit recht niet mogelijk. 

De conferentie van het Biodiversiteitsverdrag (van Rio 1992) heeft in 2000 en 2006 de aangesloten landen voorlopig afgeraden toestemming te verlenen ("moratorium") voor veldproeven met GURT's totdat er voldoende wetenschappelijke gegevens bestaan over de risico's.


</doc>
<doc id="467237" url="https://nl.wikipedia.org/wiki?curid=467237" title="Eelt">
Eelt

Eelt is plaatselijke verdikking van de opperhuid, die ontstaat op plekken waar de huid wordt blootgesteld aan wrijving en/of druk. Door het wrijven van de opperhuid over een oppervlak wordt die ruwer en hard. Eelt is een beschermlaagje dat voorkomt dat de opperhuid beschadigd raakt. Een ander resultaat van wrijving of langdurige druk op de huid is een blaar.

Eelt ontstaat het meest onder de voet. Echter, mensen die veel met hun handen werken krijgen eelt op de handen, bijvoorbeeld in de bouw, bij reparatie van auto's of fietsen, of in een traditioneel beroep als rietsnijder. Ook musici kunnen eelt op de handen krijgen, dit komt voor bij bijvoorbeeld mensen die een strijkinstrument bespelen. Musici zoals gitaristen kunnen een verdikte huid(laag) ontwikkelen op hun vingertoppen vanwege de druk die de vingertoppen op de snaren moeten zetten. Deze eeltlaag is echter meestal gewenst vanwege de pijn door de druk op de vingertoppen die kan optreden tijdens langdurig spelen. Mensen die veel met een pen schrijven krijgen soms eelt op de wijsvinger of op de middelvinger.

Eelt kan ook ontstaan door druk en/of wrijving, verandering van temperatuur, hitte, veranderde samenstelling van zweet en ziekten.

Het ontstaan van eelt kan ook erfelijk zijn. De vorming van eelt hangt namelijk ook af van de stand van de botten. Als bepaalde botten meer werk moeten doen, ontstaat er een dikkere huidlaag.

Eelt kan men verwijderen door een eeltrasp te gebruiken, zo voorkomt men uitslag of uitbarsting van eelt. De pedicure kan eelt en kloven wegsnijden, dan wordt het vakkundig weggehaald. 

Ook kan een podotherapeut door middel van podotherapeutische hulpmiddelen zorgen voor een betere drukverdeling om op deze manier eelt te verminderen / voorkomen.


</doc>
<doc id="468755" url="https://nl.wikipedia.org/wiki?curid=468755" title="Alexis Carrel">
Alexis Carrel

Alexis Carrel (Lyon, 28 juni 1873 – Parijs, 5 november 1944) was een Franse chirurg, anatoom en bioloog. Hij beoefende zijn beroep in Frankrijk en de Verenigde Staten van Amerika (Universiteit van Chicago en het Rockefeller Instituut). Een aantal van zijn onderzoekingen aan dit Instituut is voor de moderne geneeskunde van fundamentele betekenis geworden, onder andere zijn vindingen op het gebied van wondbehandeling en weefseloverplaatsing.

In 1912 kreeg Alexis Carrel de Nobelprijs voor de Fysiologie of Geneeskunde voor zijn onderzoek naar directe vaatanastomose, waardoor het mogelijk werd organen met hun eigen aan- en afvoerend bloedvaten te transplanteren.

Carrel was de oudste zoon van drie kinderen in een rooms-katholiek gezin. Zijn vader, Alexis Carrel-Billiard, was een textielfabrikant en zijn moeder, Anne-Marie Ricard, de dochter van een linnenhandelaar. Als kind bezocht hij de St. Joseph jezuïetschool in Lyon. Aansluitend studeerde hij aan de Universiteit van Lyon, waar hij naast academische kennis ook de nodige praktijkervaring opdeed door te werken in lokale ziekenhuizen. Hij diende een jaar als legerarts bij de "Alpine Chasseurs", de Franse bergtroepen.

Hij studeerde onder anatoom Leo Testut en als assistent in Testuts laboratorium liet hij een groot talent zien voor ontleding en chirurgie. In 1900 verkreeg hij zijn doctorstitel, maar bleef als assistent verbonden aan de Universiteit van Lyon in de hoop voor een meer vaste positie.

Carrel was sinds 1903, en met name van 1937-1944, een overtuigd katholieke geloofsverdediger. Carrel had in 1903 te Lourdes tweemaal medisch onverklaarbare genezingen van patiënten meegemaakt, van wie één patiënte in doodsgevaar door voortgeschreden tuberculose verkeerde.

Vanwege de gebeurtenis in Lourdes kon Carrel geen ziekenhuisaanstelling meer krijgen. Hij verliet in 1904 Frankrijk en ging naar het Franssprekende deel van Canada, naar Montreal. Echter kort naar zijn aankomst accepteerde hij een docentschap fysiologie aan het Hull-laboratorium van de Universiteit van Chicago. Hier zette hij zijn onderzoek voort naar vaatchirurgie en orgaantransplantatie. Twee jaar later kreeg hij de kans om in een gerenommeerd laboratorium te werken. Het recent opgerichte "Rockefeller Institut for Medical Research" in New York bood hem een positie aan, die hij accepteerde. De rest van carrière bleef Carrel verbonden aan dit instituut, waar hij zijn vaatchirurgie verfijnde en hij de eerste experimenten uitvoerde met bloedtransfusie en orgaantransplantatie.

Tijdens de Eerste Wereldoorlog heeft Carrel als chirurg aan het front in Frankrijk gewerkt. In 1939 keerde hij naar Frankrijk terug, en werd door de Franse regering in Vichy in 1940 belast met een speciale taak: de gezondheidszorg tijdens de militaire bezetting en in de vrije zone.

Omdat het hechten van bloedvaten vaak schade toebracht aan de binnenkant van de vaten, wat kon leiden tot dodelijke bloedstolsels, opereerden veel chirurgen liever niet op bloedvaten maar bonden deze af waardoor het weefsel afstierf en veel patiënten onnodig overleden. Dit was ook het geval toen in 1894 de Franse president Marie François Sadi Carnot bij een aanslag met een mes ernstig gewond raakte en doodbloedde doordat artsen de beschadigde aders niet konden herstellen.

Dit liet een zodanig diepe indruk achter op Carrel dat hij besloot deze vorm van chirurgie eigen te maken. Hij ontwikkelde een nieuwe manier om bloedvaten te hechten doordat hij naailes nam bij ervaren borduursters die heel fijne naalden en draden gebruikten. Ten slotte oefende hij niet alleen op papier totdat hij overtuigd van zijn deskundigheid was, maar richtte zich ook op het verminderen van de risico's op infecties en het handhaven van de bloedstroom door de herstelde aders. Voor dit werk werd hij in 1912 onderscheiden met de Nobelprijs.

Tijdens de Eerste Wereldoorlog heeft Carrel als chirurg aan het front in Frankrijk gewerkt. Samen met de Engelse scheikundige Henry Drysdale Dakin ontwikkelde hij een methode voor wondbehandeling (Carrel-Dakin-methode), die voordat antibiotica werd ontdekt veel werd gebruikt voor het ontsmetten van wonden. Voor deze ontdekking kreeg Carrel het Franse Legioen van Eer.

Naast vaatchirurgie had Carrels werk voornamelijk betrekking transplantatie van weefsels en organen en op het kweken van weefsels buiten het lichaam. Het pionierswerk van Emerich Ullman – de autotransformatie van een nier in een hond – werd overgenomen door Carrel: het herstel van een normale bloedsomloop in het overgeplante orgaan en hij bedacht geslaagde chirurgische technieken om kleine bloedvaten te hechten.

In 1936 slaagde hij erin, met medewerking van de beroemde oceaanvlieger Charles Lindbergh, belangrijke organen voor onbepaalde tijd buiten het lichaam 'in leven' en beademd te houden. Hiervoor ontwierp Carrel, met de technische expertise van Lindbergh, een speciaal gesteriliseerde glazen pomp die gebruikt werd om vloeibare voedingsstoffen te circuleren door de organen die in het laboratorium bewaard werden. Samen verschenen ze op de cover van "Time" met hun 'mechanische hart'.

In 1935 schreef Alexis Carrel het klassiek geworden boek: "L'homme cet inconnu" ("De onbekende man"). Destijds, toen de gevaren van wetenschappelijke overspecialisatie en de ontoereikendheid van het gangbare mensbeeld langzamerhand zichtbaar werden, zorgde dit boek voor nogal wat opschudding. Het sloot ook aan op een onrust die al door andere schrijvers was opgemerkt. Een buitengewoon opmerkelijke passage in dat boek handelt over het verschil tussen kwaliteit en kwantiteit, en is opgenomen in hoofdstuk VIII: 'De vernieuwing van de mens'. Hij zegt daar onder meer het volgende:
Carrel hield zich in dat boek ook al bezig met de catastrofale omvang en de gevolgen van de oorlog die tussen 1939 en 1945 Europa in zijn greep hield.



</doc>
<doc id="468782" url="https://nl.wikipedia.org/wiki?curid=468782" title="Frederick Treves">
Frederick Treves

Frederick Treves (Dorchester (Engeland), 15 februari 1853 – Lausanne (Zwitserland), 7 december 1923) was een arts in het "Royal London Hospital" aan het eind van de negentiende eeuw en begin twintigste eeuw. Trevis werd vooral bekend vanwege zijn vriendschap met Joseph Merrick, beter bekend als "the Elephant Man" en voor het uitvoeren van de eerste blindedarmoperatie in Groot-Brittannië (29 juni 1888). Zijn bekendste patiënt was koning Eduard VII, vlak voor zijn kroning in 1901.


</doc>
<doc id="469035" url="https://nl.wikipedia.org/wiki?curid=469035" title="Ambrosius Hubrecht">
Ambrosius Hubrecht

Ambrosius Arnold Willem Hubrecht (Rotterdam, 2 maart 1853 - Utrecht, 21 maart 1915) was een Nederlandse hoogleraar aan de Medische Faculteit van de Rijksuniversiteit Utrecht; zijn werkterrein betrof de zoölogie (dierkunde) en vergelijkende anatomie. Zijn vader Paul François Hubrecht (niet te verwarren met zijn gelijknamige zoon en overgrootvader) was secretaris-generaal van Binnenlandse Zaken en gezamenlijk met de ambtenaar Victor de Stuers stonden ze aan de wieg van de heropleving van staatssteun aan kunst en wetenschappen in de jaren na de Frans-Duitse Oorlog.

Hubrecht richtte zich op anatomie en embryologie. In zijn ambtswoning aan het Janskerkhof te Utrecht werd - bij zijn leven - het Laboratorium voor Anatomie/Embryologie en het Anatomisch Museum gehuisvest. Na zijn dood deed zijn voormalige woning dienst als het Hubrecht-Laboratorium (vanaf 1916). 

Hubrecht correspondeerde vanaf 1882 met Charles Darwin, de grondlegger van de evolutietheorie. De briefwisseling is bewaard gebleven en aanwezig op het Hubrecht Instituut, het onderzoeksinstituut voor ontwikkelingsbiologie van de KNAW in Utrecht dat naar Hubrecht is vernoemd.

Gedurende zijn leven heeft Hubrecht een grote collectie embryonaal materiaal van zoogdieren aangelegd, voornamelijk afkomstig uit het voormalige Nederlands-Indië. In de loop der jaren zijn hier ook andere belangrijke soortgelijke collecties uit het buitenland aan toegevoegd. De collectie is voor studie beschikbaar in het Museum für Naturkunde in Berlijn dat onderdeel uitmaakt van de Humboldt-Universität. 

Hubrecht werd ook internationaal als een groot geleerde erkend, hij ontving zes eredoctoraten (St Andrews, Princeton, Cambridge, Glasgow, Giessen, Dublin). Voorts werd hij in 1883 benoemd tot lid van de Koninklijke Nederlandse Akademie van Wetenschappen, (KNAW) en van vele buitenlandse academische en wetenschappelijke genootschappen. Vanaf 1893 was hij redacteur van tijdschrift De Gids.

Een aantal cultuur-historische onderdelen worden tentoongesteld in het Universiteitsmuseum Utrecht. 



</doc>
<doc id="469220" url="https://nl.wikipedia.org/wiki?curid=469220" title="Kietelfetisjisme">
Kietelfetisjisme

Kietelfetisjisme is een vorm van seksueel fetisjisme en kenmerkt zich door het ondervinden van seksueel genot en opwinding door iemand te kietelen of gekieteld te worden. De seksuele gedachte achter kietelfetisjisme is een soort van machtsspel, waardoor het in zekere zin gerelateerd is aan sadomasochisme en BDSM in het algemeen. 

Onder kietelfetisjisten wordt er een onderscheid gemaakt tussen enerzijds de persoon die kietelt (’tickler’) en anderzijds de persoon die gekieteld wordt (‘ticklee’). Deze Engelse termen betekenen in principe niets anders dan ‘kietelaar’ en ‘kietelslachtoffer’, maar de Nederlandse variant op deze woorden wordt echter zelden gebruikt. Eveneens wordt het woord ‘fetisj’ doorgaans vervangen door het Engelse ‘fetish’.

In de zin van BDSM terminologie worden ticklers en ticklees tevens naar geslacht afgekort tot een bepaalde letter. Voor vrouwen is er de letter F (van female) en een man wordt betiteld met de letter M (male). Ook hier worden dus Engelse termen gebruikt. De gebruikelijke ‘formule’ om een relatie tussen personen in een kietelsessie aan te duiden, omvat een of beiden letters gescheiden door een slash en vervolgens weer een of beiden letters. Om een kietelsessie tussen twee vrouwen aan te duiden, gebruikt men dus de afkorting: F/F. De overige varianten zijn: F/M, M/F en ten slotte M/M. De eerste letter staat voor de tickler, de letter na de slash staat voor ticklee. M/F betekent dus dat een man een vrouw kietelt. Vanzelfsprekend kan er sprake zijn van meerdere ticklers of meerdere ticklees. Het aantal deelnemers aan een kietelsessie is in beginsel dus altijd af te leiden uit de afkorting. 

Bij het kietelen is er voornamelijk belangstelling voor specifieke lichaamsdelen die gevoelig zijn voor kietelen, zoals de voeten, oksels, nek, onderarmen en ribben. Deze lichaamsdelen worden vaak nog gevoeliger gemaakt door gebruik van bepaalde producten, zoals (baby)olie en bepaalde lotions, waardoor zowel tickler als ticklee meer genot beleven aan het kietelen. De vingers, en eventueel lange nagels, vormen samen met de tong een van de meest gebruikte attributen om te kietelen. Daarnaast wordt er onder meer gebruikgemaakt van: veren, pennen, kwasten en wattenstaafjes.


</doc>
<doc id="469250" url="https://nl.wikipedia.org/wiki?curid=469250" title="Frederick Banting">
Frederick Banting

Sir Frederick Grant Banting (Alliston (Ontario, Canada), 14 november 1891 – Newfoundland, 21 februari 1941) was een Canadese arts, en winnaar van de Nobelprijs voor de Fysiologie of Geneeskunde.

Banting werd geboren op een boerderij nabij de Canadese plaats Alliston, 40 mijl ten noorden van Toronto. Hij was de jongste zoon van de boer William Thompson Banting (1849-1928) en Margaret Grant Banting (1854-1940). Hij had drie oudere broers en een oudere zus. Hij studeerde medicijnen aan de Universiteit van Toronto. Tijdens de Eerste Wereldoorlog was hij legerarts in het Canadese leger en diende in Frankrijk. In 1918 raakte hij ernstig gewond aan zijn rechter onderarm in de slag bij Cambrai. Ondanks zijn verwonding zette hij zijn werk als arts voort waarvoor hij in 1919 het Militaire Kruis kreeg. 

Nadat de oorlog was beëindigd keerde hij terug naar Canada waarna hij in London een eigen praktijk begon. Omdat de praktijk niet liep besloot Banting een studie orthopedische geneeskunde te volgen en was hij van 1919 tot 1920 werkzaam als arts in een kinderziekenhuis in Toronto. Vervolgens was hij van 1920 tot 1921 deeltijddocent aan de Universiteit van Western Ontario en tot 1922 lecturer farmacologie aan de Universiteit van Toronto. In 1922 behaalde bij zijn M.D.-graad samen met een gouden medaille.

Vanaf 1920 deed hij onderzoek. Zo ontdekte hij, samen met Charles Best, hoe insuline uit de alvleesklier van honden en later ook geslachte kalveren geïsoleerd kon worden. Dankzij de insuline werd het mogelijk om mensen met suikerziekte te behandelen. In 1923 kreeg hij hiervoor de Nobelprijs voor geneeskunde. De prijs moest hij delen met de eigenaar van het laboratorium, professor J.J.R. Macleod, waar hij werkte. Omdat hij het hiermee niet eens was en meende dat Best meer verdienste had in dit onderzoek, besloot hij zijn geldprijs te delen met Charles Best.

Hierna richtte de universiteit van Toronto het Banting-instituut op, waar hij als hoogleraar aangesteld werd. Vanwege zijn verdiensten in de medische wetenschap werd hij in 1934 in de adelstand verheven.

In 1924 huwde hij Marion Robertson (1896-1944), samen kregen ze een zoon, William Banting (1928-1998). Het was geen gelukkig huwelijk en in 1932 eindigde het in een scheiding. Banting hertrouwde in 1939 met Henrietta Elizabeth Ball (1912-1976), een arts die werkzaam was op zijn faculteit van de universiteit. Datzelfde jaar trad hij vrijwillig in dienst toen Canada betrokken raakte bij de Tweede Wereldoorlog. Als majoor was hij liaisonofficier tussen de autoriteiten van Canada en Engeland. Hij overleed op 21 februari 1941 toen het vliegtuig waarin hij reisde neerstortte op Newfoundland.

Voor Banting aan zijn experimenten begon was al bekend dat verwijdering van de alvleesklier tot suikerziekte leidt. Toediening van alvleesklierpreparaten aan proefdieren met suikerziekte leidde soms tot een verlaging van de bloedsuiker, maar meestal alleen tot veel ongewenste reacties. Het lukte niet om de veronderstelde, bloedsuikerverlagende stof die in de alvleesklier gevormd zou worden te isoleren. Veel eerdere onderzoeken werden door de Eerste Wereldoorlog afgebroken. Toen Banting in 1920, ter voorbereiding op een lezing voor zijn studenten, een artikel las over een experiment waarbij de afvoergang van de alvleesklier afgebonden werd, ontstond bij hem het idee hoe de bloedsuikerverlagende stof uit de alvleesklier gehaald zou kunnen worden. De alvleesklier scheidt eiwit-afbrekende enzymen af, die door de afvoergang de darm bereiken en daar voor de voedselvertering noodzakelijk zijn. In de alvleesklier liggen ook groepjes cellen, de eilandjes van Langerhans, waarvan men al voor Banting wist dat deze de bloedsuikerverlagende stof zouden vormen en afscheiden naar het bloed. Het experiment waarover Banting las, toonde aan dat de cellen van de alvleesklier die de eiwit-afbrekende enzymen maken, afsterven na afbinding van de afvoergang, terwijl de eilandjes van Langerhans intact blijven. Banting bedacht dat de enzymen in de eerder gemaakte alvleesklierpreparaten de bloedsuikerverlagende stof, die zelf ook een eiwit zou kunnen zijn, zouden kunnen afbreken. Zijn idee was om bij levende honden de alvleesklier af te binden en als deze dan geen eiwit-afbrekende enzymen zou produceren, deze te verwijderen en te gebruiken als basis voor een preparaat. Omdat de bloedsuikerverlagende stof naar het bloed werd afgescheiden, zou deze - na afbinden van de verbinding naar de darm - nog gewoon geproduceerd worden. Op suggestie van Frederick Miller besprak Banting het idee met John Macleod, hoofd van het laboratorium aan de Universiteit van Toronto. Deze was in eerste instantie niet overtuigd van Bantings idee omdat eerder al zo veel andere onderzoekers gefaald hadden in het maken van een werkzaam, bloedsuikerverlagend alvleesklierpreparaat. Pas na maanden van overreding kreeg hij van Macleod de beschikking over diens laboratorium, tien honden en een assistent – de 22-jarige Charles Best.

Banting en Best bonden van enkele honden de afvoergang van de alvleesklier af, zodat de cellen in de alvleesklier die de eiwitsplitsende enzymen produceerden afstierven en alleen de eilandjes van Langerhans overbleven. Vanuit deze akvleesklieren met alleen eilandjes isoleerden ze vervolgens de stof insuline. Na toediening aan honden waarvan de alvleesklier was verwijderd bleek dat bij deze honden de bloedsuiker daalde. 

Niet overtuigd van de resultaten werd op aandringen van Macleod het onderzoek nogmaals uitgevoerd. Voor een verdere zuivering van insuline werd biochemicus James Collip toegevoegd aan het onderzoeksteam. Ook deze keer werkte de methode. Later slaagde de groep er ook in de werkzame stof uit de alvleesklieren van kalveren te bereiden, zonder eerst bij de levende dieren de afvoergang te hoeven afbinden.

Overtuigd van hun resultaat besloot Banting in januari 1922 de eerste patiënt, de veertienjarige Leonard Thompson, te behandelen. Zijn bloedsuikerspiegel daalde na de insuline-injecties, maar de behandeling werd gestopt toen hij last kreeg van een allergische reactie als gevolg van onzuiverheden in de geëxtraheerde insuline. Twaalf dagen later had Collip de zuivering verbeterd en werd de behandeling opnieuw begonnen, ditmaal zonder bijwerkingen. Het resultaat van hun onderzoek werd gepubliceerd in "Journal of the Canadian Medical Association".


</doc>
<doc id="469335" url="https://nl.wikipedia.org/wiki?curid=469335" title="Carcinoom">
Carcinoom

Carcinoom is de medische term voor "maligne "('kwaadaardige')" vermenigvuldiging" ('woekering') van epitheelcellen. "Epitheel" is een algemene benaming voor de cellen die de bovenste laag vormen van huid of slijmvliezen. Net als andere 'maligne tumoren' (kanker) worden carcinomen veroorzaakt door ongecontroleerde, lichaamsvijandige celdeling, en manifesteren ze zich concreet door "infiltratieve groei" (doordringen in omliggend weefsel), "vaat-ingroei" (vorming van bloedvaten in het gezwel: angiogenese), de aanwezigheid van mitose-figuren in een histologisch preparaat en soms ook "celverval" (necrose).
De medische benaming van een specifiek carcinoom wordt bepaald door het betreffende lichaamsweefsel waarin het carcinoom is ontstaan. De belangrijkste factor bij het ontstaan van carcinomen wordt gevormd door ongunstige omgevingsinvloeden als: te veel zon (bij huidkanker); slechte voedingsgewoonten (bij kanker van het maagslijmvlies of van het darmslijmvlies); vervuilde buitenlucht en roken (kanker van het longslijmvlies). Deze invloeden hebben tijd nodig om weefsel tot een kwaadaardig weefsel te laten uitgroeien; carcinomen zijn daarom zeldzaam bij kinderen of jongvolwassenen. Erfelijke aanleg en domme pech spelen bij het ontstaan van carcinomen ook een rol.

Verschillende typen carcinoom:



</doc>
<doc id="471227" url="https://nl.wikipedia.org/wiki?curid=471227" title="Corynebacterium">
Corynebacterium

Corynebacterium is een bacteriegeslacht waartoe onder andere de bacterie behoort die difterie veroorzaakt.



</doc>
<doc id="471548" url="https://nl.wikipedia.org/wiki?curid=471548" title="Adenocarcinoom">
Adenocarcinoom

Een adenocarcinoom of klierkanker is een carcinoom dat ontstaat in klierweefsel. Om als adenocarcinoom gekenmerkt te worden hoeven de cellen niet strikt noodzakelijk deel uit te maken van een klier zolang de cellen maar een excretiefunctie hebben.

Adenocarcinomen komen veel voor bij:


Een goedaardige gezwel dat uitgaat van klierweefsel, wordt adenoom genoemd. 



</doc>
<doc id="471732" url="https://nl.wikipedia.org/wiki?curid=471732" title="Egocentrisme">
Egocentrisme

Egocentrisme is een term uit de psychologie. Wie egocentrisch is, heeft een verminderd vermogen om zich in een ander of diens standpunten of gevoel te verplaatsen (empathie). Het gevolg is dat de persoon zijn eigen visie en belangen centraal stelt en er vaak van uitgaat dat zijn visie ook de visie van anderen is. Er wordt verondersteld dat bij egocentrisme de zogenaamde "theory of mind" een rol speelt. Dit is het vermogen om het gedachtepatroon van een ander te kunnen overzien of construeren en tot op zekere hoogte een reactie te kunnen voorspellen.

Egocentrisme dient niet te worden verward met egoïsme. Egoïsme is simpelweg het handelen uit eigenbelang.

Bij een aantal psychische aandoeningen komt egocentrisme voor. Bij aandoeningen als anti-sociale en narcistische persoonlijkheidsstoornis kan iemand zich sympathiek en meelevend opstellen, maar meestal blijkt dit gefingeerd te zijn om een bepaald doel te bereiken. Ook bij bepaalde autismespectrumstoornissen is sprake van een egocentrisch wereldbeeld.


</doc>
<doc id="472426" url="https://nl.wikipedia.org/wiki?curid=472426" title="Musculus sartorius">
Musculus sartorius

De musculus sartorius of kleermakersspier is de langste spier van het menselijk lichaam. Hij dankt zijn naam aan het feit dat hij in kleermakerszit maximaal is samengetrokken.

Het is een lange slanke spier aan de voorzijde van het dijbeen. Omdat deze spier twee gewrichten passeert (het heupgewricht en het kniegewricht) wordt hij een bi-articulaire spier genoemd.

Als men staat, dan loopt deze spier in een ruime S-bocht. De bovenste pees van deze spier zit bovenaan het bekken vastgehecht, aan de spina iliaca anterior superior (SIAS). Vandaar loopt de spier, over de andere beenspieren heen, langs de voorkant van het been naar de mediale kant van de knie. Daar loopt de spier vlak achter de botknobbel van het dijbeen (epicondylus medialis femoris) langs naar zijn onderste aanhechting: hoog aan de mediale kant van het scheenbeen. De pees die de spier aan het scheenbeen vasthecht behoort tot de pes anserinus.


</doc>
<doc id="472714" url="https://nl.wikipedia.org/wiki?curid=472714" title="Musculus vastus medialis">
Musculus vastus medialis

De musculus vastus medialis of middelste brede spier is een spier aan de voorzijde van het dijbeen. Hij behoort samen met de musculus rectus femoris, de musculus vastus lateralis en de musculus vastus intermedius tot de musculus quadriceps femoris. Deze vier spieren hebben een gezamenlijke aanhechting op de patella, waarna de pees als "ligamentum patellae" aanhecht op de "tuberositas tibiae". De musculi vasti zijn alle drie monoarticulair (ze lopen alleen over het kniegewricht). Ze hebben het strekken van het onderbeen in het kniegewricht als functie.


</doc>
<doc id="472815" url="https://nl.wikipedia.org/wiki?curid=472815" title="Musculus vastus intermedius">
Musculus vastus intermedius

De musculus vastus intermedius of brede middenspier is een spier aan de voorzijde van het dijbeen. Hij behoort samen met de musculus rectus femoris, de musculus vastus lateralis en de musculus vastus medialis tot de musculus quadriceps femoris. Deze vier spieren hebben een gezamenlijke aanhechting op de patella, waarna de pees als "ligamentum patellae" aanhecht op de "tuberositas tibiae". De musculi vasti zijn alle drie monoarticulair (ze lopen alleen over het kniegewricht). Ze hebben het strekken van het onderbeen in het kniegewricht als functie.

De musculus vastus intermedius ligt onder de musculus rectus femoris en is daarom van buitenaf niet waarneembaar.


</doc>
<doc id="472890" url="https://nl.wikipedia.org/wiki?curid=472890" title="Musculus vastus lateralis">
Musculus vastus lateralis

De musculus vastus lateralis of brede zijspier is een spier aan de voorzijde van het dijbeen. Hij behoort samen met de musculus rectus femoris, de musculus vastus medialis en de musculus vastus intermedius tot de musculus quadriceps femoris. Deze vier spieren hebben een gezamenlijke aanhechting op de patella, waarna de pees als "ligamentum patellae" aanhecht op de "tuberositas tibiae". De musculi vasti zijn alle drie monoarticulair (ze lopen alleen over het kniegewricht). Ze hebben het strekken van het onderbeen in het kniegewricht als functie.


</doc>
<doc id="473105" url="https://nl.wikipedia.org/wiki?curid=473105" title="Musculus rectus femoris">
Musculus rectus femoris

De musculus rectus femoris is een spier aan de voorzijde van het dijbeen. Hij behoort samen met de musculus vastus medialis, de musculus vastus lateralis en de musculus vastus intermedius tot de musculus quadriceps femoris. Deze vier spieren hebben een gezamenlijke aanhechting (insertie) op de patella, waarna de pees als "ligamentum patellae" aanhecht op de "tuberositas tibiae". De oorsprong (origo) van de spier is tweeledig; we onderscheiden het "caput rectum" en het "caput reflexum". Het caput rectum hecht aan op de "spina iliaca anterior inferior" (SPIAI), terwijl het caput reflexum zijn origo vindt aan de craniale zijde van de acetabulumrand.
De musculus rectus femoris loopt over zowel het heup- als het kniegewricht. Deze spier is daarom een bi-articulaire spier. Bij aanspannen geeft de spier een buiging van de heup en strekking van de knie.

Qua vorm is de musculus rectus femoris een spoelvormige spier ("musculus fusiformis"). Wordt gekeken naar het vezelverloop dan valt op dat de spier een dubbelgeveerde spier ("musculus bipennis") is. De spierbuik is bij aanspannen van buitenaf waarneembaar.


</doc>
<doc id="476903" url="https://nl.wikipedia.org/wiki?curid=476903" title="Atheroomcyste">
Atheroomcyste

Een atheroomcyste of talgkliercyste is een holte in de huid, waarin geen talg maar vooral verweekte hoornschilfers zijn opgehoopt. Een dergelijke cyste ontstaat als de normale uitgang en afvoergang van de haarfollikel en de bijbehorende talgklier afgesloten raakt. Na een aantal maanden tot jaren ontstaan er zo soms fikse bobbels die gemakkelijk te herkennen zijn aan hun ronde tot ovale gelijkmatige vorm, het feit dat ze niet aan de onderlaag vast zitten maar soms wel in de huid zitten, en omdat er meestal ook een kleine verstopte porie midden op de zwelling te bespeuren is. 

De atheroomcyste is dus geheel onschadelijk maar soms wel ontsierend en kan vanzelf weggaan, maar komt dan later wel terug. En omdat er altijd ook een open verbinding naar de huid is, al is die meestal heel klein, is infectie toch een mogelijkheid die steeds op de loer ligt. Dan wordt de zwelling opeens een stuk groter, en rood en pijnlijk; er kan een abces ontstaan waarin zich naast de dikke witte atheroombrij ook dunne en meestal erg vies ruikende pus bevindt. In dit stadium is de enige remedie de cyste, door er een snee in te maken, ruim open te leggen en de inhoud te verwijderen. Na genezing van de incisie is de cyste dan weg maar omdat de wand niet is verwijderd zal hij meestal terugkomen. 

Een betere behandeling is daarom de atheroomcyste eens op een moment dat hij niet ontstoken is weg te halen. Dit is een kleine ingreep onder plaatselijke verdoving bij de huisarts, dermatoloog of chirurg. Meestal lukt het dan de cyste met de omhullende wand in zijn geheel te verwijderen waarna de cyste ook niet meer zal terugkomen. 



</doc>
<doc id="477065" url="https://nl.wikipedia.org/wiki?curid=477065" title="Verhemelte">
Verhemelte

Het verhemelte, gehemelte of palatum is de gebogen scheidingswand tussen de mondholte en de neusholte. Het is een meestal goed doorbloed orgaan, dat bestaat uit een hard en een zacht gedeelte. 



In de spraak worden velaren gevormd door de tong tegen het zachte gehemelte aan te duwen. Het zachte gehemelte kan verder, in tegenstelling tot het harde gehemelte, ook omhoog worden bewogen. Wanneer een zanger op deze manier de doorgang naar de neusholte afsluit, wordt voorkomen dat klanken in de neusholte resoneren. Zo kan een nasaal geluid worden voorkomen. Wanneer het zachte gehemelte in rustpositie is, is de doorgang naar de neus juist open en kunnen klanken juist wel nasaal klinken. Bij de nasale medeklinkers ng, n en m gebeurt dit per definitie. Door oefening kan men leren om klanken al dan niet nasaal te laten klinken. Ook zorgt het optillen of juist niet optillen van het zachte gehemelte voor een verandering in klankkleur van de stem. Een goed voorbeeld hiervan is gapen: daarbij beweegt het zachte gehemelte omhoog waardoor de kleur van de stem donkerder wordt. Hierbij moet opgemerkt worden dat een deel van de verandering van klankkleur wordt veroorzaakt door het dalen van het strottenhoofd. In klassieke zang is het optillen van het zachte gehemelte een onmisbaar onderdeel bij de vorming van een klassieke klank. Bij het slikken sluit het zachte verhemelte de verbinding tussen neusholte en keelholte af. In alle andere gevallen is deze verbinding open voor de ademhaling.

In de fonetiek worden palatale klanken onderscheiden van velare (of: velaire) klanken. Een klank is palataal als de tong en het harde gehemelte de uitspraak bepalen en velaar als de tong en het zachte gehemelte de uitspraak bepalen.

Wanneer de articulatie van een bepaalde spraakklank richting het harde verhemelte verschuift, wordt dit palatalisatie genoemd. Een verschuiving van de articulatie richting het zachte gehemelte heet velarisatie.

Soms zijn het linker- en rechterdeel van het gehemelte bij de geboorte niet volledig aan elkaar gegroeid. Men spreekt dan van een open of gespleten gehemelte, ofwel schisis of "palatum fissum". Deze aandoening is te behandelen met een operatie.


</doc>
<doc id="477103" url="https://nl.wikipedia.org/wiki?curid=477103" title="Eenkindpolitiek">
Eenkindpolitiek

De eenkindpolitiek was het in de Volksrepubliek China geldende beleid, ingevoerd in 1979, dat inhoudt dat ieder koppel slechts één kind mag krijgen; het krijgen van een tweede kind is strafbaar. Doel van dit beleid is het bevolkingsaantal te laten dalen. Sinds 2015 geldt in China een tweekindpolitiek.

De bedenker van dit beleid is de in de Sovjet-Unie getrainde militair en cyberneticus Song Jian. Vanaf 1970 werden Chinezen aangemoedigd om laat te trouwen en niet meer dan twee kinderen te krijgen. Deze politiek was zeer effectief: binnen tien jaar was het geboortecijfer gehalveerd. Maar volgens de Chinese communistische partij was dit nog niet genoeg. In 1975 ontmoette Song de Nederlandse populatietheoreticus Geert Jan Olsder. Naar aanleiding van deze ontmoeting raakte Song ervan overtuigd dat een eenkindpolitiek in China nodig was om een catastrofale groei van het bevolkingsaantal te voorkomen.

De economische en sociale gevolgen van de Chinese eenkindpolitiek zouden de Chinese economie en maatschappij ernstig kunnen beperken. Daarom werd de eenkindpolitiek steeds meer losgelaten. Inmiddels mogen twee op de drie Chinese gezinnen twee kinderen krijgen.
Bij het aantreden in 2013 van Xi Jinping als Chinese president, werd echter aangegeven dat de eenkindpolitiek gewoon van kracht blijft.

Door een chronisch tekort aan arbeidskrachten en een gebrek aan evenwicht tussen het aantal mannen en vrouwen werd de communistische partij in november 2013 gedwongen het beleid af te zwakken. Onder de nieuwe regels mogen gezinnen twee kinderen hebben als een ouder een enig kind is.

De algemene verwachting is dat Chinese beleidsmakers de eenkindpolitiek wel zullen afschaffen. Door de seksuele revolutie en de toegenomen rijkdom in China zal het vruchtbaarheidscijfer waarschijnlijk niet meer heel hoog worden. Vanuit de Chinese bevolking komt er ook steeds minder verzet tegen de eenkindpolitiek.

Op 29 oktober 2015 werd, in het nieuwe vijfjarenplan van China, aangekondigd dat het beleid volledig zou worden afgeschaft. Dit om verdere vergrijzing te voorkomen en het tekort aan arbeidskrachten te beperken.

Reden voor deze politiek is dat de regering de bevolkingsgroei wil verminderen om zo het risico van overbevolking in te perken. Deze maatregel is ingesteld na de bevolkingsexplosie na de Tweede Wereldoorlog (ten gevolge van de daling van het sterftecijfer). Vanaf de jaren 1970 is een daling in het geboortecijfer merkbaar. De Chinese bevolking is in een vertraagd tempo door blijven groeien maar de voornaamste oorzaak hiervan is de afname van de sterfte en het toenemen van de gemiddelde leeftijd. De officiële Chinese cijfers geven aan dat er sinds 1970 336 miljoen abortussen succesvol zijn uitgevoerd, er 196 miljoen mannen gesteriliseerd zijn en er 403 miljoen spiraaltjes zijn ingebracht bij vrouwen.

De eenkindpolitiek kende per regio bepaalde uitzonderingen. Voorbeelden zijn: boeren op het platteland mogen twee kinderen hebben als het eerste kind een meisje is. Ook werd vaak een tweede kind toegestaan wanneer beide ouders uit een eenkindgezin afkomstig waren. Een koppel kreeg ook geen sanctie opgelegd wanneer onverhoopt een meerling werd geboren.

Verder gold de eenkindpolitiek per koppel en niet per persoon. Een Chinees kon dus zonder sanctie een kind krijgen wanneer hij of zij al een kind bij een eerdere partner had.

De eenkindpolitiek gold alleen voor Han-Chinezen. Chinese minderheden, buitenlanders, en ook koppels waarin een van de partners buitenlander is of uit een minderheidsgroepering komt, mochten meer dan een kind hebben zonder boetes.

De eenkindpolitiek heeft ertoe geleid dat er veel selectieve abortussen werden en worden gepleegd als blijkt dat het om een meisje gaat. Een meisje kost meer geld, onder meer door een benodigde bruidsschat en dat is voor armere mensen niet altijd te betalen. Een jongen houdt de familienaam in stand en wordt beter in staat geacht geld te verdienen en voor zijn ouders te zorgen. Hierdoor is het aantal levendgeboren jongetjes verhoudingsgewijs hoger dan normaal met 112 jongetjes per 100 meisjes in 2013. In de rest van de wereld is die verhouding ongeveer 107 om 100. Om de scheve verhouding te beperken, is het medici niet meer toegestaan om bij een echografie het geslacht van de baby aan de ouders bekend te maken.

Het grootste nadelig effect van pre-natale selectie is dat er de komende 20 jaar veel minder Chinese vrouwen zijn dan Chinese mannen, zodat veel Chinese mannen geen vrouwelijke partner zullen kunnen vinden. Het uitblijven van een stabiele relatie kan tot psychische problemen leiden, zoals agressie en depressiviteit. Voorts zullen er minder vrouwen zijn in de vruchtbare leeftijd. Daardoor worden er in de toekomst nog minder kinderen geboren dan zonder pre-natale selectie het geval zou zijn.

Het vruchtbaarheidscijfer van Chinese vrouwen ligt op 1,55 kinderen. Dat cijfer ligt ver onder de vervangingsratio van 2,1. Er komen dus slechts 1,55 kinderen op de plaats van twee volwassenen. De daling van het aantal geboorten leidt ertoe dat China op een ongekende vergrijzingsgolf afstevent. Doordat het vruchtbaarheidscijfer sinds 1990 onder de 2,0 ligt en er daardoor veel minder kinderen zijn geboren, is de beroepsbevolking vanaf 2012 in absolute zin aan het dalen. Het aantal Chinezen dat toetreedt tot de arbeidsmarkt is lager dan het aantal dat de arbeidsmarkt verlaat. Het bevolkingsaantal van China zal echter nog blijven stijgen tot ongeveer 1,4 miljard in 2025, wat voornamelijk wordt veroorzaakt door het feit dat Chinezen steeds ouder worden en dit zorgt voor een daling van het sterftecijfer. Hierdoor ontstaat een grote druk op de bestaande en in vele opzichten nog ontoereikende pensioen- en zorgvoorzieningen, die betaald moeten worden door de werkzame bevolking. Niet alleen wordt de werkzame bevolking met hogere sociale lasten geconfronteerd, maar ook met de sociale gevolgen. Het gevolg van de eenkindpolitiek is dat er maar één kind is om voor de ouders te zorgen waar vroeger de lasten over meerdere kinderen verdeeld konden worden.

In India, een ander land met 1 miljard inwoners, werd een tweekindpolitiek gevoerd, maar door het hoge analfabetisme is daar weinig van terechtgekomen.


</doc>
<doc id="477279" url="https://nl.wikipedia.org/wiki?curid=477279" title="Lichtkiemer">
Lichtkiemer

Een lichtkiemer is een plant, waarvan het zaad alleen kiemt onder invloed van licht. Het licht zorgt voor prikkeling van het phytochroom.

Lichtkiemers moeten zeer oppervlakkig gezaaid worden, omdat ze anders niet kiemen. Ook mag een eventuele zaaibak niet afgedekt worden met niet licht doorlatend materiaal.

Een lichtprikkelkiemer is een plant, waarvan het zaad een lichtprikkel nodig heeft om te kiemen. Vaak zijn dit onkruiden. Sommige van deze zaden hebben genoeg aan een duizendste seconde licht om het kiemingsproces op gang te brengen. Andere zaden hebben een langere lichtperiode nodig.

Door een grondbewerking kunnen onkruidzaden een lichtimpuls krijgen en gaan kiemen. Daarom zou een grondbewerking in het donker aan te bevelen zijn. Echter 's nachts de bewerking uitvoeren is niet voldoende, omdat er dan toch nog voldoende licht is voor onkruidzaden om te gaan kiemen. Daarom zou een lichtdichte kap om het grondbewerkingswerktuig aangebracht moeten worden. In 2006 werden met zo'n soort werktuig proeven gedaan.

Voorbeelden van lichtkiemers of lichtprikkelkiemers zijn:


</doc>
<doc id="477283" url="https://nl.wikipedia.org/wiki?curid=477283" title="Mycoplasma pneumoniae">
Mycoplasma pneumoniae

Mycoplasma pneumoniae is een bacteriesoort. Dit micro-organisme onderscheidt zich van soorten uit andere bacteriegeslachten door het ontbreken van een celwand en is slechts omgeven door een dun celmembraan.

"Mycoplasma pneumoniae" is na de pneumokok ("Streptococcus pneumoniae") de belangrijkste verwekker van thuis opgelopen longontsteking (primaire atypische pneumonie). Via aanhechting aan een eiwit op het epitheel leeft "Mycoplasma pneumoniae" extracellulair in de luchtwegen. In zeldzame gevallen geeft hij ook verschijnselen buiten de luchtwegen, zoals artritis en afwijkingen aan het centrale zenuwstelsel. 

"Mycoplasma pneumoniae" is de belangrijkste verwekker van longontsteking bij mensen tussen de 15 en 30 jaar. Tijdens de wintermaanden komen longontstekingen met de bacterie vaker voor. 

Doordat deze bacterie geen celwand heeft, is hij niet gevoelig voor bètalactamantibiotica en moet er behandeld worden met een alternatief medicijn zoals een macrolide of doxycycline.

In 1944 was de Mycoplasma pneumoniae voor de eerst keer geïsoleerd van een patiënt met primaire atypische longontsteking en daarna beschreven.

Mycoplasma pneumoniae werd eerst beschouwd als een virus in plaats van een bacterie.


</doc>
<doc id="478074" url="https://nl.wikipedia.org/wiki?curid=478074" title="Intracerebrale pathogeniteitsindex">
Intracerebrale pathogeniteitsindex

De intracerebrale pathogeniteitsindex (ICPI) wordt gebruikt om de virulentie van onder andere het "newcastle-virus" aan te geven. De ICPI wordt bepaald door 50 µl virus in de hersenen (intracerebraal) van kuikens van één dag oud te injecteren. Vervolgens worden de dieren acht dagen lang geobserveerd en worden er dagelijks scores toebedeeld. 0 is gezond, 1 is ziek en 2 is dood. Deze scores worden bij elkaar opgeteld en vervolgens gedeeld door het aantal scores. De maximale score die mogelijk is bij het bepalen van een ICPI is 2 in dit geval zijn alle kuikens dood op de eerste dag.

In dit voorbeeld is de som van de scores is 38 en het aantal meting is 40 dus de ICPI = 38 / 40 = 0,95. In het geval van het newcastlevirus zou dit een mesogene variant van het virus zijn.

Het in de hersens injecteren van een virus bij kuikens van één dag oud is niet diervriendelijk. De dieren ondervinden zeer veel ongerief tijdens deze test. Er wordt dan ook veel onderzoek gedaan naar alternatieven om de virulentie van virussen te bepalen. Ook wordt er onderzoek gedaan om het minimale aantal kuikens te bepalen waarbij een representatieve ICPI kan worden bepaald zodat er zo minmogelijk kuikens gebruikt hoeven te worden.


</doc>
<doc id="478128" url="https://nl.wikipedia.org/wiki?curid=478128" title="Missionarishouding">
Missionarishouding

De missionarishouding of missionarispositie is een sekspositie van twee partners tijdens het geslachtsverkeer, waarbij de vrouw op haar rug ligt en de man bovenop haar, met de hoofden aan dezelfde kant. De missionarishouding is in elk geval in de westerse wereld met afstand de meest gebruikelijke seksuele positie: bij een onderzoek van Alfred Kinsey gaf 91% van de vrouwen aan dat ze de meest voorkomende positie was, en de overgebleven 9% van de vrouwen dat het zelfs de enige positie was waarin zij geslachtsverkeer hadden. Saillant detail is dat deze positie niet in de Kamasutra voorkomt.

Over de herkomst van het woord missionarispositie doen twee verhalen de ronde. Volgens het wijdst verbreide verhaal propageerden missionarissen deze positie onder de volkeren waar zij missie bedreven. Dit omdat bij deze volkeren het gebruikelijk was om op zijn hondjes te vrijen, wat door de missionarissen als iets dierlijks werd gezien. Minder wijdverbreid, maar toch nog op veel plaatsen te vinden, is het verhaal dat dit standje z'n naam dankt aan de seksuele prestaties van missionarissen. De christelijke variant van de bijslaap, zo wil dit verhaal, wekte bij de heidense volkeren de lachlust op. 

In feite dankt de missionarispositie haar naam, zo heeft Robert J. Priest in 2001 overtuigend aangetoond in het tijdschrift "Current Anthropology", aan een vergissing van de bekende Amerikaanse seksuoloog Alfred Kinsey.

In 1948 publiceerde Kinsey een baanbrekende studie getiteld "Sexual behavior in the human male". In dat boek vat hij het een en ander samen uit een seksuologische studie uit 1929 van de Poolse antropoloog Bronislaw Malinowski, getiteld "The sexual life of savages in north-western Melanesia".

"Men zal zich herinneren", zo vat Kinsey samen, "dat Malinowski beschrijft dat een volslagen andere [seksuele] houding zeer algemeen in zwang was bij de Trobrianders in het zuidwesten van de Grote Oceaan; en dat hij vermeldt dat rond de gezamenlijke kampvuren karikaturen van de Engels-Amerikaanse houding worden opgevoerd, tot groot vermaak van de inheemsen, die deze positie de 'missionarispositie' noemen."

Dit is echter niet wat Malinowski schrijft. Verspreid in het boek noemt Malinowski wel dingen die hierop lijken. Zo schrijft hij dat de Trobrianders bij volle maan – niet bij kampvuren – bijeenkomen om spotliederen te zingen. Ook drijven zij de spot met seks waarbij de man boven en de vrouw onder ligt, een standje dat zij associeerden met 'blanke handelaren, planters of ambtenaren'. Missionarissen noemt Malinowski hier niet. Die komen pas later in het boek aan bod, als er sprake is van twee Trobrianders die hand in hand lopen, tegen elkaar aan leunend. "Ik kreeg meteen te horen", schrijft Malinowski, "dat dit een nieuwe manier van doen was, die strijdig was met de oude gebruiken, en dat dit "misinari si bubuneh" 'zoals de missionarissen doen' was, een van de nieuwe, onzedelijke gedragingen die de missionarissen hadden geïntroduceerd." 

Was 'zoals de missionarissen doen' in 1929 bij Malinowski dus nog hand in hand lopen (protestantse zendelingen waren doorgaans getrouwd), in 1948 maakte Kinsey er een seksstandje van – in een onjuiste samenvatting van diverse elementen uit Malinowski's studie.

Vanaf het eind van de jaren zestig maakte het woord "missionarispositie" vervolgens opgang, eerst in het Engels, later in andere talen. Het woord had z'n tijd mee, want tijdens de seksuele revolutie dreef men graag de spot met de beperkingen die de kerk de mens oplegde, en de missionarispositie was daarvan het perfecte voorbeeld.



</doc>
<doc id="478326" url="https://nl.wikipedia.org/wiki?curid=478326" title="Sarcoom">
Sarcoom

Een sarcoom is een kwaadaardige (oftewel maligne) tumor van steun- en tussenweefsels of van de weke delen (de zogeheten mesenchymale weefsels). Een sarcoom is een benaming voor een diverse groep kankergezwellen. Vaak wordt een sarcoom verward met een carcinoom, dat ook een kwaadaardige tumorsoort is, maar van epitheelweefsel afkomstig is. 

Voorbeelden van sarcomen zijn:



</doc>
<doc id="478432" url="https://nl.wikipedia.org/wiki?curid=478432" title="Wallen (huidaandoening)">
Wallen (huidaandoening)

Wallen onder de ogen is een deels genetisch bepaalde vetophoping onder de onderste oogleden. Wallen kunnen donkerder van kleur zijn dan de rest van de huid van het gezicht.

Wallen kunnen ook ontstaan door vochtophoping. Bij vermoeidheid is deze vochtophoping het snelst zichtbaar. Ook als mensen huilen worden de wallen dikker.

Zogenaamde "samentrekkende" crèmes kunnen de wallen verminderen. Sperti (aambeicrème) is een veelgebruikt middel door fotomodellen.


</doc>
<doc id="478623" url="https://nl.wikipedia.org/wiki?curid=478623" title="Robert Brown (botanicus)">
Robert Brown (botanicus)

Robert Brown (Montrose, 21 december 1773 - Londen, 10 juni 1858) was een Schotse botanicus.

Hij is met name bekend van de Brownse beweging. Hij was de eerste die onder de microscoop de beweging van stuifmeelkorrels in een vloeistof bestudeerde in 1827. Deze beweging was erg grillig en onvoorspelbaar en werd later de "Brownse beweging" genoemd.

Van 1849 tot 1853 was Brown de voorzitter van de Linnean Society of London. In 1839 kreeg hij de Copley Medal.


</doc>
<doc id="478717" url="https://nl.wikipedia.org/wiki?curid=478717" title="Medisch Centrum voor Biofysische Geneeskunde">
Medisch Centrum voor Biofysische Geneeskunde

Het Medisch Centrum voor Biofysische Geneeskunde (MeCeBi) is een centrum in Putten, Ederveen en Barneveld, met speciale aandacht voor pijnklachten en acute/chronische ziekten en kwalen. Aan het centrum zijn artsen, medisch specialisten, natuurgeneeskundigen en verpleegkundigen verbonden.

Het centrum hanteert de nieuwste methoden voor diagnose en therapie. Hierdoor is deze praktijk beter in staat om de werkelijke oorzaken van ziekten en/of klachten te diagnosticeren, om deze vervolgens pijnvrij en zonder schadelijke bijwerkingen te behandelen. Er wordt patiënt-gericht behandeld. De Meeste ziektekostenverzekeraars vergoeden de behandelingen geheel of gedeeltelijk, afhankelijk van uw polis.

In deze praktijk wordt complementair gewerkt, dat wil zeggen naast, maar in collegiale samenwerking met de reguliere geneeskunde. Hierdoor zijn al diverse nationale en internationale samenwerkingsverbanden ontstaan.



</doc>
<doc id="479202" url="https://nl.wikipedia.org/wiki?curid=479202" title="Trombosedienst">
Trombosedienst

Een trombosedienst is een instelling die patiënten begeleidt die in in opdracht van een behandelend arts coumarinederivaten (vitamine K-antagonisten, VKA) voorgeschreven krijgen. Dit zijn geneesmiddelen die de natuurlijke stollingsneiging van het bloed verminderen. Zij worden gebruikt bij de behandeling van trombose (onder andere trombosebeen, longembolie) en het voorkomen daarvan (m.n. hartritmestoornissen, boezemfibrilleren, kunsthartkleppen). 

Er zijn grote verschillen in de benodigde dosering van de vitamine K-antagonisten om een goed antistollingseffect te bereiken en te behouden. Dit zijn verschillen tussen mensen onderling maar ook binnen één persoon in de loop van de tijd. Regelmatige controle van de antistolling (INR-bepaling) en aanpassing van de dosering antistollingstabletten is nodig. Deze controles worden uitgevoerd door de trombosediensten. 
De trombosedienst neemt op poliklinische prikposten bloed af of bezoekt de mensen aan huis. De INR wordt bepaald in het laboratorium door afname van een buisje bloed of met een pijnloze vingerprik. Door gespecialiseerde medewerkers en artsen wordt de dosering vastgesteld en de volgende controle afgesproken. De doseerlijst wordt per post, per fax of per e-mail verzonden. Bij sommige diensten is dit online in te zien. Zo nodig vindt telefonisch overleg plaats.

Heel Nederland is gedekt door een netwerk van trombosediensten. De trombosediensten zijn sterk gespecialiseerd voor hun taak en velen goed in de ontwikkeling en uitvoering van ketenzorg voor patiëntveiligheid. 

In het buitenland is de zorg in het algemeen anders georganiseerd. Als patiënten van een trombosedienst in het buitenland op reis zijn, moeten zij daar naar een ziekenhuis of laboratorium om de INR laten bepalen. De dosering kan dan door een arts ter plekke of via de trombosedienst in Nederland worden verzorgd.

Sinds een aantal jaren is het mogelijk dat patiënten zelf met een vingerprikmethode en een zelfmeter hun INR bepalen. Vervolgens kan de patiënt ook zelf zijn dosering verzorgen (zelfmanagement) of de dosering door de trombosedienst laten verzorgen. De trombosediensten hebben hiervoor een systeem van training en begeleiding opgezet waarbij ook van het internet gebruikgemaakt kan worden. 



</doc>
<doc id="479464" url="https://nl.wikipedia.org/wiki?curid=479464" title="Trekzalf">
Trekzalf

Trekzalf is een zalf op basis van ichthammol. Andere namen voor ichthammol zijn Ammoniumbituminosulfonaat en ichthyol.

Ichthammol is een product van natuurlijke oorsprong, verkregen door droge destillatie van zwavelrijke oliehoudende schalie. Het wordt gebruikt in de geneeskunde als een middel voor de behandeling van huidaandoeningen, zoals zweren en steenpuisten. Trekzalf bevat 10% of 20% ichthammol en wordt ook wel "zwarte zalf" genoemd. De dermatologische actie werd ontdekt door de Duitse arts Paul Gerson Unna.

De chemische samenstelling volgt uit elementaire analyse: CHSO(NH). Als een product van natuurlijke oorsprong is het echter een mengsel van veel verschillende verbindingen.

Chemisch gezien is het een gesulfoneerde schalieolie. Deze bestaat in een bleke (PSSO) en een donkere (DSSO) versie. DSSO of ichthammol is een dikke, roodbruine vloeistof, met een bitumineuze geur en smaak (Hierdoor is deze zalf in het verleden in de volksmond ook wel teerzalf genoemd). Het is oplosbaar in water en mengbaar met glycerine maar is bijna onoplosbaar in sterk geconcentreerde alcohol of ether. Het bevat een groot percentage organisch gebonden zwavel. Ichthammol is onverenigbaar met zuren, alkalicarbonaten of -hydraten en alkaloïdale zouten.

Farmacologisch heeft deze stof ontstekingsremmende, bactericide en fungicide eigenschappen.
In de oorgeneeskunde wordt een mengsel van glycerine en ichthammol gebruikt voor behandeling van plaatselijke oorinfecties. Het is efficiënt tegen gram-positieve organismen. De ontstekingsremmende werking is te verklaren door haar invloed op de vorming, secretie en werking van ontstekingsmediatoren. Het product wordt goed verdragen en er zijn geen aanwijzingen van teratogene, mutagene of kankerverwekkende effecten genoteerd.

Het Europees Geneesmiddelenagentschap publiceerde in juni 2005 een samenvattend verslag over ICHTHYOL ®-stoffen (synoniem: bituminosulfonaten) in het kader van de Europese Maximale Residu Limieten (MRL's) procedure in de diergeneeskunde. De commissie voor geneesmiddelen voor diergeneeskundig gebruik (CVMP) heeft besloten dat vanwege de goede tolerantie en veiligheid is er geen noodzaak van de oprichting van een MRL voor ICHTHYOL ®-stoffen. Als gevolg hiervan mogen ICHTHYOL ®-stoffen zonder beperking worden toegepast bij de behandeling van voedselproducerende zoogdieren.



</doc>
<doc id="479585" url="https://nl.wikipedia.org/wiki?curid=479585" title="DEFSTUT">
DEFSTUT

Delayed Feedback Stutter (kortweg: "DEFSTUT") is een apparaat ter grootte van een mp3-speler, bedoeld om het stotteren onder controle te houden. 

Het apparaat werkt volgens het DAF-principe. 
Het bestaat uit een microfoontje, een oortelefoon en een adapter. Gebruikers van het apparaat praten in de microfoon, waarna ze hun eigen stem in de oortelefoon, met een lichte vertraging in milliseconden, horen. 

Er zijn verschillende menu's in het apparaat. In het hoofdmenu is de MAF-knop te vinden die wordt gebruikt als de stotteraar moeilijk kan starten met een woord of zin. 

In het volume-menu wordt het volume van de stem geregeld. 

In het Delay-menu kan de vertraging ingesteld worden tussen 1 en 200 ms. 

Het apparaat heeft een bereik van ongeveer twintig uur. Hierna dient het opgeladen te worden, net als een mobiele telefoon. Vaak geeft het apparaat dat zelf aan door vanzelf uit te gaan. Voor een ultieme ontvangst dient het één keer per dag opgeladen te worden.

De fabriek van de DEFSTUT is te vinden in België. 

Tegenwoordig is er ook een tweede generatie van dat apparaat op de markt: een digitale spraakcorrector. Deze is kleiner dan DEFSTUT en beschikt niet over kabels.

Anti-stotter hulpmiddel SpeechEasy

Website DEFSTUT


</doc>
<doc id="480276" url="https://nl.wikipedia.org/wiki?curid=480276" title="Kiemkracht">
Kiemkracht

De kiemkracht van zaad geeft het percentage zaden aan dat na een bepaald aantal dagen op een kiemtafel onder ideale omstandigheden een volwaardige kiemplant geeft. Er wordt op twee tijdstippen geteld, waardoor ook de langzaam kiemende zaden met weinig kiemenergie nog worden meegeteld.

Voor het bepalen van de kiemkracht is een representatief monster nodig. De trekking van een monster en de bepalingsmethode voor de kiemkracht wordt in het handboek voor monstername van de International Seed Testing Association (ISTA) beschreven. 

De kiemkracht zegt niets over de kiemenergie. De kiemenergie is een maat voor de snelheid van kiemen en de vitaliteit van het zaad. De kiemenergie wordt op dezelfde manier bepaald als de kiemkracht, maar dan in een kortere periode.

De kiemtafel staat in een ruimte met een constante temperatuur. De kiemtafel bestaat uit een grote bak gevuld met water, dat met een thermostaat op een constante temperatuur wordt gehouden. Op de bak liggen metalen stroken met daartussen openingen. Op de metalen stroken wordt filtreerpapier gelegd, dat met een reep papier contact maakt met het water. Op het filtreerpapier worden de zaden gelegd en met een stolp afgedekt.


</doc>
<doc id="480362" url="https://nl.wikipedia.org/wiki?curid=480362" title="Rebecka Liljeberg">
Rebecka Liljeberg

Rebecka (soms Rebecca) Månstråle Liljeberg (Nykvarn bij Södertälje, 13 mei 1981) is een half Finse en half Zweedse actrice.

Liljeberg verliet het ouderlijk huis al toen ze 15 was, om te gaan werken in Stockholm. Ze heeft twee zussen en één broer. Ze zat op verschillende scholen in Stockholm en Nynäshamn, waar de familie verscheidene jaren heeft gewoond.

In Nynäshamn speelde Liljeberg tussen 1993 en 1997 bij amateurtheatergroep 'Nynäshamns Ungdoms Teater'. Ze maakte haar debuut op 9-jarige leeftijd in de televisieserie 'Sunes jul' (1991), maar haar doorbraak kwam pas enkele jaren later met de film "Fucking Åmål" (1998) van Lukas Moodysson. Hierna speelde Liljeberg nog in verschillende films en televisieseries, vooral in Zweden.

Liljeberg werd in 2002 moeder van een zoon die ze kreeg samen met Alexander Skepp. Hun gezin werd in 2005 uitgebreid met een dochter. Ze studeerde medicijnen aan het Karolinska Instituut.
Tegenwoordig is ze kinderarts.




</doc>
<doc id="480410" url="https://nl.wikipedia.org/wiki?curid=480410" title="Franz Nissl">
Franz Nissl

Franz Nissl (Frankenthal, 9 september 1860 – München, 11 augustus 1919) was een Duitse psychiater en neurologisch onderzoeker. Van oorsprong was het de bedoeling dat Nissl priester zou worden, maar hij verkoos het om medicijnen te gaan studeren. Dit deed hij in München onder professor Bernhard von Gudden.

Toen Nissl nog student was, kreeg hij van Von Guddens assistent Sigbert Ganser het advies om een artikel te schrijven over de cellen in de hersenschors. Nissl ontwikkelde hiervoor een speciale kleurtechniek, de Nissl-kleuring, waardoor hij tot dan toe onbekende delen van de zenuwcellen zichtbaar wist te maken. Von Gudden was hier zo van onder de indruk dat hij Nissl als assistent aanstelde.

Na zijn tijd in München werkte Nissl enige tijd in Weimar en Frankfurt. In deze tijd deed hij veel baanbrekend onderzoek naar de werking van het zenuwstelsel en het ontstaan van neurologische en psychiatrische aandoeningen. In Frankfurt maakt hij kennis met Alois Alzheimer, met wie hij lang samenwerkte en met wie hij goed bevriend raakte (hij was bijvoorbeeld getuige bij het huwelijk van Alzheimer). 

In 1895 verhuisde hij op uitnodiging van Emil Kraepelin naar de universiteit van Heidelberg. Hij promoveerde onder Kraepelin en werd in 1904 directeur van de psychiatrische afdeling toen Kraepelin naar München vertrok. Door bestuurlijke verplichtingen en beperkte onderzoeksmogelijkheden kon hij niet alle onderzoeken die hij had gepland afronden. Bovendien had hij tijdens de Eerste Wereldoorlog de leiding over een militair hospitaal. 

Nissl reageerde in 1918 dus positief op een uitnodiging van wederom Kraepelin om als onderzoeker te gaan werken aan het "Deutsche Forschungsanstalt für Psychiatrie" (het huidige Max Planck-instituut voor psychiatrie). Zijn aandacht richtte zich hier voornamelijk op de verbindingen tussen de hersenschors en de thalamus. Na een jaar aan het instituut gewerkt te hebben, overleed Nissl aan een leveraandoening. 


</doc>
<doc id="480412" url="https://nl.wikipedia.org/wiki?curid=480412" title="Karolinska-instituut">
Karolinska-instituut

Het Karolinska-instituut is een medische universiteit in Zweden en een van de grootste van Europa. Het heeft vestigingen in Solna en Huddinge.

Het Karolinska-instituut werd in 1810 opgericht door Karel XIII van Zweden en diende oorspronkelijk als een opleidingscentrum voor legerchirurgen. Al snel werden de taken uitgebreid en inmiddels is het de grootste en bekendste medische universiteit van Zweden. Niet alleen de geneeskundeopleiding is bekend, maar ook de medische onderzoeken en studies die er verricht worden. Dit instituut reikt jaarlijks de Nobelprijs voor de Fysiologie of Geneeskunde uit.


</doc>
<doc id="480615" url="https://nl.wikipedia.org/wiki?curid=480615" title="Borsthaar">
Borsthaar

Borsthaar is de benaming voor haar dat (doorgaans) bij mannen op de borst groeit, tussen de nek en de buik. Het is een secundair geslachtskenmerk dat zich tijdens en na de puberteit ontwikkelt. Borsthaar maakt deel uit van de lichaamsbeharing van de mens.

Borsthaar komt in bijzonder veel gradaties voor, lijkt gerelateerd aan testosteronproductie, maar heeft ook een grote genetische component. Bij Aziaten is borsthaar nagenoeg onbekend. Borsthaar bij vrouwen is doorgaans afwezig of beperkt tot enkele haren in de tepelhof.

Vanaf de geboorte is de mens al bedekt met dun vellushaar. Met borsthaar bedoelt men dan ook het terminaal haar dat zich als gevolg van een toename van androgenen (voornamelijk testosteron) in de puberteit begint te ontwikkelen. In tegenstelling tot de vrouw, is het lichaam van een man met meer terminaal haar bedekt, en met name op de borst, buik en het gezicht.

De ontwikkeling van borsthaar begint meestal aan het einde van de puberteit. Het kan ook later beginnen, tussen de leeftijd van 20 en 30 jaar. Androgenen zorgen voor de dikte van het haar, wat enkele jaren daarna gebeurt.

Het voorkomen van borsthaar en de kenmerken daarvan verschillen per persoon en hebben o.a. te maken met de genetische bepaling, de hormonale status en de leeftijd. De genen bepalen de hoeveelheid, het patroon en de dikte van het haar. Zo zijn sommige mannen enorm behaard, terwijl andere zeer weinig haar hebben. Elk patroon waarin het haar groeit is normaal. Borsthaar groeit voornamelijk rond de tepels, in het midden en aan de zijkanten van de borst en rond het sleutelbeen (bij de schouders).

De opvattingen over borsthaar variëren van cultuur tot cultuur. In sommige culturen wordt het als een teken van mannelijkheid gezien, terwijl men elders liever een gladde borst ziet. In de westerse cultuur komt de laatste jaren een trend op gang waarbij men steeds meer lichaamshaar, dus ook borsthaar, verwijdert. Onder andere met behulp van reclame wordt een ideaal gecreëerd van een geschoren lichaam.

Hoewel de beharing op het bovenlichaam van een man vaak in zijn geheel als borsthaar wordt bestempeld, is hier meestal geen sprake van. Er bestaat namelijk een verschil tussen borst- en buikhaar. De scheiding van beide haarsoorten zit rond de tepels. Het bovenste gedeelte wordt borsthaar genoemd, terwijl buikhaar tussen de tepels en de schaamstreek groeit. Mannen die dus alleen haar rond de navel hebben groeien, beschikken niet over borsthaar. Of mannen haar op de buik, dan wel op de borst, dan wel op beide plaatsen hebben groeien, is genetisch bepaald en verschilt dus per man.




</doc>
<doc id="481049" url="https://nl.wikipedia.org/wiki?curid=481049" title="Hidradenitis suppurativa">
Hidradenitis suppurativa

Hidradenitis suppurativa (HS) of ziekte van Verneuil is een huidaandoening die gekenmerkt wordt door steeds op dezelfde plaats terugkerende ontstekingen. Deze treden vooral op in de liezen, genitaliën, bilspleet en oksels, en ook onder de borsten en in buikplooien. De ziekte is moeilijk te behandelen en is voor patiënten erg belastend.

Hidradenitis suppurativa wordt veroorzaakt door ontstekingen van haarzakjes. De ontstekingen breiden zich door de huid uit en vormen abcesholtes en -gangen. Deze gangen gaan steeds opnieuw ontsteken en verlittekenen gaandeweg. Waarom sommige mensen dit soort ontstekingen krijgen en andere niet, is onbekend. Een groot deel van de patiënten (maar niet iedereen) rookte ten tijde van het begin van de klachten, dus dat zou van invloed kunnen zijn. Het effect van stoppen met roken op het beloop van de klachten is niet uit de medische literatuur bekend.
Ook genetische aanleg speelt een rol.


Hidradenitis betekent zweetklierontsteking; ἱδρώς "hidrōs": zweet, ἀδήν "adén": klier, en "-itis" (achtervoegsel): ontsteking. "Suppurativa": etterend. De normale (eccriene) zweetklieren hebben echter geen rol in het ziekteproces. De aandoening komt vooral in die huidgedeelten voor waar zich de specifieke zweetklieren bevinden die bij de puberteit en daarna verantwoordelijk zijn voor de lichaamsgeur, de apocriene zweetklier Veel deskundigen noemen de aandoening daarom liever acne inversa of acne ectopica. Hidradenitis suppurativa blijft echter verreweg de meest gebruikte benaming.




</doc>
<doc id="481660" url="https://nl.wikipedia.org/wiki?curid=481660" title="Ventilair-Steria">
Ventilair-Steria

Ventilair-Steria was een continentale wielerploeg uit België. De ploeg werd opgericht in 2004 onder de naam "Jong Vlaanderen 2016". De nadruk lag vooral op talentrijke Vlaamse wielrenners, naar analogie met de voormalige Vlaanderen-T Interim ploeg. Jong Vlaanderen was een opleidingsploeg voor de ProTour-ploeg Lotto-Belisol.

Ploegmanager was Andy Missotten.




</doc>
<doc id="481742" url="https://nl.wikipedia.org/wiki?curid=481742" title="Nederlands Huisartsen Genootschap">
Nederlands Huisartsen Genootschap

Het Nederlands Huisartsen Genootschap (NHG) is een vereniging waarvan het merendeel van de Nederlandse huisartsen lid is en die zich bezighoudt met wetenschappelijk onderzoek naar huisartsengeneeskundige onderwerpen en de toepassing daarvan in de praktijk. 

Een belangrijke bezigheid van het NHG is het samenstellen en publiceren van de NHG-standaarden, protocollen volgens welke een Nederlandse huisarts zou kunnen handelen als zij geconfronteerd wordt met een bepaald gezondheidsprobleem of een bepaalde klacht. 

Verder geeft het genootschap het blad Huisarts en Wetenschap uit.




</doc>
<doc id="481744" url="https://nl.wikipedia.org/wiki?curid=481744" title="NHG-standaard">
NHG-standaard

De NHG-standaarden zijn protocollen waarnaar een Nederlandse huisarts zou kunnen handelen als hij of zij geconfronteerd wordt met een bepaald gezondheidsprobleem of een bepaalde klacht. Bijvoorbeeld: hoge bloeddruk, suikerziekte, acne, uitblijven van de menstruatie. Er zijn er inmiddels meer dan honderd. Ze zijn via het internet toegankelijk.

Een belangrijke bezigheid van het Nederlands Huisartsen Genootschap (NHG) is het samenstellen en publiceren van deze standaarden. Ze worden samengesteld door deskundigen, waaronder huisartsen, op het gebied van de betreffende standaard, op basis van gepubliceerd wetenschappelijk onderzoek over het probleem.

Hoewel van het begin af aan door het NHG gesteld is dat de protocollen bedoeld zijn als gids en niet als dwingende norm, hebben ze toch een aanzienlijk gezag verworven, en een huisarts die aantoonbaar volgens de standaard heeft gehandeld zal over het algemeen tuchtrechtelijk noch juridisch in de problemen kunnen komen. Vrij algemeen wordt wel aangehouden dat afwijken van het protocol van de standaard met argumenten verdedigbaar moet zijn. Ook in het buitenland worden de standaarden vaak als voorbeeld aangehaald en/of als uitgangspunt voor richtlijnen genomen.

In de standaarden wordt naast een optimale geneeskundige benadering ook nadrukkelijk rekening gehouden met het kostenaspect en met een doelmatige inzet van tijd en geld, beide schaarse artikelen in de gezondheidszorg.

Kritiek op de standaarden is echter zeker mogelijk. Een belangrijk punt is de werkbaarheid: als iedere huisarts de standaard volledig zou volgen bij iedere gelegenheid waarbij hij met een probleem wordt geconfronteerd waarvoor een standaard bestaat, zou de gemiddelde consultduur ongeveer verdubbelen.

Kritiek van huisartsen op een standaard behelst dus vaak dat er ongebruikelijk veel werk van de huisarts wordt gevraagd voor de hoeveelheid tijd die hij heeft; kritiek vanuit de specialistische geneeskunde dat er juist nog te weinig moeite wordt gedaan om zeldzame mogelijkheden uit te sluiten, of te weinig gebruikgemaakt wordt van wel beschikbare maar zeer dure diagnostische methoden, of van slechts iets betere maar veel duurdere geneesmiddelen. De in de standaard gemaakte keuzen worden echter altijd uitvoerig gedocumenteerd aan de hand van een notenapparaat van geraadpleegde onderzoeksverslagen. De verschillen tussen NHG-standaarden en specialistische richtlijnen over hetzelfde of aanverwante onderwerpen zijn niettemin meestal gering.

De standaarden worden met tussenpozen van gemiddeld enige jaren geactualiseerd, het interval hangt enigszins af van de snelheid van de ontwikkelingen op het gebied van de standaard.


</doc>
<doc id="481757" url="https://nl.wikipedia.org/wiki?curid=481757" title="Polydipsie">
Polydipsie

Polydipsie (uit het Grieks: 'πολύ' (poly) = veel, en 'διψάω' (dipsao) = dorsten) is een term in de geneeskunde waarbij meestal geen alcoholische drank wordt bedoeld maar gewoon de hoeveelheid water of waterige vloeistoffen (cola, sinas, koffie, thee, melk) die een patiënt tot zich neemt. ('dipsomaan' is echter wel een wat verouderde term voor een alcoholist).

De vraag die meestal rijst als iemand veel drinkt (en veel plast - polyurie) is de volgende: 'Plast deze persoon zoveel omdat hij (uit vrije wil) zoveel drinkt, of drinkt hij zoveel omdat hij (onvrijwillig, door een ziekte) zoveel plast?'


Het onderscheid tussen 1 en 2 is te maken door een dorstproef, waarbij de persoon een aantal uren niet mag drinken. Als een persoon uit categorie 1 ophoudt met drinken zal de urineproductie snel gaan dalen en de urine geconcentreerd worden. Betreft het echter iemand uit groep 2.2 of 2.3 dan kan iemand snel uitdrogen en eventueel in shock raken - reden om een dorstproef onder goede bewaking, mogelijk zelfs in het ziekenhuis uit te voeren.


</doc>
<doc id="481761" url="https://nl.wikipedia.org/wiki?curid=481761" title="Stollingsstoornis">
Stollingsstoornis

Stollingsstoornissen zijn aandoeningen waarbij de bloedstolling afwijkt van de normale situatie.
Hieronder hemofilie A, hemofilie B, de ziekte van von Willebrandt, idiopathische trombocytopenische purpura, de ziekte van Glanzmann, sepsis, diffuse intravasale stolling, trombofilie, aanwezigheid van Factor V Leiden, enz. 

Voor het diagnosticeren van stollingsstoornissen en het beoordelen van het effect van antistollingsmedicatie zijn er een groot aantal stollingstests mogelijk, waarvan de bloedingstijd, de protrombinetijd en de geactiveerde protrombinetijd een paar bekende zijn.


</doc>
<doc id="481763" url="https://nl.wikipedia.org/wiki?curid=481763" title="Dysmorfie">
Dysmorfie

Dysmorfie is in de geneeskunde een term die aan het Grieks ontleend is en die betekent 'abnormale vorm'. 

De term wordt vooral gebruikt bij aangeboren aandoeningen die gepaard gaan met bijvoorbeeld een wat vreemd gevormd gelaat maar is op zich meer algemeen. Zo ook bijvoorbeeld het voorkomen van verkorte lengte van de bovenarmen en bovenbenen, wat artsen rizomele verkorting noemen.


</doc>
<doc id="482196" url="https://nl.wikipedia.org/wiki?curid=482196" title="Stralingsbiologie">
Stralingsbiologie

De stralingsbiologie houdt zich bezig met de effecten van ioniserende straling op biologische systemen. Stralingsbiologie is een deelgebied van de Radiologie.


</doc>
<doc id="482333" url="https://nl.wikipedia.org/wiki?curid=482333" title="Sabinvaccin">
Sabinvaccin

Het Sabin-vaccin is een middel tegen polio dat levend, maar verzwakt, virus bevat en oraal toegediend wordt. Het vaccin is genoemd naar de medicus Albert Sabin, die het vaccin ontwikkelde. Vanaf 1956 is het middel wereldwijd grootschalig toegediend, waardoor deze ernstige ziekte vrijwel verdwenen is. In Nederland is in 1957 gestart met de toediening van het salkvaccin via het rijksvaccinatieprogramma bij kinderen geboren in 1950. Het Sabin-vaccin werd gereserveerd voor polio-epidemieën. In België werd gestart met het Sabin-vaccin. Het monovalente Sabin-vaccin is nu niet meer in Nederland verkrijgbaar, er wordt zo nodig alleen nog het trivalente vaccin verstrekt. Met trivalent wordt bedoeld dat het vaccin levend verzwakt poliovirus type 1,2 en 3 bevat.

Het Sabin-vaccin heeft het voordeel dat het de verspreiding van polio tegengaat omdat de gevaccineerden het vaccin-virus gaan uitscheiden en zo niet-gevaccineerden in de omgeving blootstellen. Er is een geringe kans (1 op 500.000 bij de eerste vaccinatie) dat het verzwakte vaccinvirus terugmuteert naar het wild-type-virus dat de ziekte polio kan veroorzaken. Toen er nog veel polio in de wereld voorkwam werd dit niet als groot probleem gezien. In de huidige tijden van zeer lage aantallen poliopatiënten, zien velen dit wel als probleem.


</doc>
<doc id="483213" url="https://nl.wikipedia.org/wiki?curid=483213" title="Norman Bethune">
Norman Bethune

Henry Norman Bethune (Gravenhurst (Ontario), 3 maart 1890 - Huang Shiko (China), 12 november 1939) was een dokter, medisch vernieuwer en humanitair werker uit Canada.

Na een bezoek in de Sovjet-Unie was hij groot voorstander van een systeem van sociale zekerheid. 
Als dokter reisde hij naar Spanje en China om oorlogsslachtoffers te helpen. Zijn werk in Spanje in een mobiele eenheid bracht hem ertoe om een praktische methode te vinden voor bloedtransporten.

De Communist Party of Canada, waarvan hij lid was sinds 1935, beweert dat hij vanwege zijn geloof in de Chinese socialistische beweging daarheen ging om te helpen. Anderen beweren echter dat hij uitsluitend om humitaire redenen naar oorlogsgebieden reisde om de mensen daar te helpen.

Mao Zedong schreef een essay over hem en maakte dit zelfs tot verplichte literatuur voor het Chinese volk. Maar tijdens zijn leven bleef hij in eigen land vrij onbekend.

Er werden enkele scholen en universiteiten naar hem vernoemd en in heel China zijn standbeelden voor hem opgericht.

Hij vond ook enkele medische instrumenten uit die nog steeds zijn naam dragen.

Er werden enkele biografische films over hem gemaakt. Donald Sutherland speelde Bethune in twee daarvan.

In 1998 werd zijn naam toegevoegd aan de Canadian Medical Hall of Fame.


</doc>
<doc id="483353" url="https://nl.wikipedia.org/wiki?curid=483353" title="Mensendieck">
Mensendieck

Mensendieck is de naam van een behandelmethode die niet door een arts wordt uitgevoerd en ook niet onder diens toezicht hoeft te staan. Oefentherapie Mensendieck is vernoemd naar Bess Mensendieck, die in het begin van de 20e eeuw een systeem van oefeningen ontwikkelde gericht op het behandelen van klachten aan het houdings- en bewegingsapparaat en spiergebruik gericht op vitaliteit. Bij Oefentherapie Mensendieck staat gedragsverandering centraal. 

De behandeling richt zich op (het voorkomen van) klachten ten gevolge van een incorrecte houding of beweging (eventueel veroorzaakt door een bepaalde afwijking of ziekte) en het verkrijgen van praktisch inzicht. Voor elke patiënt wordt een individueel behandelplan opgesteld. Tijdens de behandeling zal het verbeteren van de houding en een goede kwaliteit van bewegen centraal staan. Daarbij wordt gekeken wat de patiënt in zijn dagelijks leven doet, zodat een goede kwaliteit van bewegen ook praktisch bruikbaar is. Meestal is het niet nodig om gebruik te maken van (fitness) apparatuur omdat de patient functionele oefeningen leert om zijn klachten onder controle te houden. De insteek van de behandelmethode is dat men leert wat men zelf kan doen waardoor het resultaat vaak duurzaam is.
Kenmerkend is aan deze behandelmethode is dat er gebruikgemaakt wordt van een motorisch leerproces waarbij zelf zien, zelf ervaren en zelf oordelen centraal staan. Dit zijn belangrijke aspecten die nodig zijn om daadwerkelijk tot een houdings- en bewegingsverandering te komen.

'Paramedisch' betekent dat een therapie onder toezicht van een arts wordt gegeven. Hoewel een arts de verwijzing kan geven, is het niet zo dat deze bij de behandeling aanwezig is. Oefentherapeut is sinds 2008 een vrij toegankelijk beroep. Patiënten kunnen dus ook zonder verwijzing terecht. Het is mogelijk om zich voor oefentherapie te verzekeren. De vergoeding komt uit de aanvullende verzekering en is per polis verschillend. Het gemiddeld aantal vergoede behandelingen ligt tussen de 9 en 18 behandelingen per kalenderjaar.




</doc>
<doc id="483988" url="https://nl.wikipedia.org/wiki?curid=483988" title="Jean-Jacques Suurmond">
Jean-Jacques Suurmond

Jean-Jacques Suurmond (Kruiningen, 1950) is een Nederlandse columnist en predikant.
Hij huwde in 1977 en heeft twee dochters.

In de jaren zeventig bekeerde Suurmond, toen actief als hippie, zich tot het christelijk geloof en raakte betrokken bij de pinksterbeweging. Hij studeerde aan de Centrale Pinksterbijbelschool. Hij ontving zijn B.A. van het Continental Bible College in Brussel en zijn M.A. en Ph.D. (1983) aan het Fuller Theological Seminary in Californië. Vanaf 1979 werd hij in de Verenigde Staten predikant van de Assemblies of God, verbonden aan de pastorale staf van een mega-kerk in North Hollywood.

Terug in Nederland sloot hij zich aan bij de charismatische beweging, die spirituele elementen van de pinksterbeweging introduceerde in de katholieke en protestantse kerken. In 1989 werd Suurmond deeltijdpredikant voor de Nederlandse Hervormde Kerk in Gendt, en vanaf 1993 in Vlaardingen (PKN). Tevens behaalde hij het Europese certificaat voor psychotherapie (ECP) en had van 1999 tot 2010 een praktijk als gestalttherapeut. Tegenwoordig werkt hij in Haarlem als predikant-geestelijk verzorger, supervisor/coach en publicist. Ook verzorgt hij lezingen op het gebied van spiritualiteit.

Hij schreef een aantal wetenschappelijke boeken over het geloof en de kerk, zoals "Het spel van Woord en Geest" (1995) (vertaald als "Word and Spirit at Play") en "Van religie naar geloof: een essay over de kerk en het individualisme" (1999).
Andere publicaties zijn leesbaar voor een groot publiek, zoals "Op reis met de Kleine Prins" (derde druk 2000, hernieuwde uitgave 2014) en "Kleine gids van het christelijk geloof" (2003).

Sinds 2005 is hij columnist bij het dagblad "Trouw". Op 2 oktober 2007 meldde hij de lezers van zijn column dat er kanker bij hem was vastgesteld. Inmiddels is hij hersteld van deze ziekte. Naar aanleiding van deze ervaring verscheen de bundel "God & heer K" (2009). Het boek "Becoming Christian/Christen worden" (2009) bevat gesprekken over geloof en kunst met kunstenaar Saša Karalić. Met hem organiseerde hij in 2009 in Amsterdam een uitgebreid kunstproject met medewerking van theologen en kunstkenners: "The Extra Light Project". Verder verschenen van zijn hand "De spiritualiteit van Florence Nightingale" (2010) en "Een gevaarlijk geluk" (2010). De laatste bundel bevat, naast columns, de Eredienstvaardiglezing 2009 en de Titus Brandsmalezing 2009. De meest recente uitgaven (2013) zijn "Meer geluk dan grijsheid", "Zou je niet eens opstaan?" en de bundel "Bestaat u?".


</doc>
<doc id="483991" url="https://nl.wikipedia.org/wiki?curid=483991" title="Dichloormethaan">
Dichloormethaan

Dichloormethaan of methyleenchloride is een organische verbinding die hoofdzakelijk als oplosmiddel gebruikt wordt. Het is een kleurloze en vluchtige vloeistof met een matig zoete en soms onaangename geur. Dichloormethaan is slecht oplosbaar in water, maar goed mengbaar met de meeste organische oplosmiddelen.

Dichloormethaan werd voor het eerst bereid in 1840 door de Franse scheikundige Henri Victor Regnault, die het isoleerde uit een mengsel van chloormethaan en dichloor dat blootgesteld was geweest aan zonlicht.

Dichloormethaan wordt industrieel geproduceerd door methaan met chloorgas te laten reageren bij 400-500°C. Dit proces verloopt in enkele radicalaire reactiestappen:

Het resultaat van deze processen is een mengsel van chloormethaan, dichloormethaan, chloroform en tetrachloormethaan. Dat mengsel wordt gescheiden door middel van destillatie.

De vluchtigheid van dichloormethaan en zijn vermogen om als oplosmiddel voor een grote verscheidenheid aan verbindingen, maken het tot een ideaal oplosmiddel in de organische synthese. De bekendste toepassing is als verfafbijtmiddel en als ontvettingsmiddel. In de levensmiddelenindustrie wordt het gebruikt om cafeïnevrije koffie te maken of extracten van kruiden, bijvoorbeeld hop. Tijdens transport kunnen aardbeien of graan met dichloormethaan begast worden. De verbinding werkt dan (door verdrijven van zuurstof) als pesticide.

Zijn vluchtigheid vormt eveneens de basis voor het gebruik als drijfgas in spuitbussen. In PUR wordt het gebruikt om het volume van de schuimmassa te vergroten. Dichloormethaan werd ook gebruikt als werkende stof in het drinkend vogeltje, een soort speelgoed.

In lampen wordt het soms toegepast. In een gesloten systeem dat van onderen verlicht wordt, bewegen steeds gekleurde bellen. In een doorzichtige cilinder zitten twee niet-mengbare vloeistoffen, bovendien zijn kleurstoffen toegevoegd die slechts in een van de twee vloeistoffen oplossen. De dichtheid van de vloeistoffen verschilt weinig. De vloeistof met de grootste dichtheid bevindt zich onder in de cilinder. De lamp verwarmt aan de onderzijde de vloeistoffen waardoor plaatselijk de temperatuur stijgt en uitzetting volgt. Bij uitzetten daalt de dichtheid, waardoor de warme vloeistof gaat drijven in de koudere eigen vloeistof en ook in de andere vloeistof. Na een tijdje koelt de bel warme vloeistof af, zijn dichtheid wordt weer groter en de bel vloeistof zakt weer omlaag. Dit soort lampen is als sfeerverlichting in trek. In de jaren 40 van de 20e eeuw werden door Wurlitzer "bubbler"-jukeboxen gebouwd. De glazen cilinders waren tot 75 cm lang. Weerstanden zorgden voor de verwarming. Met behulp van kiezels in de cilinders werd de grootte van de bellen geregeld. In reproducties van dergelijke jukeboxen wordt nog steeds van dezelfde techniek gebruikgemaakt.

Omdat het gebruik mogelijk en in ieder geval de bereiding van dichloormethaan gezondheidsrisico's met zich meebrengt wordt naar alternatieven gezocht voor veel van deze toepassingen.

Dichloormethaan is de minst giftige van de eenvoudige chloorkoolwaterstoffen, wat niet wil zeggen dat er geen gezondheidsrisico's aan verbonden zijn. Bij chronische blootstelling kan het een carcinogene werking hebben. Bij dieren is de relatie aangetoond tussen blootstelling en kanker in longen, lever en alvleesklier, maar er is geen relatie met kanker aangetoond bij de mens. Dichloormethaan lijkt niet schadelijker te zijn voor de ontwikkelende foetus dan voor de volwassen mens. Dierproeven bij zwangere dieren hebben geen geboorteafwijkingen of andere ontwikkelingsstoornissen aangetoond. Zoals de meeste organische oplosmiddelen, kan dichloormethaan de foetus bereiken via de placenta. Het kan aan de zuigeling worden overgedragen via de moedermelk. Zwangere en borstvoedende vrouwen zullen bijgevolg best blootstelling aan dichloormethaan vermijden.

Bij kortdurig huidcontact zal dichloormethaan een deel van het huidvet oplossen en aanleiding geven tot huidirritatie en mogelijk brandblaren of oppervlakkige brandwonden.

In de meeste landen moeten producten die dichloormethaan bevatten voorzien zijn van labels die waarschuwen voor de gezondheidsrisico's van de verbinding.

Op 14 februari 2008 nam de Europese Commissie een voorstel van beschikking aan, om de verkoop en het gebruik van dichloormethaan in verfafbijtmiddelen voor consumenten en sommige professionals te verbieden. Dit vanwege de toxische effecten op het centraal zenuwstelsel, van de hoge concentraties aan dichloormethaandampen waaraan men kan worden blootgesteld bij onvoldoende ventilatie of ontoereikende persoonlijke beschermingsmiddelen.

Alternatieven voor deze verfafbijtmiddelen zijn mechanische (afschuren) of thermische (pyrolytische) verwijdering, of het gebruik van minder gevaarlijke chemische producten.



</doc>
<doc id="484417" url="https://nl.wikipedia.org/wiki?curid=484417" title="Matoekoe">
Matoekoe

Matoekoe is een heilpedagogisch centrum in Lelydorp (Suriname). Een eerste vestiging maakte een proefstart in de jaren zeventig, maar de huidige vestiging werd opgezet in 1984. Het centrum richt zich op kinderen en jongvolwassenen met een ontwikkelingsstoornis. De filosofie van de stichting is dat alle mensen ontwikkelingsmogelijkheden hebben. Dan kan bij de één wat sneller gaan dan bij de ander, maar hoe klein ook, elke ontwikkeling is belangrijk. Het accepteren van een handicap is daarbij cruciaal.

Matoekoe heeft daartoe een bijzonder ontwikkelingsprogramma ontworpen, beschikt over een heilpedagogisch-paramedisch centrum en heeft werkplaatsen voor verschillende activiteiten: textielbewerking, pottenbakken, schilderen, papiermaken. Matoekoe heeft verder ook een eigen tuin en boerderij. Producten gemaakt door de pupillen, worden verkocht.

De stichting heeft momenteel (mei 2006) circa 60 externe pupillen en 24 interne pupillen, waarvan sommigen vanwege hun slechte thuissituatie altijd in het internaat verblijven. Het personeel bestaat uit circa 25 mensen.

Matoekoe betrekt zijn middelen hoofdzakelijk uit sponsorgelden; slechts voor de interne pupillen levert het Surinaamse ministerie van Sociale Zaken een bijdrage.



</doc>
<doc id="484449" url="https://nl.wikipedia.org/wiki?curid=484449" title="Gerodontologie">
Gerodontologie

Gerodontologie is een tandheelkundige differentiatie dat de verbinding legt met gerontologie. Gerodontologie houdt zich bezig met de specifieke gebitsproblemen van (oudere) verpleeghuispatiënten. Gerodontologie is een relatief nieuw vak; pas rond 1980 komt er enige aandacht voor de tandheelkundige problemen van hoogbejaarden en dementen.


</doc>
<doc id="484564" url="https://nl.wikipedia.org/wiki?curid=484564" title="Sint Paulushofje">
Sint Paulushofje

Het Sint Paulushofje is een hofje in het centrum van Etten-Leur.

Het is in 1681 gesticht en bestaat uit dertien huisjes rond een pleintje met in het midden een pomp. De entree is een historische toegangspoort. Het hofje was oorspronkelijk bedoeld voor de huisvesting van arme vrouwen.

In een gedeelte van het Sint Paulushofje is nu het Heemkundig streekmuseum Jan uten Houte ondergebracht. De overige pandjes zijn nog steeds bewoond.


</doc>
<doc id="484641" url="https://nl.wikipedia.org/wiki?curid=484641" title="Tseetseevlieg">
Tseetseevlieg

Tseetseevlieg is een algemene aanduiding voor een aantal vliegen uit het geslacht "Glossina", die zich met bloed voeden. Ze komen voor in Afrika. Hun betekenis is vooral gelegen in hun rol als vector (overbrenger) van verschillende vormen van trypanosomiasis bij mensen en bij vee. Deze parasieten veroorzaken bij de mens de gevreesde slaapziekte, bij vee een ziekte die nagana heet.

Over de tseetseevlieg is veel bekend; ze zijn om hun economisch en medisch belang zeer grondig bestudeerd. Ze kunnen in het laboratorium goed worden gekweekt en zijn zo groot dat ze makkelijk te hanteren zijn. In de natuur komen drie vormen voor: derde larvestadium, pop, en volwassen vlieg.

De vlieg is relatief groot: 0,5 tot 1,5 cm. Ze heeft een karakteristieke habitus (lichaamsvorm) zodat ze zonder veel moeite van andere soorten vliegen te onderscheiden is. De kop is groot, de ogen zijn duidelijk van elkaar gescheiden. De antennes hebben een ongewone vorm. De thorax is groot, en het abdomen breed en korter dan de vleugels. Vier kenmerken zijn diagnostisch:
De inwendige bouw is vrij typisch voor vliegen; de krop is zeer rekbaar om een grote bloedmaaltijd te kunnen bevatten; de baarmoeder is eveneens erg rekbaar om tegen het eind van de zwangerschap een larve in het derde stadium te kunnen bevatten.
Tseetseevliegen zijn erg taai en niet eenvoudig door een tik met een vliegenmepper te doden.

Wellicht door hun voedingsgewoonten hebben tseetseevliegen een ongebruikelijke levenscyclus. Er wordt slechts één ei per keer bevrucht, dat dan binnen in het lichaam uitkomt en de eerste twee larvestadia in het lichaam van de moeder doormaakt. Dit heet adenotrofe levendbarendheid. Het vrouwtje voedt de larve in haar lichaam door het afscheiden van een melk-achtige substantie die wordt afgescheiden door een klier in de baarmoeder. Ze komen dus ter wereld als larve (made) in het derde stadium. Omdat deze larven zich vrijwel meteen verpoppen wordt deze toestand buiten het laboratorium eigenlijk niet waargenomen. Na de verpopping zien ze eruit als stevige, ovale kokertjes, iets minder dan een cm lang, met twee kenmerkende donkere lobben aan een uiteinde. Het popstadium duurt 20 tot 30 dagen, en de larve teert hierbij op de van de moeder meegekregen reserves. De gehele ontwikkeling tot aan de volwassenheid van de vlieg hangt dus af van de voeding door de bloedmaaltijden van de moeder.

De vlieg plant zich dus relatief langzaam voort; de enkele jongen die ze krijgen zijn echter al na korte tijd volwassen en in staat om zich voort te planten.

De vlieg haalt de meeste energie uit het metaboliseren van de aminozuren proline en alanine, hierdoor kunnen ze zeer snel vliegen, maar dit slechts zeer kort (minder dan een minuut) volhouden. Ze hebben gespecialiseerde cellen die een bacteriële endosymbiont bevatten die nodig is voor hun overleving.

Er zijn circa 34 soorten en ondersoorten in het geslacht "Glossina".

Trypanosomen kunnen worden overgebracht op twee manieren: direct, door kort na elkaar twee gastheren te steken en bij de tweede gastheer wat bloed in de wond terug te geven, en indirect, door trypanosomen op te nemen, waarna deze zich in de vlieg een aantal generaties vermenigvuldigen en soms een andere uiterlijke vorm aannemen, en dan bij een nieuwe beet weer in de wond te komen. Beide vormen zijn mogelijk; hoe het in de praktijk meestal gaat is onzeker. Een geïnfecteerde tseetseevlieg blijft dit waarschijnlijk levenslang; maar een jonge tseetseevlieg komt onbesmet ter wereld, zodat de besmetting alleen in stand blijft door een geïnfecteerd reservoir van gewervelde dieren.

De vliegen brengen verschillende ziekten over. De slaapziekte is zo gevaarlijk dat in gebieden waar deze ziekte veel voorkomt eeuwenlang nauwelijks mensen en vee konden wonen. Sommigen zijn van mening dat dit de voornaamste reden is dat in sommige delen van Afrika nog veel ongerepte natuur bestaat. Na in de jaren 60 bijna te zijn uitgeroeid, vooral door selectief gebruik van DDT op de juiste plaatsen om de vliegen te doden, is de ziekte weer aanzienlijk opgekomen.

Fossiele tseetseevliegen met hedendaagse kenmerken zijn al gevonden in de fossielbevattende lagen in Florissant, Colorado, die ca. 34 miljoen jaar oud zijn.



</doc>
<doc id="485215" url="https://nl.wikipedia.org/wiki?curid=485215" title="Novartis">
Novartis

Novartis (Novartis AG) is een Zwitsers bedrijf. Het produceert en verkoopt voornamelijk medicijnen. De hoofdzetel bevindt zich in Basel. Het bedrijf is in 1996 ontstaan door de fusie van Ciba-Geigy AG en Sandoz. In Nederland is het hoofdkantoor gevestigd in Arnhem. Het Belgisch hoofdkantoor bevindt zich in Vilvoorde, vlak bij Brussel.

Novartis is een belangrijke producent van geneesmiddelen. De producten worden wereldwijd in zo'n 180 landen door ongeveer 1 miljard mensen gebruikt. Bij de onderneming werken ruim 130.000 mensen. In 2014 werd bijna $ 10 miljard besteed aan onderzoek en ontwikkeling van nieuwe producten.

De activiteiten zijn in drie groepen verdeeld:

De belangrijkste medicijnen die de firma produceert, zijn:

In Europa wordt ruim een derde van de omzet behaald gevolgd door de Verenigde Staten met een derde van de omzet.
Het aandeel Novartis wordt verhandeld aan de beurzen van Swiss Exchange in Zürich en ADR's zijn genoteerd in de Verenigde Staten.

In april 2014 maakte Novartis bekend voor 16 miljard dollar (11,6 miljard euro) de oncologie-divisie van het Britse GlaxoSmithKline (GSK) te kopen. Verder verkoopt Novartis de vaccinactiviteiten, exclusief de griepmiddelen, aan GSK voor 7,1 miljard dollar. Het bedrijf gaat tot slot een samenwerkingsverband aan met GSK op het gebied van gezondheidszorg voor consumenten waarbij Novartis een belang van 36,5% krijgt. De jaarlijkse omzet van dit onderdeel zal circa 8 miljard euro bedragen.

In januari 2015 verkocht Novartis de eerder aangekondigde verkoop van de divisie diergezondheid aan de Amerikaanse branchegenoot Eli Lilly. Eli Lilly betaalde 5,4 miljard dollar (circa 4,4 miljard euro) voor het onderdeel dat medicatie voor dieren maakt.

Op 1 november 1986 kwam bij een brand bij voorganger Sandoz bluswater vermengd met ongeveer twintig ton pesticiden in de Rijn terecht. Dit zorgde stroomafwaarts voor vissterfte over een afstand van honderden kilometers.


</doc>
<doc id="485506" url="https://nl.wikipedia.org/wiki?curid=485506" title="Hormese">
Hormese

Hormese of hormesis (Grieks: 'prikkeling') is in de toxicologie het fenomeen dat een stof die in hoge dosis schadelijk is voor een organisme, bij lage dosis positieve effecten kan hebben. In de biologie en geneeskunde wordt hormese gedefinieerd als een adaptieve reactie van cellen en organismen op matige stress.

Hormese is het gunstige effect van een adaptieve reactie van het organisme op een milde stressor. Voorbeelden waarbij dat het geval is, zijn chemische stoffen, lichamelijke belasting of psychische stress. Daarbij heeft milde stress via adaptie en overcompensatie een gunstig effect op de afweer tegen die stressor en de conditie. Dit positieve effect heeft een optimum: bij minder stress neemt het positieve effect af terwijl te veel stress schade en functieverlies veroorzaakt.

Naar het schijnt is hormese een kenmerk van talloze medicijnen: bij de gebruikelijke dosis hebben ze een geneeskrachtig effect, bij overdosering treden de schadelijke (bij)werkingen op de voorgrond. Voor mineralen en sporenelementen geldt dat een lage dosis niet alleen gunstig maar zelfs essentieel is, terwijl een hoge dosis de gezondheid schade toebrengt.

Een omstreden voorbeeld is stralingshormese, het verschijnsel (volgens sommige studies) dat een jaarlijkse dosis ioniserende straling van ongeveer 100 millisievert een positief effect op de gezondheid lijkt te hebben. Tegenstanders van deze theorie menen dat ioniserende straling bij geen enkele dosis een netto positief effect heeft, of dat dat in elk geval niet opgaat bij mensen die extra gevoelig zijn, zoals jonge kinderen.
Het werkingsprincipe van hormese is niet altijd helemaal duidelijk. Vaak kan men denken aan twee geheel verschillende effecten die tegelijkertijd optreden: een positief effect dat al bij lage dosis optreedt en een negatief effect dat pas bij hoge dosis optreedt; in het geval van een hoge dosis worden de positieve effecten overschaduwd door de negatieve.

De Duitse farmacoloog Hugo Schulz beschreef in 1877 als eerste het fenomeen van hormese nadat hij geconstateerd had dat vrijwel alle giftige stoffen in lage doses een stimulerend effect hebben op de groei van gist. Dit werd in verband gebracht met het werk van de Duitse arts Rudolph Arndt, die de effecten van lage doseringen geneesmiddelen op dieren bestudeerde. In 1888 formuleerde Arndt samen met Schulz het principe: ""Voor elke stof geldt dat kleine doses stimuleren, matige doses remmen en grote doses doden."", die later de regel van Arndt-Schulz werd genoemd. Er bleken echter dusdanig veel uitzonderingen op deze regel te zijn, dat het niet meer als natuurwet beschouwd kon worden. Bovendien boette Arndt in de jaren twintig en dertig boette aan geloofwaardigheid in, doordat hij pleitbezorger werd van de homeopathie. De naar hem genoemde regel heeft inmiddels geen plaats meer in moderne farmacologische handboeken en is vervangen door de theorie van hormese. De term ""hormese"" werd voor het eerst gebruikt in een wetenschappelijke publicatie (Effects of extract of Western red-cedar heartwood on certain wood- decaying fungi in culture) in 1943 door Chester M. Southam en J. Ehrlich in het tijdschrift "Phytopathology" (33(6): 517–541).

Aan het einde van de 20e eeuw heeft Edward Calabrese het concept van hormese nieuw leven ingeblazen. Veel onderzoek en bewijsvoering voor het belang van hormese in de fysiologie werd gedaan door Mark Mattson, die cellulaire en moleculaire mechanismen ophelderde, waarlangs het zenuwstelsel adaptief reageert op milde bio-energetische stressoren zoals voedselonthouding en lichaamsbeweging. Cellen reageren op zulke stressoren door productie van neurale groeifactoren, DNA reparatie-eiwitten en antioxidantenzymen. Mattson stelde bijvoorbeeld dat de reden waarom groenten, fruit, thee en koffie de hersengezondheid kunnen verbeteren, is dat ze afweerstoffen bevatten die door de plant worden geproduceerd om zich te beschermen tegen vraat door insecten en andere organismen. Zulke fytochemische stoffen activeren hormetische mechanismen in hersencellen die de hersenfunctie verbeteren evenals de afweer van neuronen tegen beschadiging en mogelijk ook tegen degeneratieve aandoeningen als de ziekte van Alzheimer en de ziekte van Parkinson.

Andere begrippen die enigszins aan hormese doen denken, zijn gewenning of training. Het lichaam stelt zich in op een regelmatig terugkerende prikkel, zodat een zwaardere belasting beter wordt verdragen. Voorbeelden zijn gewenning aan kou en warmte en de beoefening van sport. Het verschil met hormese is dat de lage 'dosis' aanvankelijk hetzelfde effect heeft als een hoge: ook van sporten wordt men moe.

Vaccinatie is het toedienen een aanzienlijke dosis van een verzwakte ziekteverwekker, waarna het lichaam een antwoord heeft op een invasie van een onverzwakte ziekteverwekker van dezelfde soort. Hier is het verschil met hormese dat het hier twee verschillende middelen betreft, waarbij bovendien de dosis een ondergeschikte rol speelt.



</doc>
<doc id="485728" url="https://nl.wikipedia.org/wiki?curid=485728" title="Bloemkooloor">
Bloemkooloor

Een bloemkooloor (ook wel schrompeloor of boksersoor genoemd) is de benaming voor een oor dat door beschadiging van het kraakbeen het bolle uiterlijk van een bloemkool heeft gekregen. Deze beschadigingen ontstaan veelal bij sporten als rugby en vechtsporten waarbij de oren veelvuldig harde klappen te verwerken krijgen. Hierdoor ontstaan bloedingen in het kraakbeen. Als deze kraakbeenbloedingen worden opgeruimd door het lichaam verdwijnt het kraakbeen ook, waardoor het oor verschrompelt. 

Het plaatsen van piercings door kraakbeen in het oor kan ook resulteren in bloemkooloren ten gevolge van ontsteking van het vlies dat het oorkraakbeen bekleedt (perichondritis).


</doc>
<doc id="486090" url="https://nl.wikipedia.org/wiki?curid=486090" title="Hôpital de la Salpêtrière">
Hôpital de la Salpêtrière

Het Hôpital de la Salpêtrière in Parijs was een van de belangrijkste en bekendste centra voor psychiatrie en neurologie in Europa.

Het Hôpital de la Salpêtrière werd gebouwd in opdracht van koning Lodewijk XIV. Het werd eerst gebruikt als salpeterfabriek (vandaar de naam: salpeter wordt gebruikt bij de productie van buskruit). Na enige jaren werd het gebouw in gebruik genomen als opvoed- en opvangcentrum voor geestelijk gestoorde vrouwen en prostituees. Mannen werden in andere instellingen behandeld.

Het ziekenhuis kwam in de tweede helft van de 19e eeuw tot grote bloei, met name door het baanbrekende werk dat directeur Jean-Martin Charcot er verrichtte. Onder zijn leiding werd Salpêtrière het Europese centrum voor onderzoek naar hysterie en dissociatieve aandoeningen en werd uitgebreid onderzoek gedaan naar de toepassing van hypnose. Ook werden neurologische aandoeningen als epilepsie, amyotrofe laterale sclerose en multiple sclerose bestudeerd en beschreven.

Vele inmiddels bekende namen waren werkzaam of studeerden aan het Salpêtrière, waaronder Pierre Janet, Jules Cotard, Georges Gilles de la Tourette, Pierre Marie, Sigmund Freud, Joseph Babinski, Philippe Pinel en Alfred Binet.

In de 20e eeuw fuseerde het Hôpital de la Salpêtrière met een ander ziekenhuis. Tegenwoordig heet de instelling Hôpital de la Pitié-Salpêtrière.



</doc>
<doc id="486212" url="https://nl.wikipedia.org/wiki?curid=486212" title="Capsanthine">
Capsanthine

Capsanthine is een plantaardige kleurstof die tot de xanthofyllen behoort.

Capsanthine is het belangrijkste carotenoïde van de paprikavrucht. Hieruit worden capsanthine, capsorubine en een aantal apocarotenoïden gewonnen.

Als paprika-extract worden capsanthine en capsorubine in olie- en wateroplosbare handelspreparaten gebruikt voor de kleuring van vlees- en visconserven, zoetwaren (marsepein), mayonaisen, worsten en in cosmetische middelen. Ook wordt de kleurstof in kippenvoer gebruikt voor kleuring van de eidooier en voor kleuring van vleeskuikens en ook in visvoer voor Japanse koikarpers.


</doc>
<doc id="486861" url="https://nl.wikipedia.org/wiki?curid=486861" title="Hans Tetzner">
Hans Tetzner

Johannes Cornelis (Hans) Tetzner (Groningen, 9 juni 1898 – Amsterdam, 17 februari 1987) was een Nederlands voetballer en chirurg. Als voetballer speelde hij onder meer acht keer in het Nederlands elftal, als chirurg maakte hij vooral naam als kniespecialist.

Tetzner speelde samen met zijn oudere broer Max Tetzner vanaf 1911 voor het Groningse Be Quick, nadat hij eerst vanaf 1909 bij Forward had gespeeld. Hij debuteerde in het eerste op 10 oktober 1915 thuis tegen WVV 1896 en speelde zijn laatste wedstrijd op 13 december 1925 thuis tegen HSC. In totaal werd hij tien maal kampioen van het noorden. Hans speelde als linksback, zijn broer speelde meest rechtsbuiten. Beiden maakten deel uit van het team dat in 1920 landskampioen werd.

Door de successen met Be Quick werd hij ook geselecteerd voor het Nederlands elftal. Hij maakte zijn debuut op 25 november 1923 in een vriendschappelijke wedstrijd tegen Zwitserland. In 1924 nam hij met het elftal deel aan de Olympische Spelen in Parijs. Nederland werd op dat toernooi uitgeschakeld door een 2-1 nederlaag tegen de latere winnaar Uruguay. Tot aan het eind van zijn leven hing een ingelijste pagina van l'Auto op zijn werkkamer met als veelzeggende kop:"l'arbitre bat la Hollande". Tezner bleef ervan overtuigd dat Uruguay slechts met behulp van de scheidsrechter Nederland had uitgeschakeld. Tetzner speelde in totaal 8 interlands.

Ook speelde hij vele malen in het noordelijk elftal. onder andere zes keer in de semi-interland tegen Noord-Duitsland, het voor-oorlogse hoogtepunt op de noordelijke voetbalkalender.

Tussen 1922 en 1925 kwam Hans Tetzner zeven maal uit voor De Zwaluwen, telkens als linksachter. Onder andere speelde hij mee tijdens de kersttour naar Parijs in 1923, samen met zijn ploeggenoten Jaap Bulder en Rieks de Haas.

Tijdens zijn voetbalcarrière bedacht Tetzner de buitenspelval en introduceerde hij deze ook in het Nederlands elftal.

In de loop van het seizoen 1925/1926 stopte Tetzner als voetballer. Hij studeerde medicijnen en specialiseerde zich als chirurg. Hij werd een bekende Nederlander als kniespecialist, zijn bekendste patiënt was Johan Cruijff. In 1936 verzorgde Tetzner de medische begeleiding van de wielerploeg op de Olympische Spelen te Berlijn.

Tetzner was in 1963 een van de panelleden in de eerste uitzending van het programma Wie van de Drie.

In 1958 was Hans Tetzner de eerste voorzitter van Jumping Amsterdam.

Vanaf het seizoen 1981/1982 ontvangt de beste speler van het seizoen van Be Quick's vlaggeschip het Tetznerkruis. Ter herinnering aan het landskampioenschap van 1920 ontving elke speler van dat elftal een gouden kruisje van het Be Quick bestuur. Begin jaren 80 heeft Hans Tetzner zijn exemplaar weer aan de vereniging geschonken en werd een nieuwe traditie geboren.




</doc>
<doc id="486904" url="https://nl.wikipedia.org/wiki?curid=486904" title="Ziehl-Neelsen-kleuring">
Ziehl-Neelsen-kleuring

De Ziehl-Neelsen-kleuring is een histologische kleurmethode die door de Duitse bacterioloog Franz Ziehl en patholoog Friedrich Neelsen ontwikkeld werd. Het is een kleuring die "zuurvaste" mycobacteriën aankleurt. Daarnaast kan ze ook gebruikt worden voor de kleuring van Nocardia en Rhodococcus. De kleurprocedure van Ziehl en Neelsen bevat carbolfuchsine, zoutzure alcohol (5% zoutzuur in alcohol 96%) en methyleenblauw. Door de aanwezigheid van mycolzuur (een vetzuur) in de celwand van mycobacteriën zijn deze in staat kleurstof vast te houden waar de meeste andere bacteriën ontkleurd worden door behandeling met bijvoorbeeld zoutzure alcohol. 


</doc>
<doc id="486942" url="https://nl.wikipedia.org/wiki?curid=486942" title="Acute respiratory distress syndrome">
Acute respiratory distress syndrome

Acute respiratory distress syndrome of ARDS is een ernstige longaandoening die ontstaat ten gevolge van een ernstige ziekte van de longen zelf (bijvoorbeeld een longontsteking) of een ziekte elders in het lichaam. ARDS ontstaat doordat de primaire ziekte op nog onbekende wijze een heftige ontstekingsreactie in de longen veroorzaakt. Door deze ontstekingsreactie treden vocht, eiwitten en ontstekingscellen uit de longbloedvaten in het longweefsel. Hierdoor wordt de overdracht van zuurstof vanuit de longen naar het bloed bemoeilijkt, waardoor een tekort aan zuurstof in het bloed (hypoxemie) ontstaat. Op een röntgenfoto van de longen zijn in beide longen zogenoemde consolidaties te zien: opeenhopingen van vocht, cellen en afvalmateriaal.


ARDS is een reactie van de longen op een ernstige onderliggende aandoening. De meeste gevallen van ARDS ontstaan dan ook en dienen in ieder geval te worden behandeld op een intensivecareafdeling. In het overgrote deel van de gevallen is beademing met een beademingsmachine noodzakelijk om een voldoende zuurstoftoevoer te garanderen. Er zijn geen medicamenten voorhanden om een ARDS te behandelen. Beademing dient om de patiënt in leven te houden zodat ARDS de tijd heeft om te genezen. Helaas kan ook beademing ARDS veroorzaken, in stand houden of verergeren. De beademing dient dan ook met de grootste zorgvuldigheid te worden uitgevoerd. De sterfte ten gevolge van ARDS is de laatste jaren, door verbeterde beademingstechnieken, enigszins afgenomen maar is nog altijd rond de 30%.


</doc>
<doc id="486991" url="https://nl.wikipedia.org/wiki?curid=486991" title="Laudanum">
Laudanum

Laudanum is de tinctuur van opium die vroeger werd gebruikt als geneesmiddel. Het is een zeer bittere, rood-bruine vloeistof die vrijwel alle opium-alkaloïden bevat, waaronder morfine en codeïne. 
Het is een oplossing van ca. 10% gedroogd melksap van de opiumpapaver en bevat ca. 1% morfine. Bij de bereiding wordt de stof noscapine uit het extract verwijderd omdat deze sterk braakneigingen opwekt. 

Het heeft een sterk anesthetische (verdovende) en analgetische (pijnstillende) werking, het is een antitussivum (onderdrukt hoestprikkels) en wordt beschouwd als zeer verslavend.

Tot het begin van de 20eeuw werd het veel voorgeschreven als medicijn tegen tal van kwalen, tegenwoordig wordt het nog zelden toegepast.

De uitvinding wordt toegeschreven aan Paracelsus (1493–1541), een Zwitsers-Duitse alchemist. Hij ontdekte dat de alkaloïden in opium veel beter oplosbaar zijn in alcohol dan in water. Na experimenten met uiteenlopende recepturen, vond hij een specifieke tinctuur die bijzonder effectief bleek bij de bestrijding van pijn. Zijn bereiding bevatte - naast alcohol en opium - onder meer gemalen parels, muskus, ambergris en andere ingrediënten.

In de "London Pharmacoepoeia" (1618) wordt laudanum beschreven als een pil gemaakt van opium, saffraan, bevergeil, ambergris, muskus en nootmuskaat.

Tot halverwege de 17 eeuw genoot laudanum weinig bekendheid. Daar kwam verandering in toen de Engelse arts Thomas Sydenham (1624-1689) een geheel eigen receptuur ontwikkelde, die hij eveneens laudanum noemde. Deze bestond, volgens een Parijse farmacopee, uit opium, saffraan, kaneel, kruidnagel en sherry. In 1676 kwam Sydenham met de invloedrijke publicatie "Medical Observations Concerning the History and Cure of Acute Diseases" (vert.: "medische waarnemingen aangaande de geschiedenis en behandeling van acute ziekten"), waarin hij zijn eigen opiumtinctuur aanprees voor de behandeling van een scala van aandoeningen. Begin 18 eeuw waren de medicinale eigenschappen van opium en laudanum goed bekend: sterk verdovend, dempend op hoestprikkels en obstiperend.

Uiteindelijk bleek dat de werking van laudanum enkel en alleen toe te schrijven was aan de papaver-alkaloïden, zodat de ingrediënten beperkt konden worden tot opium en een oplosmiddel met een hoge concentratie alcohol.

Laudanum werd vanaf de 18 eeuw aangewend bij de behandeling van veel ziekten en aandoeningen. Het had haast de status van een panacee, een middel tegen alle kwalen. Dat vond zijn oorzaak in de levensomstandigheden van die tijd. Regelmatig braken ziekten uit als cholera en dysenterie die gepaard gaan met zeer ernstige diarree. Daarnaast kwamen pokken, mazelen, oedeem, tuberculose, koorts en reuma algemeen voor. Een middel dat zowel de pijn, het hoesten als de diarree verhielp werd begrijpelijk snel populair.

In de 19 eeuw werd het middel algemeen gebruikt door vrouwen tegen menstruatiepijn. Het werd aanbevolen bij ziekten als verkoudheid, hersenvliesontsteking en hart- en vaatziekten. Zelfs pasgeborenen kregen het toegediend in hun voeding.

Laudanum leidde bij veel gebruikers tot verslaving. Het werd populair bij onder andere schrijvers die vermoedden dat zij er inspiratie van zouden krijgen. Laudanum werd in sommige landen door de lagere klassen gebruikt als genotmiddel of drug omdat het goedkoper was dan alcoholische dranken waar over geneesmiddelen geen accijns hoefde te worden betaald.

Toen Friedrich Sertürner in 1804 in Paderborn er als eerste in slaagde morfine te isoleren uit opium, lag de weg vrij naar middelen die veel specifieker konden worden ingezet. Voor de bestrijding van pijn bijvoorbeeld hoefde niet de volledige cocktail te worden ingezet, maar kon worden volstaan met zuivere morfine. 

Morfine werd in 1817 op de markt gebracht door Sertürner als pijnstiller en middel voor de behandeling van morfine- en alcoholverslaving. Vanaf 1827 begon de commerciële productie in Darmstadt door apotheker Emanuel Merck wiens apotheek uiteindelijk zou uitgroeien tot het pharmaceutische concern Merck Sharp & Dohme, dat de groei in de beginjaren vooral te danken had aan de verkoop van morfine.

Codeïne werd geïndiceerd bij ernstige hoest en bij het bestrijden van diarree. Voor opiaten (en andere middelen) kwamen bovendien gesynthetiseerde alternatieven beschikbaar. Tegen het midden van de 20 eeuw bestond voor elke toepassing van laudanum inmiddels een ander voorkeurmiddel.

De naam laudanum werd vermoedelijk bedacht door Paracelsus, als afleiding van het Latijnse "laudare", "loven". Een alternatieve verklaring zou afleiding van het Latijnse "ladanum" zijn, een gom of hars (met name uit de Cistus salviifolius), van het Griekse "ladanon". Ladanum werd gebruikt als een algemene benaming voor de hars van planten en wordt in het algemeen niet beschouwd als de waarschijnlijke etymologie van laudanum. 

Het woord laudanum werd in de tijd na Paracelsus veelal gebruikt als generieke naam voor alle middelen die opium en alcohol bevatten.

De werking van opiumtinctuur is vrijwel geheel toe te schrijven aan het morfinegehalte. De hoeveelheden papaverine en codeïne zijn te gering om aantoonbaar effect te hebben op het centrale zenuwstelsel. 


De bijwerkingen van laudanum komen overeen met die van morfine:

Laudanum kan oraal worden gebruikt, waarbij het middel wordt doorgeslikt of sublinguaal waarbij het middel onder de tong wordt gehouden en het daar via het slijmvlies in het bloed komt.

De dosering is afhankelijk van de samenstelling van het middel. Bij een gestandaardiseerde tinctuur, met ca. 1% morfine, werd aan volwassenen doorgaans 20 druppels, overeenkomend met ca. 1ml voorgeschreven. Eenmaal daags bij diarree, of 3 tot 6 maal daags bij pijn. Bij deze doseringen bestaat het gevaar van overlijden door overdosering en verslaving. Ook is er een gevaar verbonden aan het begrip 'druppel' omdat niet ieder pipet of druppelflesje een gelijke hoeveelheid per druppel afgeeft. 
Veel gebruikers zijn overleden nadat zij gebruik hadden gemaakt van een tinctuur met een afwijkende (hogere) concentratie, hetgeen door onduidelijke etikettering makkelijk over het hoofd kon worden gezien.

In alle landen van de wereld gelden voor laudanum dezelfde wetten en regels als voor opium en/of morfine.


</doc>
<doc id="487137" url="https://nl.wikipedia.org/wiki?curid=487137" title="Bloedneus">
Bloedneus

Een bloedneus is een interne bloeding van de neus. De medische benaming, afkomstig uit het Grieks, is "epistaxis", wat zoiets als "erop druppelen" betekent. De bloeding wordt doorgaans snel opgemerkt, omdat het bloed uit de neusgaten druppelt.

Een bloedneus kan verschillende oorzaken hebben. Vaak is de neus gestoten of zelfs gebroken, maar vooral op grotere hoogten kunnen de kleine bloedvaten knappen door het drukverschil en zo een bloedneus veroorzaken. Ook kan de neus van binnen beschadigd zijn, bijvoorbeeld door neuspeuteren.

Doorgaans stopt het bloeden vanzelf wanneer het bloed begint te stollen, en is een medische behandeling niet noodzakelijk. Men dient de neus eenmalig goed uit te snuiten; het vervolgens uitoefenen van druk op de neus, door te knijpen, zou het stollen moeten bevorderen. De meningen zijn erover verdeeld of deze druk op de brug van de neus, of op het vlezige gedeelte moet worden uitgeoefend. De positie van het hoofd is normaal recht, omdat bij het hoofd achterover houden het bloed het spijsverteringskanaal inloopt, hetgeen misselijkheid en overgeven kan veroorzaken. Bij het hoofd voorover houden, komt er te veel druk op de neus.

Indien het bloeden niet ophoudt, kan gepekeld varkensvlees een noodoplossing zijn. Artsen van het Detroit Medical Center, probeerden een week lang met conventionele technieken (watten, medicijnen, operaties...) de bloedneus van een vierjarig meisje te stelpen, die aan de ziekte van Glanzmann leed. Niets hielp echter, totdat de 74-jarige arts Walter Belenky zich herinnerde een militaire veldgids gelezen te hebben, waarin stond dat gepekeld varkensvlees vaak gebruikt werd als noodoplossing bij ernstige neusbloedingen. Een van zijn medewerkers kocht een stuk gepekeld varkensvlees bij de lokale supermarkt en sneed het in drie stukken van 3,5 bij 0,5 cm, vervolgens plaatste men met behulp van een endoscoop en chirurgische tangen het vlees op de wondjes in de neus. Eén stuk werd geplaatst in het linkerneusgat en twee in het rechter, dat heviger bloedde. Binnen 24 uur stopte het bloeden en de artsen waren verbaasd door de snelle werking en constateerden geen enkele bijwerking. Vier weken later belandde het meisje weer in het ziekenhuis met een bloedneus en weer leverde het gepekelde varkensvlees een snelle behandeling. Waarschijnlijk veroorzaakt het zout in het vlees een zwelling van het neusslijmvlies, zodanig dat de wond dichtgedrukt wordt. Mogelijk zitten er ook nog andere stoffen in het varkensvlees die het bloeden helpen stelpen. De artsen van het desbetreffende kinderziekenhuis waarschuwen er toch voor dat rauw varkensvlees gevaarlijke ziekteverwekkers, zoals virussen, kan bevatten.

Het Nederlands Huisartsen Genootschap adviseert patiënten naar de huisarts te gaan,


</doc>
<doc id="487226" url="https://nl.wikipedia.org/wiki?curid=487226" title="Fascie (bindweefsel)">
Fascie (bindweefsel)

Fascie (Latijn: "fascia") is een bijzonder bindweefsel dat ligt rond spieren, botten en gewrichten. Fascie geeft ondersteuning en bescherming aan die lichaamsdelen en het geeft structuur aan het lichaam. 

Fascie is één van de drie soorten bindweefsel: de andere twee zijn ligamenten en pezen.
Er zijn drie lagen fascie: "onderhuidse fascie", "diepliggende fascie", en "verbindende fascie".





</doc>
<doc id="487280" url="https://nl.wikipedia.org/wiki?curid=487280" title="Copropraxie">
Copropraxie

Copropraxie is een term uit de psychiatrie. Het is het onwillekeurig maken van obscene of schokkende gebaren, zoals het uitsteken van de middelvinger, het uitsteken van de tong of het imiteren van masturbatie. Het woord is afkomstig van het Griekse "kopros" (mest, ontlasting) en "praxia" (actie, handeling), 

Deze motorische tic komt onder andere voor bij het syndroom van Gilles de la Tourette. De persoon heeft niet direct de intentie om te choqueren, maar niettemin kan het gedrag problemen met de omgeving veroorzaken. Ook de persoon zelf kan door irritatie of schaamte behoorlijk gespannen raken. Deze stress kan de symptomen verergeren.



</doc>
<doc id="487306" url="https://nl.wikipedia.org/wiki?curid=487306" title="Ganglion (holte)">
Ganglion (holte)

Een ganglion is een holte in of bij een gewrichtskapsel of peesschede die gevuld is met geelachtige glijstof. Een ganglion doet van zichzelf geen pijn. Als pijn aanwezig is wijst dit meestal op een onderliggende pathologie zoals artrose.

Een gangli­on komt het meest voor aan de binnenzijde van de pols en aan de vingers, maar kan op andere plaatsen voorkomen. Voor de behandeling van het ganglion is een drietal manieren van aanpak in gebruik. Een studie uit 2007 heeft deze naast elkaar gezet. Allereerst kan men afwachten; circa 40% van de ganglia verdwijnt spontaan. Een veel gebruikte techniek is het leegzuigen van het ganglion en het inspuiten met corticosteroïden. Als dit niet helpt (bij circa 60%), wordt vaak overgegaan tot een tweede injectie of tot het operatief verwijderen van het ganglion. Ook na een operatie komt circa 40% terug. Er is 8% kans op een complicatie (meestal littekenklachten). Er lijkt dus geen duidelijk voordeel te zijn van opereren ten opzichte van afwachten.



</doc>
<doc id="487445" url="https://nl.wikipedia.org/wiki?curid=487445" title="Ziekte van Hirschsprung">
Ziekte van Hirschsprung

De ziekte van Hirschsprung of congenitaal megacolon is een aangeboren afwijking van de darmen die voornamelijk voorkomt in het laatste deel van het colon (dikke darm). Het is een relatief zeldzame aandoening die bij ongeveer 1 op de 5000 levendgeborenen voorkomt. De ziekte van Hirschsprung wordt vaker gezien bij jongens. Tevens komt zij in 21% van de gevallen voor in combinatie met andere aangeboren afwijkingen. Er is vooral een sterke associatie met het syndroom van Down, dat in 3-9% van de gevallen van de ziekte van Hirschsprung gezien wordt. De ziekte van Hirschsprung wordt gekenmerkt door de afwezigheid van zenuwcellen van het enterisch zenuwstelsel (autonoom zenuwstelsel) die normaal verantwoordelijk zijn voor de peristaltiek van de darmen. Door afwezigheid van deze specifieke zenuwcellen (ganglioncellen) kan het aangedane stuk colon niet ontspannen met een ernstige constipatie als gevolg. De ziekte presenteert zich daardoor vaak al op heel jonge leeftijd met een vertraagde passage van meconium, constipatie, braken en uiteindelijk een bolle buik door sterke uitzetting van de darmen. De aandoening dankt haar naam aan de Deense kinderarts Harald Hirschsprung, die in 1888 de ziekte voor het eerst omschreef in twee kinderen die overleden aan de gevolgen ervan.

Gedacht wordt dat de afwezigheid van ganglioncellen wordt veroorzaakt door een foutieve migratie van neurale lijst cellen in de darmen tijdens de foetale ontwikkeling. Normaal migreren deze neurale lijst cellen vanuit de slokdarm richting de anus gedurende de 5e tot 12e week van de zwangerschap. De lengte van het aangedane stuk darm hangt hierdoor ook af van het moment waarop de migratie fout gaat. Bij een vroege stranding van de migratie kan het volledige colon aangedaan zijn. Anderzijds kan bij een late stranding alleen het laatste stuk van het colon of zelfs alleen het anale kanaal zijn aangedaan. De ziekte kan geclassificeerd worden op basis van de lengte van het aangedane stuk colon. De meest voorkomende variant is de kortsegmentziekte (alleen het rectum en sigmoïd) die in 78-80% van de patiënten voorkomt. Een andere variant is de langsegmentziekte (rectum, sigmoïd, colon descendens en colon transversum) die maar in 14-22% van de patiënten voorkomt. Als laatste is er ook nog een relatief zeldzame variant die het gehele colon of zelfs een deel van het uiteinde van de dunne darm beslaat, deze wordt gezien in 4-13% van de patiënten. Er zijn momenteel twee theorieën over waarom de neurale lijst cellen hun eindbestemming niet bereiken. De eerste theorie is dat de neurale lijst cellen te vroeg uitrijpen en differentiëren naar ganglioncellen, al voordat ze op hun bestemming zijn aangekomen. De tweede theorie is dat de cellen hun eindbestemming wel bereiken maar daar falen uit te rijpen in ganglioncellen.

Verschillende factoren zoals de hogere incidentie in broers en zussen, de hogere incidentie in mannen en de hogere incidentie van andere aangeboren afwijkingen maken het waarschijnlijk dat er een onderliggende genetische basis is voor de ziekte van Hirschsprung. Tot op heden zijn er al een vijftal genen geïdentificeerd (RET, GDNF, EDNRB, EDN3 en SOX10). Deze genen spelen een rol bij slechts een deel van de Hirschsprung-patiënten (20-30 %), wat het waarschijnlijk maakt dat andere nog niet geïdentificeerde genen ook een rol zouden kunnen spelen.

De ziekte van Hirschsprung presenteert zich vaak vroeg na de geboorte met een vertraagde (of helemaal geen) passage van meconium in de eerste 48 uur in 60-90% van de patiënten. Vanwege deze vroege presentatie wordt het merendeel van de patiënten al op neonatale leeftijd gediagnosticeerd. Andere verschijnselen zijn een uitgezette buik, voedingsintolerantie en gallig braken. Patiënten die een korter aangedaan stuk colon hebben kunnen minder klachten ervaren en worden soms pas op oudere leeftijd gediagnosticeerd. De differentiaal diagnose van de ziekte van Hirschsprung bestaat uit een spijsverteringskanaalatresie, een malrotatie, een anorectale malformatie, het misbruik van verdovende middelen of een elektrolyt stoornis.

Een andere presentatie van de ziekte van Hirschsprung is de hirschsprunggeassocieerde enterocolitis. Dit is een ontsteking van het colon die zich kenmerkt door sterk stinkende diarree, koorts en een sterk uitgezette buik. De oorzaak hiervoor is het vastlopen van de ontlasting wat zorgt voor bacteriële overgroei, uitzetting van de darmen en mogelijk ischemie. Wanneer dit ziektebeeld niet tijdig herkend en behandeld wordt kunnen de gevolgen fataal zijn. Hoewel chirurgie wordt gezien als definitieve behandeling kan de Hirschsprung geassocieerde enterocolitis ook na het ingrijpen voor komen.

De diagnose kan gesteld worden door middel van het uitvoeren van een biopsie van het rectum (rectumzuigbiopt). Dit is momenteel de gouden standaard voor de diagnose van de ziekte van Hirschsprung. Hierbij wordt een stukje weefsel uit het rectum genomen dat vervolgens wordt onderzocht op de aanwezigheid van ganglioncellen en zenuwbundelproliferatie. Dit onderzoek kan aangevuld worden met een anorectale manometrie en een coloninloopfoto indien er nog twijfel bestaat over de diagnose. Wanneer deze drie onderzoeken nog steeds geen duidelijkheid hebben verschaft kan een "full-thicknes"-biopt worden verricht. Hierbij wordt meer weefsel verkregen dan bij een rectumzuigbiopt met daardoor een betrouwbaardere uitslag. Tevens zijn hier wel meer risico’s aan verbonden.

De behandeling hangt af van de ziekteverschijnselen en de lengte van het aangedane stuk darm. De kern van de behandeling is het verwijderen van het aangedane stuk darm om zo de continuïteit van de darmen te herstellen. Wanneer de ziekte beperkt is tot het anale kanaal kan soms volstaan worden met een laxeermiddel of het klieven van de interne anale sfincter. Bij langere varianten is uitgebreider chirurgisch ingrijpen nodig. Er zijn meerdere technieken beschreven voor het verwijderen van het aangedane stuk colon. De meest gebruikte technieken zijn de endorectale procedure volgens Soave, de rectosigmoïdectomie beschreven door Swenson en Bill en als laatste de rectorectale-transanale benadering van Duhamel. Soms kan het nodig zijn om eerst een tijdelijk ontlastend stoma aan te leggen om de darmen de kans te geven zich te herstellen van een ontsteking of sterke uitzetting.

Het merendeel van de patiënten bereikt uiteindelijk redelijke uitkomsten, vooral na het bereiken van de adolescentie. Klachten die na de chirurgische behandeling kunnen blijven bestaan zijn lichte tot ernstige constipatie en incontinentie voor ontlasting. Aanhoudende constipatie kan behandeld worden door middel van laxeermiddelen en spoelen van de darmen. Soms kan het nodige zijn om wederom chirurgisch in te grijpen om de oorzaak van de aanhoudende constipatie te behandelen.

Er is geen duidelijk verschil in uitkomsten tussen de verschillende chirurgische technieken. Hierdoor wordt de keuze van de behandeling vooral bepaald door de expertise en de voorkeur van de behandelende chirurg.



</doc>
<doc id="487577" url="https://nl.wikipedia.org/wiki?curid=487577" title="Sinus caroticus">
Sinus caroticus

De sinus caroticus is een plekje in de halsslagader dat bij prikkeling de 
hartslagfrequentie of de bloeddruk reduceert. Het bevindt zich tussen het sleutelbeen en de kaak.

Overprikkeling van dit orgaan kan tot een hartstilstand leiden. Dit is soms mede een doodsoorzaak bij ophanging. Bij sommige mensen is dit orgaan erg gevoelig, dit kan leiden tot syncope door een verminderde cardiac output of hartdebiet.

De sinus caroticus bevat verscheidene baroreceptoren die veranderingen in bloeddruk registreren. De baroreceptoren van de sinus caroticus worden geïnnerveerd door de zenuw van Hering die een tak is van de nervus glossopharyngeus (craniale zenuw IX). Deze zenuw geeft signalen af in de nucleus tractus solitarii (NTS) van de medulla oblongata. De nucleus tractus solitarii moduleert de activiteit van orthosympathische en parasympathische neuronen in de medulla oblongata. Deze neuronen reguleren op hun beurt de autonome controle van het hart en de bloedvaten. Zo zal de sinus caroticus bij waargenomen bloeddrukverhoging in de arteria carotis een signaal doorgeven dat bovenbeschreven weg aflegt. Vervolgens zal de NTS via de dorsale motorkern van de nervus vagus (DMNV) algemeen visceraal efferente vezels van deze tiende craniale zenuw aanzetten tot loslating van acetylcholine (parasympathische werking), hetgeen een vertraging van de hartslag en verzwakking van de contractiekracht teweegbrengt, wat algemeen resulteert in een bloeddrukdaling.


</doc>
<doc id="487596" url="https://nl.wikipedia.org/wiki?curid=487596" title="Cutaan">
Cutaan

Cutaan (van "cutis" - de huid) betekent "betrekking hebbend op de huid". Het is een term die vooral onder medici en apothekers gebezigd wordt voor zaken die met de huid te maken hebben. In hetzelfde verband wordt ook de term dermaal veel gebruikt.

Zo worden geneesmiddelen "voor cutaan gebruik" op de huid aangebracht om hun werking uit te oefenen, bijvoorbeeld ter genezing of preventie van oppervlakkige bacteriële of mycotische infecties), maar ook worden sommige anesthetica cutaan aangebracht voor een (korte) plaatselijke verdoving of als pijnstiller. Ook bij cicatriserende (helende) middelen die op een wond worden aangebracht spreekt men van cutaan gebruik.

Het gaat hierbij overigens niet alleen om dermatologica (geneesmiddelen voor dermatosen ofwel huidaandoeningen). Het kan ook betrekking hebben op middelen die "door" de huid heen hun werking uitoefenen op daaronder gelegen weefsels (transcutaan of transdermaal). Daarnaast bestaat er ook een (relatief klein) aantal medicijnen dat op de huid kan worden aangebracht, om effect te hebben op het hele lichaam (zie hier).

Voor de toediening worden hechtpleisters, strooipoeder, spray, zalf, crème, pasta, lotion of andere smeersels gebruikt.

Middelen die vaak cutaan worden toegepast zijn onder andere antiseptica, antibiotica, antimycotica en antiparasitica (tegen zowel endo- als ectoparasieten).

Bij veel middelen voor cutaan gebruik is er een zeker risico op allergische reacties.

Bij de benoeming van sommige huidaandoeningen en slijmvliesaandoeningen wordt 'cutaan' vaak in bijvoeglijke zin gebruikt. Zo zijn bijvoorbeeld" 'cutane T-cel-lymfomen' "kwaadaardige woekeringen van T-lymfocyten in de huid.

Wanneer een geneesmiddel of een behandeltechniek "in" de huid wordt toegepast spreekt men van intracutaan. Zo is een intracutane injectie een injectie in de huid (dus niet "door" de huid in de weefsels eronder) en wordt (vooral in de verloskunde) soms ook wel intracutaan gehecht.

Wanneer er sprake is van subcutaan bedoelt men (net) onder de huid. Zo wordt bij diabetici de insuline doorgaans subcutaan geïnjecteerd.



</doc>
<doc id="487999" url="https://nl.wikipedia.org/wiki?curid=487999" title="Musculus soleus">
Musculus soleus

De musculus soleus of scholspier genoemd en wordt geïnnerveerd door de nervus tibialis die een vertakking is van de nervus ischiadicus (ruggenmergsegment S1 - S2 ter hoogte van wervel LI). Het is een brede spier in de oppervlakkige laag aan de achterzijde van het scheenbeen en kuitbeen, beiden in het onderbeen. Samen met de musculus gastrocnemius en de musculus plantaris vormt hij de musculus triceps surae. De spier ontspringt vlak onder het kniegewricht en hecht met de achillespees vast aan het hielbot ("lat.: calcaneus"). Zijn voornaamste functie is het strekken van de voet in het enkelgewricht (plantairflexie). Hoewel de spier onder de musculus gastrocnemius ligt, zijn de contouren van deze brede platte spier duidelijk van buitenaf op het onderbeen waarneembaar.


</doc>
<doc id="488015" url="https://nl.wikipedia.org/wiki?curid=488015" title="Musculus gastrocnemius">
Musculus gastrocnemius

De musculus gastrocnemius of oppervlakkige kuitspier is een bi-articulaire spier, dit houdt in dat het verloop van de spier over 2 gewrichten gaat. In dit geval over het kniegewricht en over het enkelgewricht. Daarnaast heeft de spier twee koppen, het "caput laterale" en het "caput mediale" die wordt geïnnerveerd door de "nervus tibialis" (ruggenmergsegment S1-S2 ter hoogte van L1) in de oppervlakkige laag aan de achterzijde van het onderbeen. Samen met de "musculus soleus" en de "musculus plantaris" vormt hij de "musculus triceps surae". De spier ontspringt boven het kniegewricht met twee koppen aan de condyli femoris en hecht met de achillespees vast aan het hielbot ("calcaneus"). Zijn voornaamste functie is het buigen van het onderbeen in het kniegewricht en het strekken van de voet in het enkelgewricht (plantairflexie). De spier is met zijn beide koppen uitstekend van buitenaf waarneembaar op het onderbeen.

De "musculus gastrocnemius" is de spier die bij de achillespeesreflex samentrekt.

Bij een zweepslag is er een ruptuur van het caput mediale van de musculus gastrocnemius.


</doc>
<doc id="488235" url="https://nl.wikipedia.org/wiki?curid=488235" title="Transgender (genderdysforie)">
Transgender (genderdysforie)

Transgender is een term die rond 1994 in de Nederlandse taal opkwam vanuit het Engels. Boeken van Judith Butler, Kate Bornstein, Patrick Califia, Judith Lorber en Camille Paglia verwoordden een genderbegrip dat voorheen betiteld werd als "genderbender": het spelen met uitgesproken seksespecifieke elementen van gedrag en uiterlijk teneinde het biologisch/psychologisch geformuleerde seksebegrip teniet te doen.

Butler ging het verst in de kritiek op de seksetweedeling. Zij ging door op het concept "cyberfeminisme" van de vroege jaren negentig, deconstrueerde de sociale en lichamelijke aspecten van het seksebegrip en formuleerde de politieke stellingname dat gender naar eigen behoefte samengesteld kan worden. Aanhangers van haar theorie waren te vinden in de queerbeweging. In deze subculturele stroming vonden mensen een plek die zich niet thuis voelden in "schijnbaar vaststaande" socioculturele constructies als hetero- of homoseksualiteit, man of vrouw of zelfs zwart of blank.

Radicale aanhangers van Butlers theorieën stelden — in navolging van de radicale uitspraken van de feminisische actiegroep Paarse September in 1972: "Alle vrouwen zijn lesbisch, behalve die het nog niet weten!" — dat iedereen in feite transgender is maar uit maatschappelijk opzicht die keus uit de weg gaat. De stellingname won terrein onder radicaalfeministische kringen, biseksuelen en een groep die heden ten dage aangeduid wordt als transgenderisten, maar ontmoette ook kritiek vanwege het totalitaire en intimiderende karakter ervan.

In de wereld van travestieten, transseksuelen en transgenderisten leidde de politieke stellingname van de genderbenders tot een grote spraakverwarring (iemand die noch een travestiet noch een transseksueel is, is een transgender en tegelijk zou het onderscheid er niet zijn, zo stellen de kringen rondom het blad Continuüm) maar ook tot een verdere bewustwording van de als beknellend en betuttelend ervaren gang van zaken rondom de real-life test en de eisen die gesteld werden aan iemand die een wettelijke geslachtsverandering wenste voordat in 2015 de wetgeving aangaande de juridische geslachtswijziging radicaal werd aangepast.

Gaandeweg ebde de commotie weg en werd in groepen die rondom belangenbehartiging en politieke eisen georganiseerd waren duidelijk dat een te algemeen geformuleerd begrippenkader allerlei verschillen en belangentegenstellingen verdoezelde.

Transgender geldt nu als een paraplubegrip voor mensen die het systeem der seksetweedeling uitdagen of er zich paradoxaal volledig aan aanpassen op voorwaarde dat ze de psychisch beleefde sekse op hun eigen wijze kunnen beleven.



</doc>
<doc id="488397" url="https://nl.wikipedia.org/wiki?curid=488397" title="Windei (miskraam)">
Windei (miskraam)

Een windei is een zwangerschap waarbij het embryo zich niet (verder) ontwikkelt. Dit resulteert in een miskraam.

Een geslaagde zwangerschap bestaat eigenlijk uit twee even belangrijke delen: aan de ene kant een vruchtzak, placenta en navelstreng, aan de andere kant een embryo (in de vruchtzak). Het embryo ontwikkelt zich bij een normale zwangerschap tot een baby. 
Bij een miskraam als gevolg van een windei is vaak alleen de vruchtzak aangelegd, zonder embryo. Een windei wordt ook wel ‘leeg ei’ of ‘blighted ovum’ genoemd. Simpel gezegd is het een eitje zonder embryo. Er zijn wel een placenta en een vruchtzak. (De vrouw is dus wel écht zwanger, niet schijnzwanger.) Echter, door een verkeerde deling van de cellen is er geen embryo ontstaan. De definitieve diagnose kan pas met zekerheid gesteld worden na de miskraam of na de curettage, na onderzoek op het vruchtzakje.
Anderen vinden het woord 'windei' feitelijk onjuist: er was wel degelijk een embryo in aanleg, maar heel vroeg is er iets misgegaan. Het embryo komt dan niet tot ontwikkeling of groeit niet verder door een gestoorde aanleg. 

Een windei wordt nogal eens ten onrechte verward met een molazwangerschap. Een mola is een woekering van placentaweefsel, waardoor de baarmoeder sterk is vergroot is en er veel zwangerschapshormoon wordt aangemaakt. Het placentaweefsel zwelt op tot een druiventrosachtige structuur met blaasjes. Bij een mola is in de regel geen embryo aanwezig, hoewel er mengvormen voorkomen. In het laatste geval is het embryo nooit levensvatbaar. 
In Nederland komt een mola voor bij 1 op de 2000 vrouwen. In Azië, Afrika en Zuid-Amerika komt deze complicatie vaker voor dan in Noord-Amerika en Europa. Een molazwangerschap bevat alleen DNA van de vader. 
Een mola moet met een zuigcurettage verwijderd worden. Daarna wordt gecontroleerd of de mola helemaal verdwenen is. Dat is het geval als het zwangerschapshormoon hCG niet meer aantoonbaar is. Vervolgens moet de vrouw nog een aantal maanden wachten met een nieuwe zwangerschap. Een enkele keer woekert een mola verder. Dan is behandeling met methotrexaat nodig (celgroeiremmend middel). 


</doc>
<doc id="488454" url="https://nl.wikipedia.org/wiki?curid=488454" title="Schijnzwangerschap">
Schijnzwangerschap

Een schijnzwangerschap (pseudocyesis) is een toestand waarin een vrouw of een vrouwelijk zoogdier de symptomen heeft die lijken op een zwangerschap, terwijl er geen vrucht in de baarmoeder aanwezig is. Bij vrouwen is er ook sprake van het gevoel zwanger te zijn. Bij dieren wordt ook gedrag waargenomen dat bij drachtig zijn hoort, zoals het voorbereiden van een nest.

Een vrouw die in de toestand van schijnzwangerschap verkeert, is in dat geval over tijd en ze heeft enkele van de vele zwangerschapssymptomen, zoals misselijkheid, overgeven, moeheid, behoefte aan extra slaap, gewichtstoename, opgeblazen gevoel, meer zin in andere soorten eten, vaker plassen, pijnlijke, grotere of gevoelige borsten of tepels, verhoogde temperatuur, verhoogde hartslag, of beter ruiken/meer dingen vinden stinken). De vrouw heeft een vermoeden dat ze zwanger is, maar een zwangerschapstest toont aan dat dat niet zo is.

Een van de oorzaken van schijnzwangerschappen is het té bewust bezig zijn met zwanger worden (maar dat geldt niet voor iedereen die schijnzwanger is). Na verloop van tijd, maar later dan normaal, komt meestal dan toch de menstruatie.

Als een zwangerschapstest geen zekerheid geeft (terwijl zo'n test een nauwkeurigheid van ruim 99% heeft) doet de vrouw er verstandig aan om naar de huisarts te gaan.


</doc>
<doc id="488490" url="https://nl.wikipedia.org/wiki?curid=488490" title="Cesar (oefentherapie)">
Cesar (oefentherapie)

Cesar is de naam van een behandelmethode die niet door een arts wordt uitgevoerd en ook niet onder diens toezicht hoeft te staan. Oefentherapie Cesar is vernoemd naar Maria Dorothea Cesar-Pollak, die vanuit haar praktijk in Amersfoort vanaf de jaren 20 van de twintigste eeuw deze behandeling in praktijk bracht en middels een vakopleiding hielp verspreiden.

De behandeling richt zich op (het voorkomen van) klachten ten gevolge van een incorrecte houding of beweging, eventueel veroorzaakt door een bepaalde afwijking of ziekte.
Voor elke patiënt wordt een individueel behandelplan opgesteld. Tijdens de behandeling zal het verbeteren van de houding en een goede kwaliteit van bewegen centraal staan. Daarbij wordt gekeken wat de patiënt in zijn dagelijks leven doet, zodat de houding ook praktisch bruikbaar is.
Er wordt weinig tot geen gebruik gemaakt van apparatuur, zodat de patiënt zelf in staat is om zijn klachten onder controle te houden. Men wordt zelfredzaam, wat als groot voordeel heeft dat er minder snel sprake is van terugkerende klachten.
Wat ook kenmerkend is aan deze behandelmethode is dat er gebruikgemaakt wordt van een motorisch leerproces, waarbij alle aspecten die nodig zijn om daadwerkelijk tot een houdings- en bewegingsverandering te komen de revue passeren.
'Paramedisch' betekent dat een therapie onder toezicht van een arts wordt gegeven. Hoewel een arts de verwijzing kan geven, is het niet zo dat deze bij de behandeling aanwezig is. Oefentherapeut is sinds 2008 een vrij toegankelijk beroep. Patiënten kunnen dus ook zonder verwijzing terecht. Het is mogelijk om zich voor oefentherapie te verzekeren. De vergoeding komt uit de aanvullende verzekering, en is per polis verschillend. Het gemiddeld aantal vergoede behandelingen ligt tussen de 9 en 18 behandelingen per kalenderjaar.




</doc>
<doc id="488553" url="https://nl.wikipedia.org/wiki?curid=488553" title="Winterdepressie">
Winterdepressie

Winterdepressie is de naam die wordt gegeven aan een verschijnsel waarbij mensen de neiging hebben steeds in het winterseizoen, als de dagen kort zijn, depressief te worden (in de medische wereld Seizoensafhankelijke Depressie/"Seasonal Affective Disorder", genoemd, afgekort als SAD) en waarbij de depressieve verschijnselen overgaan als de dagen weer gaan lengen. In de tropen komt dit niet voor, maar op hogere breedten (Zweden, Canada) is het niet ongewoon.

Grote delen van de IJslandse bevolking lijden niet aan SAD. Dit lijkt door hun genetische aanleg te worden veroorzaakt: IJslanders buiten IJsland lijden ook niet aan SAD, terwijl immigranten in IJsland wel aan SAD kunnen lijden.

Enkele kenmerken van een winterdepressie zijn:

Twee gangbare hypothesen over de oorzaak van SAD:
Vanwege de kortere periode van licht in de winter wordt bij mensen SAD geïnduceerd. Op drie manieren wordt geprobeerd deze hypothese te bewijzen. Één manier is door een correlatie te vinden tussen lengtegraad en prevalentie van SAD. Hoe verder je van de evenaar bent hoe korter de winterdagen en dus zou SAD daar meer moeten voorkomen. De correlatie is klein en complex.
Een andere manier is door melatonineafgifte te bestuderen. De melatonineafgifte van gezonde mensen werd vergeleken met die van SAD-patiënten. In de beide groepen is de afgifte van melatonine ‘s winters ongeveer gelijk. Het onderscheid is dat bij SAD-patiënten meer variatie is in melatonineafgifte in zomer en winter. Daardoor ervaren SAD-patiënten de winterperiode als een periode met verlengde melatonineafgifte wanneer hun lichaam dit vergelijkt met de zomer. De laatste onderzoeksrichting zoekt specifiek naar het mechanisme van lichttherapie. De hypothese dicteert dat door ’s ochtends en ’s avonds lichttherapie te geven de melatonineafgifte geremd wordt en dus de symptomen verdwijnen. Maar ander onderzoek laat zien dat ochtend lichttherapie superieur is aan avond lichttherapie en dat spreekt deze hypothese tegen.

Deze hypothese stelt dat de biologische klok niet gelijk loopt met de andere circadiane ritmes zoals het slaap/waak ritme of de externe klok op je nachtkastje. De vraag is loopt je biologische klok vóór of áchter en dit verschilt bij SAD patiënten. Door ’s avonds melatonine te geven en/of ’s ochtends lichttherapie zijn veel patiënten geholpen. Bij veel patiënten wordt zo de klok weer goed gezet maar er zijn uitzonderingen. Toch hebben ook deze uitzonderingen baat bij lichttherapie. Hoe dat kan weten onderzoekers nog niet. Deze hypothese is vrij robuust vanwege de vele goede resultaten maar ook vrij controversieel door conflicterende resultaten.

En dan zijn er nog andere ideeën over hoe SAD zou kunnen ontstaan. Zoals invloed van bepaalde genen en erfelijkheid. Andere ideeën gaan over bepaalde neurotransmitter tekorten zoals serotonine, dopamine en noradrenaline. Maar deze zijn minder goed uitgewerkt dan de twee bovengenoemde hypothesen.

Zoals eerder beschreven is een winterdepressie/ SAD waarschijnlijk het gevolg van een verstoorde biologische klok, alhoewel dit moeilijk wetenschappelijk te onderbouwen is. De meest gangbare theorie beweert dat een mens gemiddeld 2 uur daglicht per etmaal nodig heeft, iets wat we zelfs tot ons kunnen krijgen als de zon niet schijnt. Dit daglicht krijgen mensen binnen via speciale delen van het netvlies. Via de pijnappelklier zorgt dit voor chemische processen in de hersenen. De stoffen die daar aangemaakt worden, zijn de stoffen die zorgen voor onze innerlijke biologische klok. Eén zo'n stof is melatonine. Winterdepressieve mensen zouden deze stof overdag al te veel aanmaken. Dat heeft weer gevolgen voor een ander stofje, genaamd serotonine (één van de stoffen die ons welbevinden regelt). Deze stof wordt opgebouwd uit koolhydraten, en wordt dan te weinig aangemaakt. Daardoor snakt het lichaam naar meer koolhydraten dan normaal (vandaar het meer willen eten, één van de kenmerken). Door het meer koolhydraten te eten kan het lichaam dan weer vermoeider worden, en het is ook niet voldoende om het serotoninetekort aan te vullen. Daardoor kan men zich letterlijk en figuurlijk terug willen trekken, net zoals dieren doen ten tijde van hun winterslaap.

Aangezien licht het dag- en nachtritme regelt (de biologische klok), kan het ook zijn dat mensen die veel met de tijd mee, of tegen de tijd invliegen, en dus geregeld last hebben van een jetlag, wat ook het dag- en nachtritme in de war gooit, ook last hebben van een winterdepressie, zij het dan misschien wel in een mindere mate, vaak een 'winterblues' of 'najaarsdipje' genoemd.

Aangezien gebleken is dat veel (zon)licht een middel is om de klachten van een winterdepressie/ SAD te verminderen, en in een enkel geval zelfs te laten verdwijnen, is met enig succes getracht om deze depressies te behandelen door mensen iedere dag enige tijd (30-60 minuten) aan intens kunstlicht (10.000 lux) bloot te stellen. Het licht moet de patiënt in de ogen vallen, maar deze hoeft niet direct in het licht te kijken. Voor de behandeling zijn speciale lampen verkrijgbaar via geestelijke gezondheidszorg, huisarts en ziekenhuis. De lichtkleur speelt geen grote rol, wel de intensiteit. Bij het ontwikkelen van een behandeling met kunstlicht heeft de universiteit van Groningen een belangrijke inbreng gehad.

In de kruidengeneeskunde wordt tegen depressie Sint-Janskruid genoemd. Het moet, net als farmaceutische antidepressiva, enige weken worden ingenomen voordat de werking blijkt. In 2007 is een Sint-Janskruidpreparaat in Nederland geregistreerd als medicijn bij milde tot matig zware depressies. Er is aangetoond dat St. Janskruid chemische stoffen bevat die verwant zijn aan gangbare antidepressiva, en er is in diverse meta-analysen, waaronder een Cochrane review een duidelijk effect ten opzichte van placebo gevonden bij depressieve klachten. Het mechanisme is waarschijnlijk hetzelfde als dat van moderne SSRI's. De dosering is echter, zoals bij alle kruidengeneesmiddelen, door de natuurlijke variatie in het gehalte aan werkzame stof veel moeilijker te bepalen dan bij farmaceutische preparaten.


</doc>
<doc id="488947" url="https://nl.wikipedia.org/wiki?curid=488947" title="Schapen- en geitenpokken">
Schapen- en geitenpokken

Schapen- en geitenpokken of SGP is een virusziekte veroorzaakt door een pokkenvirus. 

Naast schapen en geiten kunnen ook runderen besmet worden met schapen- en geitenpokken. Bij runderen die besmet zijn met schapen- en geitenpokken verloopt de ziekte volledig subklinisch. Het virus dat schapen- en geitenpokken veroorzaakt is verwant aan het virus dat bij mensen pokken veroorzaakt. In tegenstelling tot het koepokkenvirus is het virus dat schapen- en geitenpokken veroorzaakt niet besmettelijk voor mensen. Schapen- en geitenpokken staan op de A-lijst van de OIE (Wereldorganisatie voor diergezondheid)

Het virus dat schapen- en geitenpokken veroorzaakt is een dsDNA-Virus van het geslacht "Capripoxvirus" uit de familie van de Poxviridae. Er is maar een serotype van het "schapen- en geitenpokkenvirus" bekend.

Eigenschappen:

De gemiddelde incubatietijd van schapen- en geitenpokken is 12 dagen met een maximum van 21 dagen. Zieke dieren scheiden het virus in de mest, speeksel, neusuitvloeiingen en in de huidschilfers. De besmetting van dier op dier kan dus plaatsvinden via direct contact maar ook via indirect contact, doordat de huidschilfers kunnen functioneren als aerosolen. Bijtende insecten zijn bekende besmettingsbronnen, zij het niet in groten getale. Het virus kan lange tijd buiten de gastheer overleven, daardoor is indirecte besmetting als gevolg van slecht schoongemaakte veewagens of schoeisel ook mogelijk.

De mate waarin dieren ziek worden en doodgaan als gevolg van schapen- en geitenpokken is sterk afhankelijk van de variant van het schapen- en geitenpokkenvirus, de leeftijd van de dieren en van de mate waarin de dieren specifieke weerstand hebben opgebouwd tegen het virus. Bij volwassen dieren kan tot 80% van een koppel ziek worden en tot 50% doodgaan. Bij jonge dieren kan 100% van de dieren ziek worden en tot 95% van de dieren doodgaan. In regio’s waar de schapen en geitenpokken regelmatig voor komt is de mortaliteit meestal rond de 15% van een koppel dieren. Zowel bij jonge als oude dieren kunnen secundaire infecties zorgen voor een verhoogde mortaliteit.

Symptomen:

Schapen- en geitenpokken is al in de 2 na christus omschreven als ziekte maar werd pas in 1673 herkend als een besmettelijke ziekte. Schapen- en geitenpokken is endemisch in Afrika onder de Sahara, het Midden-Oosten, India en in grote delen van Azië. In Europa komt de ziekte vrijwel niet voor, wel zijn er in 1998 en 2000 uitbraken geweest van schapen- en geitenpokken in Griekenland. In Rusland en Marokko zijn respectievelijk in 2001 en 2002 uitbraken geweest. Deze uitbraken buiten het gebied waar de ziekte endemisch is zijn waarschijnlijk het gevolg geweest van illegale import van dieren uit besmette regio’s.

Het preventief bestrijden van schapen- en geitenpokken is mogelijk door middel van vaccinatie. In Europa worden dieren niet preventief gevaccineerd tegen schapen- en geitenpokken. Vaccineren wordt alleen gedaan bij een uitbraak van schapen en geitenpokken om verdere verspreiding van de ziekte te voorkomen. Om te voorkomen dat de ziekte uitbreekt in Europa is er een import verbod van kracht van dieren uit regio’s die wel besmet zijn.


</doc>
<doc id="489188" url="https://nl.wikipedia.org/wiki?curid=489188" title="Vierde ventrikel">
Vierde ventrikel

De vierde ventrikel of ventriculus quartus is een holte gevuld met hersenvocht, gelegen in het metencephalon, en deels in het myelencephalon. Aan de voorkant van de vierde ventrikel, ligt de pons. Aan de achterkant liggen de kleine hersenen. In het ventrikelstelsel verbindt de vierde ventrikel het aquaduct van Sylvius met het centrale kanaal.



</doc>
<doc id="489291" url="https://nl.wikipedia.org/wiki?curid=489291" title="Centraal kanaal">
Centraal kanaal

Het centrale kanaal, de canalis centralis medullae spinalis of het ruggenmergskanaal is een buis midden in het ruggenmerg, die met hersenvocht gevuld is. Het centrale kanaal loopt van het verlengde merg tot waar het ruggenmerg ophoudt, halverwege de rug. Bij een doorsnede van het ruggenmerg zijn cellichamen te zien in de vorm van een vlinder. Midden in deze vlinder kan een gat waargenomen worden. Dit is het centrale kanaal.


</doc>
<doc id="489318" url="https://nl.wikipedia.org/wiki?curid=489318" title="Subarachnoïdale ruimte">
Subarachnoïdale ruimte

De subarachnoïdale ruimte of cavum hyparachnoidicum is de ruimte tussen het spinnenwebvlies en het zachte hersenvlies. Rond alle delen van het centrale zenuwstelsel komt de subarachnoïdale ruimte voor. Deze ruimte is gevuld met hersenvocht. 

Verder lopen er bloedvaten door de hersenvliezen en zenuwen. Hierdoor kan bij letsel van de hersenvliezen hoofdpijn gevoeld worden.

Een subarachnoïdale bloeding is een bloeding in deze ruimte, die met meestal felle hoofdpijn gepaard gaat en levensgevaarlijk kan zijn.


</doc>
<doc id="490015" url="https://nl.wikipedia.org/wiki?curid=490015" title="Andreas Burnier">
Andreas Burnier

Andreas Burnier, pseudoniem van "Catharina Irma Dessaur", (Den Haag, 3 juli 1931 – Amsterdam, 18 september 2002) was een Nederlandse schrijfster. Onder haar eigen naam was ze van 1973 tot 1988 hoogleraar criminologie aan de Katholieke Universiteit Nijmegen.

Dessaur werd in 1931 in de Bethlehemkliniek in Den Haag geboren. Ze was het oudste kind in een liberaal joods gezin. Tijdens de Tweede Wereldoorlog dook ze drie jaar lang (1942-1945) onder op voortdurend wisselende adressen en om veiligheidsredenen gescheiden van haar ouders. Tijdens de onderduikperiode gebruikte ze de schuilnaam Ronnie van Dijk. De voornaam Ronnie zou ze haar hele leven blijven gebruiken. Ze woonde onder andere in de Achterhoek, Drenthe en op de Veluwe, waar zij de laatste maanden met haar vader verbleef. Samen met hem ging zij na de oorlog naar Amsterdam.

Na de oorlog bezocht ze het Vrijzinnig-Christelijk Lyceum in Den Haag en studeerde daarna medicijnen en filosofie in Amsterdam. Deze studie kon ze niet voltooien omdat een hoogleraar haar als jong meisje niet serieus nam en weigerde haar te begeleiden.

Op haar tweeëntwintigste (1 september 1953) trouwde ze met uitgever J.E. Zeijlmans van Emmichoven (Emanuel, bijnaam Gabriel), met wie ze twee kinderen kreeg. Tegelijk leerde ze door hem en vooral door zijn ouders de antroposofie kennen. Vooral door haar schoonvader F. W. Zeylmans van Emmichoven beïnvloedden verschillende zienswijzen van Rudolf Steiner haar latere publicaties. In 1961 scheidden ze en pakte Dessaur haar studie weer op. Ze studeerde cum laude af in de sociale wetenschappen en promoveerde in Leiden in de sociale criminologie.

Ze debuteerde in 1965 in "Tirade" en in hetzelfde jaar verscheen haar eerste roman "Een tevreden lach". Burnier, die na haar scheiding openlijk lesbisch werd, had voor deze roman haar ervaringen met het ontdekken van haar geaardheid als uitgangspunt genomen. Ze was de eerste auteur in de Nederlandstalige literatuur die op een volkomen vanzelfsprekende manier schreef over vrouwelijke homoseksualiteit en dit thema speelt ook in haar latere romans een belangrijke rol. Burnier schreef over de damesliefde en leefde met een vrouw toen dat nog volslagen taboe was en betekende daardoor, net als Gerard Reve, veel voor de emancipatie van homo's.

Daarnaast was ze ook een belangrijke voorloper van de Tweede feministische golf aan het einde van de jaren zestig. Toen Dolle Mina nog moest worden opgericht, schreef Burnier al over het ongeluk geboren te worden in een vrouwelijk lichaam en als tweederangs beschouwd en geminacht te worden. Haar feministische opvattingen waren radicaal en ze was ontevreden over de wijze waarop de vrouwenbeweging haar strijd voerde. In haar ogen was het een klaagbeweging, die zwelgend in zelfmedelijden botweg eiste, zonder zelf initiatief en ambitie te tonen. Ook ergerde het haar dat – in het toen populaire neomarxistische jargon – niet het individu verantwoordelijk werd gehouden, maar dat de schuld consequent bij de structuren werd gezocht. Deze negatieve stellingname ten opzichte van de vrouwenbeweging werd haar door haar ‘zusters’ niet in dank afgenomen.

Burnier heeft zich van jongs af aan verdrukt gevoeld – als vrouw, (latent) homoseksueel en als joodse – en dat was haar belangrijke inspiratiebron. Zelf zei ze eens: “Het is altijd een voorrecht te worden geboren in een onderdrukte groep. Voor iemand die behoort tot de heersende kaste (…) is het veel moeilijker ooit tot enig inzicht van belang te komen. ‘Lijden is goed voor de mens’, zeiden de (vroegere) Russen. Het is goed, in die zin dat het je wakker houdt, je bewustzijn scherpt, je geestelijke activiteit prikkelt.” 

Burnier publiceerde naast romans essays, brieven en artikelen, waarmee ze de aanzet gaf tot belangrijke maatschappelijke debatten en ook was ze regelmatig het middelpunt van heftige polemieken. Naast emancipatie van homoseksuelen en het feminisme, vroeg ze aandacht voor de menselijke waardigheid en verzette ze zich tegen euthanasie, abortus provocatus en genetische manipulatie. Net toen er in de jaren tachtig in Nederland een meerderheid ontstaan was die euthanasie wilde legaliseren, verzette Burnier zich hier tegen. Hierbij vergeleek ze euthanasie met nazipraktijken en stelde ze vragen als hoe 'vrijwillig' is euthanasie voor hoogbejaarden die zichzelf als een last voor hun omgeving beschouwen, als artsen en familie haar als een goede 'oplossing' aanbieden? Waarom doden als er goede pijnbestrijding mogelijk is? Wie bepaalt wanneer een leven de moeite waard is? Waar ligt de grens van het 'volwaardige' leven? Een lawine van kritiek, woede en hoon was haar deel.

Als gevolg van haar ervaringen in de oorlog wilde Burnier lange tijd niets weten van het religieuze jodendom. De protagonisten in haar romans zijn zelden Joods. Pas aan het eind van haar leven kwam ze in het reine met haar religieuze achtergrond en in haar laatste roman "De wereld is van glas" (1997) wordt dit thema centraal gesteld.

Dessaur overleed onverwacht op 71-jarige leeftijd aan een hersenbloeding en werd in stilte begraven op de Liberaal Joodse Begraafplaats Gan Hasjalom in Hoofddorp. Op dat moment was niets van haar werk in druk. Tilly Hermans van uitgeverij Augustus besloot tot heruitgave van Burniers belangrijkste werk. Er werd een bundel samengesteld met een keuze uit de essays en brieven en grote interviews met de schrijfster. Tegelijkertijd verschenen drie van Burniers romans in één band: "Het jongensuur" (1969), "De litteraire salon" (1984) en "De trein naar Tarascon" (1986).






</doc>
<doc id="491015" url="https://nl.wikipedia.org/wiki?curid=491015" title="Metamerie (optica)">
Metamerie (optica)

Van metamerie is sprake wanneer twee voorwerpen onder bepaalde omstandigheden dezelfde kleur lijken te hebben, terwijl er onder andere omstandigheden een kleurverschil te zien is. Men noemt de spectra van twee verschillende lichtbronnen metameer als de kleur van die bronnen voor het menselijk oog hetzelfde is.

Zichtbaar licht van bijvoorbeeld een gloeilamp of de zon is samengesteld uit elektromagnetische straling van een continu spectrum van golflengtes. Om de samenstelling van dat licht goed te kunnen meten zou het oog in staat moeten zijn al die frequenties van elkaar te onderscheiden. In werkelijkheid bevat het oog voor het onderscheiden van kleuren echter slechts drie verschillende soorten lichtgevoelige cellen.

Om de indruk van wit licht te krijgen moeten de drie soorten kegeltjes in gelijke mate worden geprikkeld. Dat kan met echt wit licht (met een vlak spectrum), maar ook met allerlei combinaties van gekleurd licht, zolang de kegeltjes maar in gelijke mate worden geprikkeld. Al deze verschillende samenstellingen heten metameer.

De kleurindruk van een voorwerp wordt bepaald door de straling van de lichtbron en de weerkaatsing van dit opgestraalde licht door het onderwerp en uiteindelijk de gevoeligheid van het oog voor de verschillende golflengtes.

In feite is metamerie de basis van de verf-, foto- en beeldschermindustrie: door het mengen van een klein aantal kleuren, bijvoorbeeld rood, groen en blauw, kan een groot deel van de waarneembare kleuren worden benaderd. Die benaderingen pakken onder verschillende omstandigheden echter verschillend uit, een situatie die we metamerie-fout zouden kunnen noemen. Twee gekleurde oppervlakken met verschillend (reflectie-)spectrum die in de ene situatie dezelfde kleur schijnen te hebben, zien er dan onder andere omstandigheden verschillend uit:

Belichting: twee oppervlakken die onder daglicht dezelfde kleur lijken te hebben, kunnen er onder gekleurd licht verschillend uitzien. Omgekeerd hebben alle oppervlakken onder natriumlicht dezelfde kleur (geel), maar bij daglicht zijn er natuurlijk grote verschillen.

Waarnemer: bepaalde kleuren die voor iemand met normaal functionerende ogen verschillend zijn, kunnen voor sommige kleurenblinden hetzelfde zijn.

Blikveld: de verdeling van kegeltjes over het netvlies is niet overal gelijk, zodat een punt in het midden van het blikveld een andere kleur schijnt te hebben dan een punt daarnaast.

In de automobielindustrie is het verkrijgen van metamerie een groot probleem. De kleur van de auto wordt afgestemd met de kleur van het plastic interieur en de stoffen. Onder de voorgeschreven condities met standaard daglicht wordt de kleur van alle componenten voorgeschreven. Echter bij bijvoorbeeld lantaarnlicht ziet men dan drie verschillende kleuren. De oorzaak daarvan is dat de kleuren van de verschillende componenten niet spectraal (dat wil zeggen over de gehele breedte van het reflectiespectrum) hetzelfde zijn. Wanneer van deze componenten de reflectiecurves dezelfde waren geweest, was de kleur onafhankelijk van de lichtbron hetzelfde geweest.



</doc>
<doc id="491099" url="https://nl.wikipedia.org/wiki?curid=491099" title="Uitbuiken">
Uitbuiken

Uitbuiken is een typisch Nederlandse zegswijze, waarbij na een goede maaltijd een poosje rust genomen wordt om het eten te laten zakken. Anders bestaat de mogelijkheid van oprispend maagzuur.

Door veel te eten en te drinken voelt de buik pijnlijk aan en kan men last krijgen van overtollig maagzuur. Ook kan men last krijgen van oprispend maagzuur, waarbij de sluitspier tussen maag en slokdarm minder goed sluit.

Ook strak zittende kleding, bijvoorbeeld ten gevolge van veel eten, kan leiden tot oprispingen. Om dit te voorkomen wordt na een goede maaltijd de knoop van de broek losgemaakt en gaat men even wat onderuit zitten. 

uitbuikend persoon


</doc>
<doc id="491129" url="https://nl.wikipedia.org/wiki?curid=491129" title="Henry Vaughan">
Henry Vaughan

Henry Vaughan (Newton (Breconshire), 17 april 1622 – Llansantffraed (nabij Brecon, Wales), 28 april 1695) was een Welsh dichter en arts. Vaughan werd geboren in het dorp Llansanffraid, nabij Brecon, waar hij het grootste deel van zijn leven doorbracht en ook werd begraven. 

Samen met zijn tweelingbroer, de latere filosoof Thomas Vaughan, studeerde hij in Oxford. In 1640 ging Henry naar Londen om nog twee jaar rechten te studeren. Zijn studie werd onderbroken door de Engelse Burgeroorlog, waarin hij de kant koos van de royalisten. In 1642 keerde hij terug naar Wales als gerechtssecretaris en later vestigde hij zich als arts. Hij trouwde met Catherine Wise en kreeg met haar vier kinderen.

In 1646 verscheen zijn eerste bundel, "Poems with the Tenth Satire of Juvenal Englished".
In 1650 volgde het eerste deel van "Silex Scintillans, Sacred poems and private ejaculations", een verzameling religieuze gedichten, waarvan vijf jaar later het tweede deel verscheen. Daarin sprak hij over een spirituele hergeboorte, die hij toeschreef aan zijn bewondering voor George Herbert. Ook John Donne inspireerde hem, en met onder andere deze twee dichters wordt Vaughan gerekend tot de Metaphysical poets. Tussen deze publicaties in kwam een bundel met seculiere poëzie onder de titel "Olor Iscanus" (1651).

Vaughan hield van de natuur in zijn land en noemde zichzelf een Silurist, naar de Keltische bevolkingsgroep de Siluriërs die aan het begin van onze jaartelling leefde in het zuiden van Wales en bekendstond als een dapper en strijdvaardig volk dat zich hevig verzette tegen de inval van de Romeinen in het jaar 48. 

Na de dood van zijn eerste vrouw trouwde hij met haar zus Elizabeth, en kreeg ook met haar vier kinderen. Zijn latere werk, waaronder "Thalia rediviva" (1678), haalde niet meer het niveau van de Silex.

Overig werk van Vaughan omvat onder andere "The mount of olives: or, Solitary devotions" (1652) en "Flores solitudinis" (1654).



</doc>
<doc id="491224" url="https://nl.wikipedia.org/wiki?curid=491224" title="Hemoglobinopathie">
Hemoglobinopathie

Hemoglobinopathieën zijn ziekten waarbij het zuurstoftransporteiwit hemoglobine in het bloed veranderd is, waardoor de zuurstoftransporterende of andere natuurkundige eigenschappen ervan veranderen. Bekende hemoglobinopathieën zijn onder andere sikkelcelanemie en de thalassemieën.

Bekende vormen:




</doc>
<doc id="491419" url="https://nl.wikipedia.org/wiki?curid=491419" title="Catatone schizofrenie">
Catatone schizofrenie

Catatone schizofrenie of schizofrenie - catatone type is een vorm van schizofrenie waarbij voornamelijk catatone motorische symptomen op de voorgrond treden, die uiterste vormen aan kunnen nemen. Het wordt gerekend tot het schizoïde spectrum

De persoon kan bijvoorbeeld hyperactief zijn zonder dat externe prikkels hiertoe aanleiding geven, maar ook een totale immobiliteit vertonen. Er kan een zeker verzet optreden tegen instructies, verzoeken of verplaatst worden (waarbij ernstige agressie kan optreden), terwijl in andere gevallen opdrachten willoos en automatisch worden opgevolgd. Het komt ook voor dat de persoon niet wil spreken (mutisme).

Sommige personen kunnen een paar maanden lang bizarre en verkrampte lichaamshoudingen volhouden, maar anderen reageren niet als iemand hun lichaamshouding verandert (flexibilitas cerea). Verder kunnen stereotiepe bewegingen, vreemde gelaatsuitdrukkingen en imiterend gedrag (echolalie en echopraxie) voorkomen.

Soms verkeert de persoon in een droomachtige (oneiroïde) toestand, die gepaard kan gaan met levendige hallucinaties.

Voor diagnose moet zijn voldaan aan de algemene criteria voor schizofrenie (zie aldaar).


</doc>
<doc id="491425" url="https://nl.wikipedia.org/wiki?curid=491425" title="Alfa-1-antitrypsinedeficiëntie">
Alfa-1-antitrypsinedeficiëntie

Alfa-1-antitrypsinedeficiëntie of Alfa-1-proteïnase-inhibitordeficiëntie, ook wel AATD, alfa-1, of A1AT-tekort genoemd, is een ondergediagnosticeerde erfelijke metabole stoornis, die zowel kan leiden tot longziekten bij volwassenen en leverziekten bij zowel kinderen als volwassenen, als in zeldzame gevallen tot een welbepaalde huidziekte (panniculitis).

Het genetische defect bij AAT-deficiëntie verandert de configuratie van het alfa 1-antitrypsine (AAT)-molecuul en voorkomt de vrijstelling ervan uit de lever. Hierdoor vermindert de serumconcentratie van AAT. Dit leidt ook tot een lagere alveolaire concentratie, waar AAT bescherming biedt tegen proteases. Als gevolg van de verminderde bescherming raken de wanden van de longblaasjes beschadigd en leidt dit tot emfyseem. De ophoping van AAT in de hepatocyten kan ook schade veroorzaken aan de lever en leiden tot levercirrose en leverfalen.

De ernst en de vorm van de aandoening kan bij AAT-deficiënte personen sterk variëren. Niet alle patiënten met een AAT-tekort vertonen symptomen maar bij diegenen die klinische emfyseem en cirrose ontwikkelen is de mortaliteit hoog.
De behandeling bestaat uit het stoppen met roken, bronchodilatoren en fysische revalidatietherapie. Sommige patiënten hebben baat bij de intraveneuze aanvulling van AAT.

AAT is een protease-inhibitor uit de familie van de serpines en wordt beschouwd als de klinisch belangrijkste protease-inhibitor. De meeste serpines inactiveren enzymen door een covalente binding aan te gaan met het desbetreffende enzym. Dit werkingsmechanisme vereist relatief hoge concentraties om werkzaam te zijn.
In de acute fase van een ontstekingsreactie is een verdere stijging van de hoeveelheid protease-inhibitor noodzakelijk om de schade te beperken die door de geactiveerde neutrofiele granulocyten en hun vrijgestelde enzymen kunnen veroorzaakt worden.

AAT heeft een kenmerkende secundaire structuur bestaande uit beta-sheets en alfahelices. Mutaties in deze regio's kunnen leiden tot niet functionele proteïnes die kunnen polymeriseren en accumuleren in de levercellen (bijvoorbeeld levercirrose bij kinderen).

AAT heeft zijn naam te danken aan de eigenschap zich in vitro blijvend (covalent) te binden (en daardoor het ook inactiveren) aan het enzym trypsine. De term alfa-1 verwijst naar de plaats waar het proteïne terug te vinden is bij een gelelektroforese van de bloedeiwitten.

AAT bestaat uit een enkele streng glycoproteïne van 394 aminozuren.

Het is een van de meest voorkomende ernstige erfelijke aandoeningen in de blanke populatie, met ongeveer 1 tot 2 gevallen per 5000 personen. De ziekte kan voorkomen in alle bevolkingsgroepen maar komt het meest voor in individuen van Europese afkomst. Wereldwijd zijn er ongeveer 117 miljoen dragers en 3,4 miljoen zieken. Er is een grote variabiliteit in zowel de vorm als de ernst van de aandoening, die kan gaan van asymptomatisch tot levensbedreigende ziekte. De specifieke mortaliteit en morbiditeit zijn onbekend. Niet iedereen met een homozygote deficiëntie ontwikkelt emfyseem of cirrose maar bij wie deze ziektebeelden zich ontwikkelen is de overlijdensgraad hoog. 

AATD heeft een bimodale leeftijdsverdeling op vlak van symptomen. Bij pasgeborenen veroorzaakt het vaak geelzucht en het is de hoofdoorzaak van levertransplantaties bij kinderen. De luchtwegaandoeningen komen vaak pas tot uiting tegen de leeftijd van 50 of 60 jaar behalve bij rokers vanaf 40 jaar. De kans op het ontwikkelen van een leverziekte stijgt met de leeftijd.

A1AD was voor het eerst ontdekt in 1963 door Carl-Bertil Laurell (1919-2001) en Sten Eriksson aan de universiteit van Lund, Zweden. Ze ontdekten de afwezigheid van de α band in een proteïne elektroforese bij vijf stalen van de in totaal 1500 patiënten. Drie van deze personen ontwikkelden emfyseem op jonge leeftijd. 
Het verband met leverziekte werd zes jaar later door Harvey Sharp et al. beschreven.

De symptomen van het door AATD veroorzaakte emfyseem beperken zich tot de luchtwegen en zijn initieel vrij algemeen.
Hoest, verhoogde slijmproductie en wheezing komen afwisselend voor. Hierdoor wordt vaak de foutieve diagnose astma of luchtweginfectie gegeven.

Vervolgens ontwikkelt er zich een progressieve dyspneu of kortademigheid als voornaamste klacht. Eerst alleen bij een zware inspanning maar in een later stadium constant en kan zuurstoftoediening noodzakelijk zijn.

Vaak is het pas na het optreden van een verslechterende kortademigheid dat een diagnose gesteld wordt. De meeste patiënten hebben dan reeds over een tijdspanne van verscheidene jaren verschillende artsen geraadpleegd zonder tot een diagnose te komen. Het interval tussen het eerste optreden van de symptomen en een uiteindelijke diagnose is gemiddeld meer dan vijf jaar.
Bij patiënten met een licht emfyseem worden vaak amper abnormale bevindingen gedaan tijdens een lichamelijk onderzoek.

De bepaling van de concentratie AAT in het bloed is een vrij eenvoudige bloedtest die waarschijnlijk te weinig gebruikt wordt. Slechts een minderheid van de AAT-deficiënte patiënten heeft reeds een correcte diagnose gekregen. Hoe vroeger de diagnose gesteld kan worden, hoe sneller maatregelen als stoppen met roken kunnen genomen worden.

Bij gezonde personen beschermt AAT de alveolaire wand tegen de gevolgen van de constante inhalatie van pathogenen. Deze pathogenen lokken een cellulaire immuunreactie op. Dit gaat gepaard met de lokale vrijzetting van proteases. De aanwezigheid van AAT beschermt de longen van een te grote proteasewerking. Het verstoorde evenwicht tussen protease en antiprotease bij AAT-deficiënte personen leidt tot een verhoogde en ongecontroleerde neutrofiele elastasewerking. Dit elastase breekt de elastine en collageen af in de wanden van de longblaasjes. Dit komt tot uiting als een progressief emfyseem.

Apoptose speelt ook een belangrijke rol in pathogenese van emfyseem. Recent onderzoek wijst uit dat AAT mogelijk de alveolaire apoptose inhibeert en beschermt tegen emfyseem in de afwezigheid van een neutrofiele inflammatie.

Het roken van tabak versnelt het optreden van de symptomatische ziekte met ongeveer 10 jaar. De schadelijke rook verhoogt het aantal neutrofielen in de longblaasjes, wat de antiprotease werking bij reeds AAT-deficiënte personen verder verlaagt. Naast de verhoogde ontstekingsreactie inactiveert tabaksrook ook rechtstreeks A1AT door middel van oxidatie van bepaalde methionineresiduen. Andere factoren die volgens hetzelfde werkingsprincipe bijdragen aan een versneld ziekteverloop zijn naast infecties ook de (herhaaldelijke) blootstelling aan stofdeeltjes of andere luchtverontreiniging.

De productie van AAT wordt gereguleerd door genen op de protease-inhibitorlocus. Het SERPINA1 gen dat codeert voor A1AT, gelegen op chromosoom 14, is sterk variabel en kent meer dan 100 mogelijke verschillende allelen. Deze varianten worden ingedeeld op basis van de AAT-serumconcentratie. Het M-allel komt het meest voor (90%) en geven een normale AAT-concentratie (20-53 µmol/L of 150-350 mg/dL).
De meeste patiënten met de klinische ziekteverschijnselen zijn homozygoot SS of ZZ of minder frequent heterozygoot MS, MZ of SZ.

De meest voorkomende vorm van AAT-deficiëntie is ten gevolge van de Z-variant. Homozygote PiZZ-personen hebben 3-7 µmol/L AAT in hun bloed terwijl een minimum van ongeveer 11 µmol/L noodzakelijk is om de longen te beschermen. Emfyseem ontwikkelt zich bij de meeste personen met een serumconcentratie lager dan 9 µmol/L. Deze personen maken dus veel kans om reeds op jonge leeftijd emfyseem te ontwikkelen. De fout geconfigureerde AAT hoopt op in de levercellen en veroorzaakt onherstelbare schade zoals cirrose. Een biopsie van de lever zal in dat geval kenmerkende PAS-positieve granules aantonen.

Andere allelen die een ernstige deficiëntie veroorzaken zijn de zeldzamere PiSZ, PiZ/Null, en PiNull. Het S-gen komt vaker bij personen van Spaanse of Portugese afkomst terwijl de frequentie van het Z-gen het hoogst is bij personen van West-Europese afkomst.
Het null-gen is het zeldzaamst, deze personen produceren helemaal geen AAT. Dit geeft een zeer groot risico op emfyseem (100% tegen de leeftijd van 30 jaar) maar geen leveraandoeningen wegens het volledig ontbreken van de productie van AAT in de levercellen en aldus ook geen ophoping ervan.

Dragers van de ziekte zijn heterozygoot (MZ, MS of M/Null) en hebben ten minste 35% van de normale serumconcentratie. Dit geeft een afdoende bescherming en deze personen ontwikkelen de ziekte dan ook niet.
Bij individuen met PiSS en PiSZ fenotypes is de AAT-hoeveelheid vaak met 50 tot 70% afgenomen. Deze hoeveelheid biedt meestal ook voldoende bescherming wanneer er niet gerookt wordt.

AATD wordt autosomaal recessief overgeërfd. Dit wil zeggen dat als de beide ouders heterozygoot (drager) zijn (PiMZ) dan hebben de kinderen 25% kans op de aandoening (PiZZ), 50% kans om zelf heterozygote drager(PiMZ) te zijn zonder ziek te zijn en 25% kans om geen drager te zijn (PiMM).
Wanneer een van de ouders de aandoening heeft (PiZZ) en en de andere ouder is drager dan zul de helft van de kinderen de aandoening zelf hebben en de andere helft zal drager zijn.
Als één ouder de aandoening heeft (PiZZ) maar de andere ouder geen drager is (PiMM) dan zullen alle kinderen drager zijn van AATD maar de ziekte zelf meestal niet ontwikkelen.

De behandeling richt zich vooral op het verminderen van de inflammatoire stimuli ter hoogte van de longen. Dit houdt eerst en vooral in stoppen met roken. Geen enkele andere behandeling heeft een even groot positief effect op het ziekteverloop dan het stoppen met roken. Het adequaat behandelen van astma en luchtweginfecties verlaagt ook de blootstelling aan neutrofiele elastase. Preventief kan men best zich laten vaccineren tegen het griepvirus en tegen pneumokokken die longontsteking veroorzaken. 
De toediening van bronchodilatoren als β2-mimetica of anticholinergica verbeteren de longfunctie en verlichten de klachten als dyspneu. Over hun effect op langere termijn specifiek bij AATD-patiënten is nog onvoldoende bekend.

Patiënten met AATD die duidelijk tekenen van emfyseem ontwikkelen kunnen ook behandeld worden met een wekelijkse intraveneuze aanvulling van AAT. Deze uit menselijk bloed gewonnen en gezuiverde plasmaproteïne vult het tekort dat deficiënte personen hebben aan en kan zo bescherming geven tegen verdere achteruitgang van de longfunctie.



</doc>
<doc id="491868" url="https://nl.wikipedia.org/wiki?curid=491868" title="Pre-auriculaire fistel">
Pre-auriculaire fistel

Een pre-auriculaire fistel is een aangeboren afwijking die niet heel zeldzaam is (een paar per duizend geboorten), waarbij er op de wang voor het oor aan een of aan beide zijden nog een heel klein gaatje te bespeuren is, restant van een embryonale kieuwboog die niet helemaal gesloten is in een vroege embryonale fase, zoals normaal wel gebeurt. 

Meestal heeft de afwijking geen ernstige consequenties maar hij kan wel eens gaan ontsteken en dan leiden tot een hardnekkig iets pus producerend gaatje (de fistel) en moet dan worden verwijderd. Dit zal meestal gebeuren door de kno-arts. Het tegelijkertijd bestaan van andere aangeboren afwijkingen moet voor de operatie worden uitgesloten om onaangename verrassingen tijdens de operatie te vermijden. De diepte van de fistel is van tevoren niet helemaal te voorspellen.


</doc>
<doc id="491979" url="https://nl.wikipedia.org/wiki?curid=491979" title="Vincent Martin">
Vincent Martin

Vincent Martin is een Belgisch gerechtspsychiater uit Sint-Niklaas en is onder meer bekend door controversiële technieken met behulp van hypnose en alcohol die hij gebruikte in het kader van gerechtelijke onderzoeken. Martin werd ook gevraagd door de publieke omroep TV1 om deel te nemen als expert in het panel van het populair-wetenschappelijk televisieprogramma Hoe?Zo!.

In 2003 kwam hij in het nieuws omdat hij een man onder hypnose bracht die daarna zonder verdoving kon worden geopereerd. In september 1999 schakelde het gerecht van Brugge de psychiater in om een robotfoto te maken van een verkrachter. Op een van de slachtoffers van die verkrachter voerde Martin een zogeheten geleide dagdroom uit om zo gelaatstrekken van de verkrachter vast te leggen.

Het bekendst werd Vincent Martin wellicht om zijn bijdrage in het onderzoek naar de Bende van Nijvel. Hij bracht getuigen die dat zelf wilden onder hypnose om hen zo het verhaal te laten doen van de overval die ze zagen gebeuren. Martin was ook betrokken bij het onderzoek met de leugendetector waaraan enkele verdachten in het dossier Bende van Nijvel werden onderworpen. 

In oktober 2005 werd hij door de rechtbank van Dendermonde veroordeeld tot vier jaar cel met uitstel wegens verkrachting en aanranding van de eerbaarheid van zes patiënten. Martin heeft zijn onschuld altijd staande gehouden en ging in beroep tegen de uitspraak in eerste aanleg. Hij werd hiervoor verdedigd door advocaat Jef Vermassen. In 2006 werd zijn straf verzwaard tot 8 maanden effectief.

De vrouwen dienden in 2003 klacht in. De meesten zochten in de loop der jaren hulp bij Martin nadat ze het slachtoffer van verkrachting waren geweest. 

Volgens rechter Freddy Troch kon de rechtbank hem geen beroepsverbod opleggen. Alleen de Orde van geneesheren heeft deze bevoegdheid. 

De Orde van geneesheren heeft hem met ingang van 5 december 2005 voor één jaar geschorst.

Nadat Martin in België in opspraak was geraakt, heeft hij zich in Nederland gevestigd.

Martin was onder andere lid van de EFTA (European Family Therapy Assciation).



</doc>
<doc id="492170" url="https://nl.wikipedia.org/wiki?curid=492170" title="Coolsingelziekenhuis">
Coolsingelziekenhuis

Het Grote Ziekenhuis of Coolsingelziekenhuis is een voormalig Rotterdams ziekenhuis. Het gebouw stond op de hoek van de Van Oldenbarneveltstraat en de Coolsingel. De oorspronkelijke architect was Willem Nicolaas Rose (1801 – 1877).

Het ziekenhuis werd tussen 1839 en 1848 gebouwd en in de jaren 1880 aan de achterkant uitgebreid.
De eerste directeur was Dr. J.B. Molewater (1813 – 1864). Molewater hanteerde het 'profijtbeginsel', je betaalde voor wat je kreeg en had daardoor rechten die men in het Gasthuis niet had, daar was je afhankelijk van de 'relatie die je opbouwde met de doktoren'.

Tot die tijd was het gebruikelijk dat de hogere klassen zich thuis lieten verplegen, want die konden dit betalen. Door de introductie van verschillende verpleegklassen dacht Molewater de financiering van heel zijn ziekenhuis gezond te houden. Voor 1853 nam het Coolsingelziekenhuis zelfs alleen maar betalende patiënten aan, de rest moest zich behelpen met het oude Gasthuis.

Het ziekenhuis leed in de beginperiode grote verliezen. De gemeente subsidieerde het ziekenhuis al fors en was bovendien bang dat als ze alles zouden betalen, de diaconieën ook al hun patiënten zouden gaan doorsturen naar het Coolsingelziekenhuis. Men stelde toen nog prijs op een sterke scheiding van staat en kerk, ieder moest voor zichzelf zorgen. Uiteindelijk kwam men tot het besef dat enige coördinatie toch voordelen zou bieden en dus zouden in het Coolsingelziekenhuis ook 'armlastigen' worden geaccepteerd, ook al werden die gestuurd door de diaconieën. Ook toen al kon men berekenen dat bij een hoge subsidie een paar extra gratis patiënten echt geen verschil meer zou maken. Het uiteindelijke doel was dat zoveel mensen als mogelijk van het ziekenhuis gebruik zouden gaan maken: leegstand is altijd duurder en hoe meer patiënten hoe hoger de omzet, dacht men.

Vanuit heel Europa kwam men op bezoek in het modernste ziekenhuis van Europa, het Coolsingelziekenhuis. In 1864 overleed Molewater en het ziekenhuis verloor al snel zijn voorsprong op andere ziekenhuizen.

Het ziekenhuis was door Rose opgezet als een corridorziekenhuis, later werd de trend meer een ziekenhuis met verschillende paviljoens en barakken, nodig voor de behandeling van besmettelijke ziekten.

Molewater had altijd meer gepleit voor een integraal ziekenhuis, maar mensen wilden toen niet graag verpleegd worden naast een cholerapatiënt en dus liepen de inkomsten van het ziekenhuis snel terug. Er werd gezocht naar een oplossing in de vorm van dependances.

In 1872 werd het via een wet zelfs verplicht om aparte dependances voor besmettelijke ziekten in te richten en dus ontstonden er de volgende dependances van het Coolsingelziekenhuis:


Bij het ontwerp van het Coolsingelziekenhuis was geen rekening gehouden met de onverwacht snelle bevolkingsgroei na 1850. Bovendien was de bevolkingsaanwas vooral een gevolg van het toenemen van de 'sociaal zwakkeren' die veel smeriger werk en huisvesting hadden en dus veelal eerder een beroep op het ziekenhuis moesten doen.

In 1888 werd in feite een tweede ziekenhuis gebouwd achter het Rose ziekenhuis. In vier barakken konden nu tegelijk 500 patiënten worden verpleegd, maar het was al snel wéér onvoldoende.
In de 50 jaar erna werden er meerdere ziekenhuizen meer decentraler dan het Coolsingelziekenhuis gebouwd:


Daarnaast kreeg Rotterdam ook een aantal gespecialiseerde ziekenhuizen:


Het voormalige Pest- en Dolhuis op de Hoogstraat werd gebruikt voor de verpleging van krankzinnigen. In 1884 kwam de Wet op de Krankzinnigenzorg, waardoor ook Rotterdam deze inrichting moest moderniseren. Men besloot uiteindelijk tot nieuwbouw ver weg: in Poortugaal werd al rond de eeuwwisseling een terrein aangekocht waar aanvankelijk de psychiatrische inrichting Maasoord werd gesticht die weer later overging in het Deltaziekenhuis.
Tijdens het bombardement van Rotterdam in 1940 werd het ziekenhuis ondanks een groot rood kruis op het dak zwaar beschadigd. De patiënten konden maar ternauwernood worden geëvacueerd. Alleen de buitenmuren stonden nog overeind, evenals de toegangspoort aan de achterzijde van het gebouw, aan de toenmalige Crispijnlaan. Een aantal paviljoens overleefden de oorlog en bleven tot december 1960 in gebruik.

In 1941 werd, op de plek waar het hoofdgebouw van het ziekenhuis stond, begonnen met de bouw van het bankgebouw van de Rotterdamsche Bank. Dit bankgebouw werd in 1948 opgeleverd. In 1949 werd begonnen met de aanleg van de Lijnbaan die langs de nog staande achterpoort trok. Deze voetgangersstraat werd in 1953 geopend. De Coolsingelpoort was dan het enige staande overblijfsel van het ziekenhuis. In 2006 waren er plannen om de poort te schenken aan het Erasmus Medisch Centrum zodat het een plek zou kregen bij de nieuwbouw. Het Historisch Genootschap Roterodamum wist de lokale politiek te bewegen om dit tegen te houden, opdat de herinnering aan het Coolsingelziekenhuis bleef.



</doc>
<doc id="492537" url="https://nl.wikipedia.org/wiki?curid=492537" title="Q-koorts">
Q-koorts

Q-koorts is een infectieziekte die kan worden overgedragen van dieren op mensen, een zoönose. Deze wordt veroorzaakt door de intracellulair levende, Gram-negatieve bacterie "Coxiella burnetii". De bacterie kan lang buiten de gastheer in leven blijven en ook na jaren nog dieren en mensen besmetten. De ziekte komt over de hele wereld voor. In Nederland werden jaarlijks ongeveer 15 besmettingen bij de mens geregistreerd, maar vanaf 2007 begon dat aantal sterk te stijgen. Medio 2011 leek de uitbraak in Nederland voorbij omdat zo goed als geen nieuwe patiënten meer gemeld werden. Naar schatting 100.000 personen waren toen besmet geraakt en ten minste 25 van hen zijn overleden aan de ziekte. Eind mei 2016 werd echter bekend dat er zeker 74 doden zijn als gevolg van Q-koorts. In België komt deze ziekte in beperkte mate voor.

De ziekte is voor het eerst beschreven door Edward Holbroock Derrick in 1935 bij medewerkers in een slachthuis in Brisbane, Queensland, Australië. Omdat de oorzaak van de ziekte toen nog niet bekend was, werd deze de "query fever" genoemd (vandaar 'Q-koorts'). In 1937 werd de bacterie voor de eerste keer geïsoleerd door Frank Macfarlane Burnet en Mavis Freeman als een "Rickettsia"-soort. Zij gebruikten voor het isoleren van de bacterie cavia's die geïnjecteerd waren met urine en bloedmonsters van patiënten uit het onderzoek van Derrick. Herald Rea Cox en Davis isoleerden in 1938 het pathogeen uit teken in Montana, Verenigde Staten en beschreven de overdracht van de ziekte. Dit gebeurde tijdens een onderzoek naar Rocky Mountain spotted fever. Tijdens een proef met teken viel op dat cavia's die gebeten waren door de teken wel ziek werden maar geen Rocky Mountain spotted fever kregen, het ging dus om Q-koorts. De bacterie kreeg eerst de naam "Rickettsia burnetii" maar in 1938 opperde Cornelius B. Philip de nieuwe "Coxiella". De naam "Coxiella burnetii" doet eer aan zowel Cox als Burnet die beiden de bacterie wisten te isoleren.

De mens kan niet alleen besmet worden door koeien, schapen en geiten, maar ook door honden, katten en vogels. Besmetting kan optreden door inademing van besmet stof van stallen, weilanden, ruwe wol en dierenhuiden, door direct contact met besmette dieren en door het nuttigen van besmette rauwe melk of onvoldoende verhit besmet vlees. Met name het verwaaien van ingedroogde en op weilanden uitgereden mest zou zorgen voor verspreiding van de bacteriën naar de mens. C. burnetii is zeer besmettelijk, bij cavia's is een LD50 vastgesteld van één tot tien bacteriën, dit aantal is genoeg om een mens te besmetten. Eén enkele bacterie kan dus voldoende zijn om de ziekte te veroorzaken bij gevoelige personen. De incubatietijd is gemiddeld twintig dagen maar kan variëren van 14 tot 39 dagen.

Besmetting leidt in ongeveer 60% van de gevallen niet tot ziekteverschijnselen, bij de overige 40% komt het tot griepachtige verschijnselen zoals koorts, hevige hoofdpijn, koude rillingen, zweten, spierpijn, misselijkheid en braken, diarree of een verlaagde hartslag. Allerlei complicaties zijn mogelijk, waaronder endocarditis. Na 1 tot 2 weken treedt gewoonlijk herstel op. Zwangere vrouwen en mensen met een lage weerstand hebben een verhoogd risico op ziekteverschijnselen na een besmetting en op een zwaarder verloop. Volgens de Q-koorts polikliniek in Den Bosch ontwikkelt zich in 1-5% van de gevallen een chronische variant van de ziekte. Bij onderzoek van de GGD in Noord-Brabant bleek dat een kwart van de vrouwelijke patiënten na een jaar nog klachten had. Voor mannen was dit 15%. Als de besmetting chronisch is geworden kunnen patiënten lange tijd zeer vermoeid zijn, er zijn gevallen bekend waarbij de vermoeidheidsklachten inmiddels meer dan 2 jaar aanhouden.

Het stellen van de Q-koorts diagnose wordt gedaan door huisarts of specialist, op basis van bloedonderzoek naar afweerstoffen tegen de Q-koorts bacterie, of naar de reactie van bloedcellen op de "Coxiella burnetii" bacterie. Bij bloedonderzoek naar afweerstoffen is het belangrijk dat deze meer dan een keer wordt uitgevoerd, met voldoende tussentijd, zodat een stijging van de hoeveelheid afweerstoffen kan worden aangetoond. Gebeurt dit niet dan is de kans groot dat ten onrechte Q-koorts wordt gediagnosticeerd. Bij een cellulaire test is een keer voldoende omdat gekeken wordt naar de reactie van geheugencellen op afgedode Coxiella bacteriën. De productie van het eiwit interferon-gamma is maatgevend.

De behandeling van een acute besmetting gebeurt meestal met antibiotica gedurende 2 tot 3 weken. Gebruikte antibiotica zijn chinolonen, (zoals ciprofloxacine en ofloxacine), tetracycline, macroliden en eventueel ook doxycycline, chlooramfenicol, en hydroxychloroquine. De behandeling van de chronische vorm kan tot vier jaar duren waarbij het antibioticum doxycycline en het middel hydroxychloroquine in combinatie worden gebruikt.

Na de ziekte doorgemaakt te hebben is men meestal langdurig immuun. Van de chronische vorm is echter bekend dat in sommige gevallen de ziekte ook na 10 of 20 jaar nog kan terugkomen.

De Verenigde Staten onderzocht rond 1955 de Q-koorts-bacterie als een mogelijk wapen voor biologische oorlogvoering. Q-koorts is besmettelijk en zeer stabiel in aerosolen in een breed temperatuurbereik. Het micro-organisme kan tot 60 dagen zelfstandig overleven. Het wordt mede als doeltreffend middel gezien omdat het aantal eenheden dat nodig is om een individu te infecteren erg laag is. Heden ten dage is het opgenomen op de lijst van bioterreurwapens van de Amerikaanse Centers for Disease Control and Prevention (CDC) en het Rijksinstituut voor Volksgezondheid en Milieu (RIVM)

De uitbraak in Nederland was voor zover bekend de grootste ter wereld. Tot 2007 waren er in dat land gemiddeld 15 besmettingen van de mens per jaar, veelal bij geitenhouders of hun familieleden. In de eerste helft van 2007 trad een piek van 59 besmettingsgevallen in de provincies Gelderland en Noord-Brabant op. Hiervan waren 27 gevallen in een klein gebied in het oosten van Noord-Brabant geconcentreerd. In 2008 vond vervolgens een uitbraak plaats met meer dan 1000 besmettingen. Vooral door vasthoudendheid van huisarts Alfons Oude Loohuis in de Brabantse plaats Herpen, waar al in de zomer van 2007 veel gevallen waren geconstateerd, kwam er meer aandacht voor de besmettingen. Doordat volksgezondheidsbelangen het aflegden tegen boerenbelangen duurde het echter nog lang voordat effectieve maatregelen werden genomen. In 2009 werd duidelijk dat de ziekte zich over een groot deel van Nederland had verspreid, in totaal zijn 4.000 ziektegevallen geregistreerd. Er zijn volgens de officiële telling ten minste 25 mensen aan de complicaties van Q-koorts overleden. Volgens het Rijksinstituut voor Volksgezondheid en Milieu is er bij de officiële cijfers sprake van onderschatting; de werkelijke cijfers zijn vrijwel zeker aanzienlijk hoger. Stichting Q-support stelde eind mei 2016 het dodental naar boven bij naar 74 doden. Om de behandeling van patiënten beter te organiseren en meer kennis over effectieve behandelwijzen te vergaren heeft het Jeroen Bosch Ziekenhuis in 's-Hertogenbosch in 2009 een specifieke polikliniek voor Q-koortspatiënten ingesteld. Er melden zich anno 2014 nog steeds patiënten die nooit last hebben ondervonden van acute ziekteverschijnselen maar nu aan de chronische vorm van de aandoening blijken te lijden. Begin 2014 riep dit ziekenhuis de inwoners van het sterk getroffen dorp Herpen op voor een bevolkingsonderzoek waarmee de aanwezigheid van afweerstoffen tegen de infectie in het bloed, en dus de blootstelling eraan, kan worden vastgesteld. Het doel is mede de gevolgen van een chronische Q-koorts besmetting beter in kaart te brengen en te begrijpen.

Er is in Nederland, anders dan in Australië, nog geen voor mensen goedgekeurd vaccin tegen de ziekte. Voor dieren is dat er wel, zij worden sinds april 2009 verplicht gevaccineerd. In 2010 moet blijken of dat geholpen heeft, samen met maatregelen die de hygiëne in de stallen van de intensieve geitenhouderij moet verbeteren. Daarnaast is door de overheid besloten dat alle drachtige geiten en schapen en de bokken en rammen op besmette bedrijven vanaf 21 december 2009 door middel van injecties gedood zullen worden. De dode dieren worden naar een destructiebedrijf gebracht. Tot 1 juli 2010 mocht er met geiten niet gefokt worden.

Op 8 juli 2010 ging er een persbericht uit van het ministerie van Landbouw en het ministerie van Volksgezondheid, dat de maatregelen in verband met Q-koorts zouden worden versoepeld vanaf 15 juli. Volgens ministers Verburg en Klink bleek uit onderzoek dat het vaccin voor dieren effectief zou zijn. De versoepeling gold zowel besmette als niet-besmette bedrijven. Alle geiten- en schapenhouderijen zouden vanaf 15 juli 2010 weer mogen starten met fokken. Tweede Kamerlid Janneke Snijder-Hazelhoff (VVD) kwam hierop met een motie, waarna deze beslissing werd ingetrokken. Op 18 oktober 2012 werd er opnieuw Q-koorts gesignaleerd, deze keer in het Brabantse Hulten, op een melkgeitenbedrijf met 950 geiten. Het bedrijf was eerder met de Q-koortsbacterie besmet, maar na vaccinatie van de dieren vrij verklaard. Er waren in oktober 2012 nog 31 bedrijven niet vrij verklaard.

Begin 2014 promoveerde Lenny Hogerwerf op de effectiviteit van het vaccineren van mens en dier. 

De Nationale Ombudsman, Alex Brenninkmeijer heeft de oud-ministers Ab Klink (gezondheid) en Gerda Verburg (landbouw) opgeroepen voor een openbare hoorzitting op 24 april 2012 met betrekking tot het optreden van de overheid aangaande de Q-koorts uitbraak. Op 19 juni bracht hij een rapport uit. De ombudsman concludeert daarin dat de overheid het vertrouwen van de burgers ernstig heeft geschonden doordat er onvoldoende aandacht was voor voorlichting over het besmettingsgevaar en gezondheidsklachten niet of te laat werden erkend. Ook hekelt hij het feit dat oplossingen op maat zijn uitgebleven en de verantwoordelijke ministers niet hebben willen aangeven een en ander te betreuren. De regering stelde 10 miljoen beschikbaar voor de slachtoffers maar bood geen excuses aan. Op 11 april 2013 voerde de Tweede Kamer een debat over de nasleep.
In 2014 start zoals hierboven reeds gemeld, een vervolgonderzoek in Herpen, waar de eerste uitbraak was.
Op 4 september 2014 dienden 320 slachtoffers een collectieve claim in jegens De Staat, die door staatssecretaris Dijksma werd afgewezen.



</doc>
<doc id="493856" url="https://nl.wikipedia.org/wiki?curid=493856" title="Zuurvaste staaf">
Zuurvaste staaf

Zuurvaste staven zijn staafvormige bacteriën die bij een ontkleuringsbehandeling met zuur de kleuring behouden.

Het verschijnsel is bekend in het kader van de Ziehl-Neelsen-kleuring die vaak bij de diagnostiek van tuberculose wordt gebruikt. Tijdens deze kleuringsmethode worden bacteriën in een met carbol-fuchsine gekleurd preparaat ontkleurd met zoutzure alcohol. Staafvormige bacteriën die ondanks deze behandeling de kleurstof vasthouden in de celwand, heten daarom "zuurvaste staven". 

In Engelstalige literatuur is de afkorting AFB bekend: Acid-Fast Bacilli.


</doc>
<doc id="494129" url="https://nl.wikipedia.org/wiki?curid=494129" title="Virginia Apgar">
Virginia Apgar

Virginia Apgar (Westfield (New Jersey), 7 juni 1909 - New York City, 7 augustus 1974) was een Amerikaanse chirurg, hoogleraar en anesthesiologe die in 1949 een scoringssysteem ontwikkelde ter beoordeling van de gezondheid van pasgeborenen, de Apgar-score. In 1952 publiceerde ze een aangepaste versie hiervan. De test geeft één minuut, vijf minuten en tien minuten na de geboorte inzicht in de conditie van de baby wat betreft ademhaling, hartslag, spierspanning, huidskleur en reactie op prikkels.


</doc>
<doc id="495688" url="https://nl.wikipedia.org/wiki?curid=495688" title="Trimethoxyamfetamine">
Trimethoxyamfetamine

3,4,5-Trimethoxyamfetamine (afgekort TMA), is een zogenaamde "designer drug" die structureel verwant is aan mescaline (M). Deze laatste is een fenethylamine, terwijl TMA een amfetamine (d.i. alfa-methylfenethylamine) is. Het is een psychoactive drug waarvan de eerste resultaten in de wetenschappelijke literatuur verschenen in 1955. De US Army heeft in Edgewood Arsenal TMA (met als codenaam EA-1319) bestudeerd als potentieel chemisch wapen.

TMA is een trimethoxyamfetamine. Er zijn in totaal zes isomeren mogelijk waarbij de methoxygroepen onderling van plaats veranderen op de fenylring. Al deze isomeren (TMA-2, TMA-3, TMA-4, TMA-5 en TMA-6) zijn gesynthetiseerd en farmacologisch getest geweest.

Verder is TMA een zogenaamd "essentieel amfetamine". "Essentieel" is een anglicisme dat duidt op "essence": Engels voor extract. Het is via synthetische weg namelijk mogelijk TMA te bereiden vanuit elemicine, een allylbenzeenderivaat dat men kan terugvinden in Elemi-olie.

Alexander Shulgin beschreef de werking van TMA in PiHKAL en raadde een dosis van 100-250 mg aan (1,7 MU). Daniel Trachsel stelde een dosis van 150-250 mg voor. Voor Shulgin had deze stof vooral negatieve kanten (makkelijk geïrriteerd, gewelddadig gedrag) terwijl Trachsel enkel positieve kanten opmerkte.








</doc>
<doc id="495967" url="https://nl.wikipedia.org/wiki?curid=495967" title="Jungiaanse psychoanalyse">
Jungiaanse psychoanalyse

De Jungiaanse psychoanalyse of analytische psychologie lijkt op, maar verschilt zeer wezenlijk van de freudiaanse psychoanalyse. Carl Gustav Jung was een vroege en begaafde leerling van Freud maar brak in latere jaren met hem. Aanleiding tot de breuk was een theoretisch meningsverschil over de aard van de psyche en de rol die de seksuele driften hierin spelen. Tegelijkertijd speelden er ook persoonlijke kwesties een rol: Jung ervoer de benadering van Freud als te dogmatisch en te autoritair; in zijn ogen stelde Freud zich niet op als wetenschapper maar meer als een dominante kerkvader. 

Na de breuk met Freud ontwikkelde Jung zijn eigen theorieën verder, die hij ter onderscheid van de freudiaanse psychoanalyse "analytische psychologie" noemde. Zijn theorieën verkregen een geheel uniek karakter, zeer verschillend van Freud. Enkele van Jungs belangrijkste vondsten worden hier op een rij gezet. 

Een van zijn eerste bijdrages was de leer van de persoonlijkheidstypen. Jung stelt dat er 4 psychologische "functies" zijn: "denken, voelen, gewaarwording en intuïtie". Denken en voelen zijn hierbij de rationele functies, en gewaarworden en intuïtie de irrationele functies. Deze vier functies combineert hij met de 2 fundamentele houdingen introversie en extraversie. Door combinatie van deze 4 "functies" en 2 "houdingen" ontstaan dus in totaal 8 mogelijke persoonlijkheidstypen:
In zijn boek "Psychologische Typen" werkt hij deze uit. 

Een op Jung gebaseerde typologie wordt nog steeds gebruikt in de zogeheten Myers-Briggs-typering, die een onderscheid maakt in zestien verschillende persoonlijkheidstypen. Tegenwoordig wordt de typologie van Jung niet meer aanvaard door de wetenschappelijke psychologie en is deze vervangen door het meer empirisch onderbouwd model van de 'big five'-persoonlijkheidskenmerken (stabiliteit, extraversie, originaliteit, aanpassingsvermogen, ijverigheid) die meer nuance toelaten dan het Jungiaanse model.

In de jungiaanse psychologie wordt de persoonlijkheid als geheel de psyche genoemd. Alle gedachten, gevoelens en gedragingen, bewust of onbewust, maken daar deel van uit. Volgens Jung is de persoonlijkheid oorspronkelijk een geheel; de mens zal zich er heel zijn leven voor moeten hoeden opdat deze samenhang en harmonie die hij bij geboorte bezit niet desintegreert. Daarbij helpt volgens Jung de psychoanalyse.

I. Het bewustzijn - Wat de mens kent, en uitsluitend kent, is zijn "bewustzijn". Het bewustzijn bij het kind groeit elke dag door toepassing van de al beschreven mentale functies van het denken, voelen, de gewaarwording en de intuïtie. Het proces waarbij iemands bewustzijn gedifferentieerd wordt van die van anderen noemt Jung individuatie (zie verder in de tekst).

I.1 Het Ik - Met "het Ik" bedoelt Jung de organisatie van het bewustzijn, dat uit waarnemingen, herinneringen, gedachten en gevoelens bestaat. Het Ik selecteert daarbij psychisch materiaal uit de ervaringen waarmee het te maken krijgt. Voor een deel wordt dit bepaald door iemands persoonlijkheidstype: zo zal een 'gevoelstype' gemakkelijker emotionele ervaringen tot het bewustzijn toelaten dan een 'denktype'. Door het Ik verkrijgt de persoonlijkheid zijn identiteit.

II. Het persoonlijk onbewuste - De ervaringen die niet tot het bewustzijn worden toegelaten verdwijnen niet uit de psyche, maar worden opgeslagen - zo zegt Jung - in het persoonlijk onbewuste. Ook verdrongen beleefde ervaringen zoals persoonlijke conflicten en angstige gedachten komen hier terecht.

II.1 Complexen - Bepaalde inhouden van het persoonlijk onbewuste kunnen zich verbinden tot complexen. Jung kwam deze complexen op het spoor met woord-associatie-experimenten. Een voorbeeld dat Jung geeft is het moedercomplex, waarbij iemand overdreven gevoelig is voor alles wat met zijn moeder te maken heeft. Complexen kunnen een mens in hun macht houden.

III. Het collectief onbewuste - het is met deze theorie dat Jung zich van Freud onderscheidt, die immers ook al begrippen als "bewust, onbewust" en "verdringing" hanteert. De inhouden van het collectief onbewuste noemt hij archetypen, en die worden in het volgende gedeelte besproken.

De term 'archetypen ' gebruikte Jung om als het ware enkele centrale tendensen in de menselijke psyche samen te vatten, overgeërfd onbewust psychisch materiaal dat de hele menselijke soort gemeen heeft. Zij vormen de inhouden van wat hij het 'collectief onbewuste noemde. Jung vindt geenszins dat de "inhoud" van het collectief onbewuste al vaststaat: net zoals onze hersenen bijvoorbeeld aan evolutie onderhevig zijn, wordt dit collectief onbewuste in de loop van de geschiedenis van de mensheid aangevuld met nieuw materiaal. Deze archetypen beschouwde hij als 'architectonische structuurprincipes' of patronen die aan een soort 'geestelijke evolutie' onderhevig waren. 

Dit betekende ook een breuk met Freuds opvattingen, die alleen het bestaan van een persoonlijk gebonden onbewuste postuleerde. Een groot verschil met persoonlijk onbewuste inhouden, is immers dat het "persoonlijk onbewuste" inhouden bevat die "eens" bewust zijn geweest en nadien bijvoorbeeld "verdrongen" zijn. Bij het "collectief onbewuste" en de archetypen worden deze inhouden "nooit bewust" en maken zich slechts kenbaar via wereldwijd, niet cultureel gebonden opduikende symbolen in bijvoorbeeld dromen, kunst en alchemie. Zonder dat wij er ons bewust van zijn, bepalen zij ook voor een groot deel ons gedrag en onze denkbeelden. Zo voert Jung 'aangeboren' angst voor slangen en duisternis terug op archetypische ervaringen die in het collectief onbewuste zijn 'opgeslagen'. Het concept van de archetypen is eigenlijk moeilijk te vatten. Jung zelf omschreef ze als 'instincten van de menselijke geest'. De archetypen die het meest ons handelen onbewust bepalen zijn de persona, de anima/animus, de schaduw en het zelf.


De jungiaanse psychoanalyse kenmerkt zich ook door een sterk normatieve component, via de idee van 'individuatie'. Individuatie is het op weg gaan volledig je Zelf te worden (Zelf als psychologisch complex zoals hierboven beschreven), en dat doe je door volledige integratie van alle deelcomplexen in je psyche. Dus, wanneer Persona, Schaduw, Anima/Animus en Zelf en eventuele andere complexen goed met elkaar in contact staan en steeds nader tot elkaar komen, dan ben je op de goede weg. 

Dat proces van individuatie is iets waar wij allemaal aan zouden moeten beginnen. Sterker nog, Jung ziet dit als de essentiële en eigenlijk enige weg op weg naar zelfvervulling. 

Dit is ook waar Jungs theorieën in duister vaarwater komen: Jung ziet de uitingen van verschillende religies als een middel tot individuatie. Hij verklaart verscheidene alchemistische symbolen en vrijmetselaars-initiatieriten als formaliseringen van de individuatie, en maakt van daaraf al snel een analoge stap voor alle religies. De meest indrukwekkende poging hiertoe is zijn 'Antwoord op Job', waarin hij stelt dat het Godsbeeld (dus niet God zelf, maar slechts het beeld ervan zoals Jung het kende van het Oude Testament) ook een eigen individuatie doormaakt in Zijn relatie tot de Mens.

Vandaag de dag leeft Jungs werk voort als psychoanalytische discipline. In Nederland en België hebben praktiserende analytici zich verenigd in respectievelijk de Nederlandse Associatie voor Analytische Psychologie (NAAP) en in de Belgische school voor Jungiaanse Psychoanalyse (BSJP). De meeste jungiaanse analytici zijn ook psychiater of psycholoog.

Ook buiten het domein van de psychoanalyse, kent Jungs visie nog steeds vele volgelingen. In eerste instantie sloeg zijn theorie het meeste aan in de New Age hoek, vanwege zijn aandacht en respect voor religieuze impulsen. Tarot-leggers, astrologen, waarzeggers, allemaal voelden ze een verwantschap met Jungs werk.

Ook in de meer 'radicale' hoeken van de sociale wetenschap wordt Jung nog wel eens aangehaald. Hoewel een goed deel van de poststructuralisten zoals Gilles Deleuze en Jacques Lacan toch nog altijd een freudiaanse aanpak hanteren, zijn er ook voldoende die de jungiaanse terminologie gebruiken.



</doc>
<doc id="496050" url="https://nl.wikipedia.org/wiki?curid=496050" title="Kraakbeenkanker">
Kraakbeenkanker

Kraakbeenkanker of chondrosarcoom is een kwaadaardige tumor die kraakbeen produceert. Het is een vorm van kanker die in wisselende mate van moeilijkheidsgraad te behandelen is. Zo kan het heel erg ingewikkeld zijn om de diagnose kraakbeenkanker te stellen. Het is vaak lastig om een onderscheid te maken tussen goedaardige en laaggradige kwaadaardige kraakbeentumoren. Kraakbeenkanker is een zeldzame vorm van kanker. Meestal zijn de patiënten ouder dan vijftig jaar. Hoe de ziekte ontstaat is nog niet bekend. Mensen met kraakbeenkanker hebben vaak veel pijn, dat komt door de mate van uitbreiding van de tumor of door verzwakking van het bot. Regelmatig wordt de kraakbeenkanker per toeval geconstateerd, na het maken van bijvoorbeeld een MRI of Röntgenfoto, dus zonder dat er duidelijke klachten zijn.

Net als bij andere vormen van kanker, is er bij kraakbeenkanker een kans op uitzaaiing. Deze kans op uitzaaiing is bij laaggradige chondrosarcomen zeer gering maar bij hooggradig chondrosarcomen is dat veel groter. Ditzelfde geldt voor de kans op lokaal recidief (terugkomen van de kanker op de behandelde locatie). Bij kraakbeenkanker zijn de vooruitzichten wisselend. Bij laaggradige chondrosarcomen is de prognose zeer gunstig, met een lokaal recidief kans op <5% en uitzaaiing <1%. Terwijl bij hooggradige chondrosarcomen dit veel hoger ligt: >20% lokaal recidief en >30% uitzaaiing. Chirurgie is vaak de enige manier om kraakbeenkanker te bestrijden, chondrosarcomen reageren bijna niet op chemotherapie en bestraling.

De chirurgische behandeling van laaggradig kraakbeenkanker is intralesionaal (chirurg opereert in de tumor zelf), terwijl dit bij hooggradig kraakbeenkanker en-bloc verwijderen is (chirurg opereert om de tumor heen). De jaarlijkse controles na een chirurgische behandeling van een chondrosarcoom is met MRI en/of Röntgenfoto's.

Nederland heeft anno 2010 vier gespecialiseerde centra voor beentumoren:


</doc>
<doc id="496573" url="https://nl.wikipedia.org/wiki?curid=496573" title="Vaam">
Vaam

De vaam is de afstand tussen de toppen van de middelvingers bij zijwaarts uitgestrekte armen. Deze afstand vormt de basis voor de lengtemaat vadem. Volgens de interpretatie van Leonardo da Vinci van het werk van de architect Vitruvius is in een ideaal geproportioneerd lichaam de vaam gelijk aan de hoogte van een mens.


</doc>
<doc id="497547" url="https://nl.wikipedia.org/wiki?curid=497547" title="Bad Sulza">
Bad Sulza

De landgemeente Bad Sulza is een stad en een door de Duitse staat erkend kuuroord in het noordoosten van Thuringen. De stad ligt aan de rivier Ilm en maakt deel uit van de Landkreis Weimarer Land. Bad Sulza ligt aan de rand van de regio Saale-Unstrut, het belangrijkste wijnbouwgebied van Oost-Duitsland. Bad Sulza telt inwoners.

Bad Sulza ontstond door de fusie van de naburige plaatsen "Stadtsulza" (het huidige stadscentrum), Dorfsulza en Bergsulza. Daarnaast behoort de uit de zoutwinning ontstane nederzetting Obersulza tot Bad Sulza, terwijl Unterneusulza in het gebied van de demeente Großheringen ligt. Tevens is het noordelijker gelegen dorp Sonnendorf deel van Bad Sulza. Sinds 31 december 2012 horen de tot dan toe zelfstandige gemeenten Auerstedt, Flurstedt, Gebstedt, Reisdorf en Wickerstedt als ortsteil tot de nieuw gevormde landgemeente Bad Sulza.

Bad Sulza is ontstaan in 1907 door de samensmelting van Dorfsulza en Stadtsulza.


</doc>
<doc id="497557" url="https://nl.wikipedia.org/wiki?curid=497557" title="Schuldgevoel">
Schuldgevoel

Een schuldgevoel is een gemoedstoestand waarbij het geweten een mens plaagt met een onaangenaam gevoel over een bepaalde gedane of juist niet gedane actie. Het wordt vaak gevolgd door gevoelens van berouw of spijt. Schuldgevoel is een gemoedstoestand die men zichzelf oplegt.

Als er al een verlichting van schuldgevoel mogelijk is, dan kan men zeggen dat een schuldgevoel is te compenseren door excuses aan te bieden, door een gedane doch ongewenste actie ongedaan te maken dan wel door een beloofde doch ongedane actie alsnog te doen, of door verantwoordelijkheid te nemen voor een verkeerde uitgevallen daad (i.e. volledig accepteren van de consequenties). Mensen die lang met een schuldgevoel rondlopen kunnen hierdoor in een depressie komen. Vaak zie je ook bij traumatische ervaringen, zoals seksueel misbruik, dat het slachtoffer "onterecht" een schuldgevoel heeft.

In de christelijke kerk is een schuldgevoel te mitigeren door boete te doen of door een mea culpa, een publiekelijke uiting van schuld. In de oosterse (Aziatische) cultuur is het niet het vanuit zichzelf opgelegde schuldgevoel dat mensen als onprettig of ongewenst beschouwen, maar veel meer het gezichtsverlies dat men kan lijden tegenover anderen. Gezichtsverlies is een ernstige vorm van schending van de eer en heeft soms grote sociale consequenties. 

In uiterste gevallen kan een schuldgevoel leiden tot zelfmoord.



</doc>
<doc id="497891" url="https://nl.wikipedia.org/wiki?curid=497891" title="Platvoeten">
Platvoeten

Platvoeten, oftewel platypodie (pes planus), is een afwijking aan de voet. Platvoeten zijn een veelvoorkomende afwijking die veel pijn, zwelling en vermoeidheid in de voet kunnen veroorzaken. Net als bij de meeste voetafwijkingen kan dit ook resulteren in klachten over de knieën, heupen en rug. 

Een normale voet heeft een voetboog van ongeveer 1,3 cm hoog aan de binnenzijde (als de voet op de grond rust) en is vrijwel plat aan de buitenzijde. Bij platvoeten is die voetboog zodanig verzakt dat de voetboog gedeeltelijk of geheel op de grond rust. Het tegenovergestelde is ook mogelijk, dat de voetboog groter is dan 1,3 cm, dan spreken we van een holvoet.

Bij de geboorte heeft iedereen platvoeten, maar rond het twaalfde of dertiende jaar zijn de voetbogen doorgaans volledig ontwikkeld. Het gebruik van steunzolen is alleen nodig bij een duidelijk afwijkende bouw van de voet en verder indien er door overbelasting overmatige eeltvorming of ernstige pijnklachten optreden. Een goede training van de voetspieren komt de ontwikkeling van de voetboog ten goede. Regelmatig blootvoets lopen is voor alle voeten goed. Als de voet volgroeid is is er met training weinig meer te doen aan de ontwikkeling van de voetboog.

Er zijn twee verschillende soorten platvoeten:

Om te bepalen of het om stijve of soepele platvoeten gaat kan men op de tenen gaan staan. Als de spieren van de tenen goed aangespannen zijn komt bij de soepele platvoet de voetboog weer terug, bij stijve echter niet.

De soepele platvoeten komen het meest voor en zijn niet slecht voor de knieën, heupen of rug. Kinderen met soepele platvoeten hoeven in principe geen speciaal schoeisel te dragen. Soepele platvoeten kunnen echter wel veel klachten veroorzaken en dan kan het prettiger zijn steunzolen te gebruiken. Deze kunnen de druk beter verdelen en zorgen dat de klachten minder worden. Steunzolen zorgen er echter niet voor dat de voet in de juiste vorm groeit. Vaak is het een kwestie van uitproberen wat het prettigst loopt.
Bij zeer ernstige klachten kan eventueel chirurgisch worden ingegrepen. De doorzakking van de voetboog wordt o.a. veroorzaakt door de spanning van de spieren en de onderlinge grootte van de voetbotjes. Met een operatie kan een botje vergroot worden wat het doorzakken vermindert. Eventueel kan de voet ook stijver worden gemaakt.

De stijve platvoeten zijn in tegenstelling tot soepele platvoeten vaak het gevolg van een aangeboren afwijking. Als iemand last heeft van stijve platvoeten zal er röntgenologisch onderzoek plaatsvinden om te bepalen wat de oorzaak is. Stijve platvoeten kunnen bijvoorbeeld veroorzaakt worden door gewrichten die uit de kom zijn of vergroeide voetbotjes. Vaak kan met chirurgisch ingrijpen de voet weer zodanig worden hersteld dat lopen zonder aangepast schoeisel mogelijk is. Dit gebeurt bij voorkeur in de jeugd als de botten nog niet uitontwikkeld zijn.

Platvoeten hoeven niet per se een belemmering te zijn bij lopen of sporten. Veel hardlopers, inclusief Olympisch recordhouders, hebben platvoeten. Goed schoeisel kan helpen en ook verkozen sommige sporters blootvoets te rennen. Platvoeten kunnen echter wel een risico voor blessures vormen.




</doc>
<doc id="498028" url="https://nl.wikipedia.org/wiki?curid=498028" title="Riftdalkoorts">
Riftdalkoorts

Riftdalkoorts of RVF (als afkorting van het Engelse "rift valley fever") is een vectorziekte veroorzaakt door het riftdalkoortsvirus dat bij een groot aantal verschillenden soorten kan voorkomen. Dieren die vatbaar zijn voor de ziekte en als reservoir fungeren zijn: runderen, schapen, geiten, dromedarissen, verscheidende soorten knaagdieren, wilde herkauwers, buffels, antilopen, enz. Riftdalkoorts is een zoönose met ernstige gevolgen voor mensen en staat mede daarom op de A-lijst van de OIE (wereldorganisatie voor diergezondheid). De ziekte is vernoemd naar het Riftdal, een andere benaming voor de Grote Slenk in Oost-Afrika.

Het Riftdalkoortsvirus is een (-)ssRNA-virus, een zogeheten "Phlebovirus" één van de vijf genera uit de familie van de Bunyaviridae.

Eigenschappen:

Besmetting kan plaatsvinden via de vector. Er zijn vele verschillende soorten muggen die kunnen dienen als vector voor het riftdalkoortsvirus, enkele mogelijkheden zijn: "Aedes", "Anopheles", "Culex", "Eretmapodites" en "Mansonia". Het muggengeslacht "Aedes" is het zogenaamde natuurlijke reservoir. Besmetting gebeurt doordat muggen besmette dieren bijten, vervolgens besmet raken en dan vatbare dieren of mensen bijten. Besmetting kan ook plaatsvinden als gevolg van direct contact met besmette dieren. Dit omdat het virus ook wordt uitgescheiden in neusuitvloeiingen, bloed, en vaginale secretie na een abortus. Voor mensen kan besmet vlees en mogelijk ook rauwe melk een besmettingsbron vormen.

Riftdalkoorts heeft een korte incubatietijd van maar 1 - 6 dagen. De symptomen van riftdalkoorts zijn sterk afhankelijk van de diersoort en de leeftijd van het dier. In veel diersoorten behalve schapen kan de ziekte volledig subklinisch verlopen.






Riftdalkoorts wordt voornamelijk geassocieerd met landen in Oost-Afrika en landen onder de Sahara die te maken hebben met veel regenval en die daardoor een uitstekend leefklimaat vormen voor hoge concentraties muggen die kunnen dienen als vector. De eerste geregistreerde uitbraak van riftdalkoorts was in 1913 in het Riftdal, een andere benaming voor de Grote Slenk. De eerste grote uitbraak van riftdalkoorts was in 1931 waardoor de ziekte zich verspreid heeft over heel Afrika onder de Sahara.

Tijdens een uitbraak van de ziekte in 1950 - 1951 in Kenia stierven 100.000 dieren aan de gevolgen van riftdalkoorts. Tot 2000 waren er drie gevallen bekend van besmettingen met riftdalkoorts van mensen en dieren buiten deze regio, namelijk: Egypte 1977-1978, Mauritanië 1987 en Egypte 1998. Bij de eerste uitbraak in Egypte zijn meer dan 600 mensen omgekomen. In september 2000 zijn de eerste gevallen van riftdalkoorts buiten Afrika gerapporteerd in Jemen en Saoedi-Arabië; sindsdien is riftdalkoorts endemisch in deze landen. Naast de uitbraken in Jemen en Saoedi-Arabië zijn er ook nog verschillende gevallen bekend van mensen die in laboratoria werkten en besmet zijn geraakt met het riftdalkoortsvirus.

Bestrijding van het virus is slecht mogelijk omdat het muggengeslacht "Aedes" een natuurlijk reservoir vormt voor het riftdalkoortsvirus. Dus ook al zijn alle dieren vrij van de ziekte door vaccinatie, dan kan er nog niet gestopt worden met vaccineren omdat dan riftdalkoorts weer kan toeslaan vanuit het natuurlijke reservoir. Er zijn verschillende vaccins beschikbaar tegen riftdalkoorts. Het vaccin met een verzwakt virus geeft een 3 jaar durende bescherming tegen riftdalkoorts. Een nadeel van dit vaccin is dat bij drachtige ooien dit vaccin kan leiden tot abortus. Het vaccin met het geïnactiveerde virus heeft geen nadelige bijwerkingen, maar er zijn wel meerdere inentingen nodig voordat het vaccin bescherming biedt.

De kans dat een mens of dier met riftdalkoorts besmet in Europa komt is klein door de korte incubatietijd. Daarnaast bestaat de mogelijkheid niet voor riftdalkoorts om endemisch te worden in Europa wegens het ontbreken van een geschikt leefklimaat voor de vector. Vanwege de geringe kans van besmetingen met riftdalkoorts in Europa worden dieren niet gevaccineerd tegen riftdalkoorts.


</doc>
<doc id="498245" url="https://nl.wikipedia.org/wiki?curid=498245" title="Cochrane review">
Cochrane review

Een Cochrane review is een publicatie door de Cochrane collaboration. 
De Cochrane collaboration is opgericht in 1993 als een internationaal netwerk van wetenschappers dat in 2013 meer dan 28.000 leden in meer dan 100 landen omvat. De Cochrane Collaboration heeft zich ten doel gesteld om belangrijke vragen in de geneeskunde te trachten te beantwoorden door een werkwijze die gebaseerd is op wetenschappelijk bewijs, ook wel "evidence-based medicine" genoemd. Daartoe maakt ze gebruik van een meta-analyse van gecontroleerde klinische onderzoeken naar het probleem, zoals dubbelblinde tests en randomised controlled trials (RCT). Cochrane reviews worden beschouwd als de gouden standaard en hebben vaak een beslissende stem in debatten over medische onderwerpen.

Alle Cochrane reviews worden opgenomen in “The Cochrane Library”. In 2013 waren circa 5.000 reviews in deze Library gepubliceerd.

Bij een Cochrane Review worden via literatuuronderzoek eerst alle wetenschappelijke onderzoeken opgespoord die ooit over het probleem gepubliceerd zijn. Deze onderzoeken worden vervolgens kritisch bekeken, omdat veel, vooral ouder, onderzoek de toets der kritiek niet kan weerstaan: Er is bijvoorbeeld geen gebruik gemaakt van een controlegroep, of de beoordeling van de resultaten gebeurde niet dubbelblind. Dergelijke onderzoeken worden in de review niet meegenomen.

De resterende, statistisch en methodologisch correct opgezette onderzoeken worden nu zo veel mogelijk samen gebundeld om het netto effect van de behandeling op een onderling zo vergelijkbaar mogelijke wijze te presenteren.

Het resultaat wordt meestal gepresenteerd als een kolom met de afzonderlijke onderzoeksresultaten, grafisch weergegeven als een gemiddelde met de bijbehorende standaarddeviatie. De nullijn (die het punt aangeeft waarin de behandeling geen effect heeft) loopt als een verticale streep door de grafiek. Komen de meeste onderzoeken aan dezelfde kant van de lijn terecht, dan is er kennelijk een effect van de behandeling ten opzichte van de controlegroep. Liggen ze links van de lijn, dan zijn de behandelingen minder goed dan de controle; liggen ze rechts, dan is de beoordeelde behandeling beter.

Deze methode geeft in een enkele oogopslag een indruk van de effectiviteit van een behandeling voor een gegeven aandoening, en heeft veel bijgedragen aan de tendens om te eisen dat een nieuwe behandeling "evidence-based" (door hard bewijs gesteund) moet zijn alvorens te worden ingevoerd.

Voor synthetische farmaca, die veelal slechts één actief ingrediënt bevatten, is de Cochranemethodiek zeer geschikt. Kruidengeneesmiddelen bevatten echter vaak grote aantallen ingrediënten die additieve, synergistische of gedeeltelijk of volledig antagonistische effecten hebben. Het resulterende effect van het kruidengeneesmiddel is het combinatie-effect van alle actieve ingrediënten. Bij mengen van verschillende kruidenbereidingen wordt het beeld nog complexer.

Vanuit wetenschappelijke kring is de kritiek geuit dat in Cochrane reviews de kruidengeneesmiddelen vaak onvoldoende gekarakteriseerd waren. Een accurate beschrijving zou volgens deze wetenschappers ten minste de Latijnse naam van het kruid moeten omvatten en het gebruikte deel van de plant, evenals het type preparaat (hele plant, extract) en in geval van een extract ook de extractieratio, oplosmiddel en standaardisatie. Studies waarbij ook niet-botanische ingrediënten (zoals vitaminen en mineralen) in de formulering aanwezig zijn, zouden niet meegenomen moeten worden in de review.

Een goede karakterisering van de kruidengeneesmiddelen die beoordeeld worden in Cochrane reviews, maakt helderder in hoeverre de in de review beoordeelde studies werkelijk vergelijkbaar zijn.

Cochrane reviews worden gepubliceerd door de Cochrane Collaboration, een wereldwijde non-profitorganisatie van duizenden artsen, epidemiologen en statistici die een almaar groeiende database van grondig beoordeelde systematische overzichten elektronisch ter beschikking stelt van de medische gemeenschap in de Cochrane Database of Systematic Reviews, het voornaamste onderdeel van de Cochrane Library. Dit instituut is vernoemd naar de schotse arts Archie Cochrane die eind jaren 70 het belang van een systematisch overzicht van alle uitgevoerde trials benadrukte: "Het is zonder twijfel een zware aanklacht voor ons vak dat we nog geen kritisch overzicht hebben samengesteld, per specialiteit en subspecialiteit, dat regelmatig wordt bijgewerkt, van alle relevante gerandomiseerde gecontroleerde trials".


</doc>
<doc id="498570" url="https://nl.wikipedia.org/wiki?curid=498570" title="Stenose">
Stenose

Een stenose is de medische term voor vernauwing. Een stenose kan duiden op zeer verschillende aandoeningen zoals



</doc>
<doc id="498615" url="https://nl.wikipedia.org/wiki?curid=498615" title="Spitsvoet">
Spitsvoet

Een spitsvoet is een afwijking aan de stand van de voet, pes equinus genaamd.
Bij een spitsvoet ligt de stand van de voet in het verlengde van het onderbeen. (Ongeveer net als als je op spitzen zou lopen)

Een spitsvoet kan een op zich zelf staande afwijking zijn als gevolg van langdurige bedlegerigheid zoals in een ziekenhuis. In dat geval kan een spitsvoet voorkomen worden door een dekenboog of voetspalk of door oefeningen te doen. 

Een spitsvoet kan echter ook een onderdeel van een ziekte zijn zoals een zenuwaandoening of spierziekte waarbij de kuitspieren en pezen zich overmatig aanspannen of juist verkort zijn. Vaak is een verkorte achillespees de schuldige. Ook kan een spitsvoet veroorzaakt worden door spastische verlamming, posttraumatische dystrofie of een aangeboren afwijking. Als de spitsvoet veroorzaakt wordt door een zenuwaandoening kan een peroneusveer tot de behandeling behoren. De peroneusveer is een veer aan de buitenkant van de schoen, bij het lopen trekt deze veer de voet weer omhoog. 

In het uiterste geval kan een chirurg door een operatie in het onderbeen of voet de voet weer in normale stand brengen. Hierna zal loopgips en fysiotherapie volgen.


</doc>
<doc id="498760" url="https://nl.wikipedia.org/wiki?curid=498760" title="Hielvoet">
Hielvoet

Een hielvoet of pes calcaneus is een afwijking aan de stand van de voet. Bij een hielvoet is de voet zodanig omhoog verbogen dat alleen de hiel nog de grond raakt.


</doc>
<doc id="498921" url="https://nl.wikipedia.org/wiki?curid=498921" title="Vestibule">
Vestibule

Een vestibule is een ruimte of lichaamsdeel en kan diverse betekenissen hebben. Het woord stamt af van het Latijnse woord "vestibulum". In de Romeinse architectuur was het vestibulum het gedeeltelijk gesloten gedeelte tussen een huis en de straat.

In de architectuur kan vestibule de volgende betekenissen hebben:

Algemeen kan een vestibule ook worden omschreven als een afgesloten ruimte tussen twee andere aangrenzende ruimtes.



</doc>
<doc id="498947" url="https://nl.wikipedia.org/wiki?curid=498947" title="Holvoet">
Holvoet

Een holvoet of pes cavus is een afwijking aan de voet. Een holvoet is het tegenovergestelde van een platvoet. Het eerste stadium van een holvoet wordt ook wel balvoet genoemd. 

Bij een normale voet is de voetboog zo'n 1,3 cm hoog. Bij een platvoet is dit minder maar bij een holvoet is dit meer. 
Er ontstaat dus een erg hoge wreef en voetboog. Dit gaat gepaard met gespannen voetzolen, een aangespannen achillespees en tenen die neigen tot klauwstand. Tevens is het hielbeen naar binnen gekanteld zoals bij een varusstand en steunt de voet meer op de buitenrand van de voet en is deze naar binnen gekeerd.

De oorzaak van een holvoet is vaak een gestoorde spierfuncties in de voetspier ten gevolge van een hersen- of ruggenmergaandoening. Ook kunnen de tussenbotspiertjes verlamd zijn. 
Zoals bij de meeste voetafwijkingen kan dit resulteren in pijnklachten en standproblemen in de knie, heup, rug en nek. Deze klachten nemen toe in rustpositie zoals zitten of stilstaan. Ook kunnen er door de verkramping van de tenen problemen ontstaan met de nagels en met likdoorns en eelt. Soms is er ook sprake van Mortons neuralgie.
De behandeling bestaat meestal uit steunzolen of orthopedisch schoeisel ter verlichting van de klachten en voor een betere drukverdeling.


</doc>
<doc id="499414" url="https://nl.wikipedia.org/wiki?curid=499414" title="Skuff">
Skuff

Skuff is de naam voor de THC-kristallen verkregen van de toppen en/of de kristalrijke bladeren van een wietplant wanneer deze toppen en bladeren (licht) worden vermalen en het maalsel wordt gezeefd door een fijne zeef.

Skuff of kief is geen 'pure THC' zoals wel eens wordt gezegd, maar het zijn de trichomen van de plant. Dit is als het ware de hars van de plant en bevatten niet alleen maar (de hoogste concentratie) THC maar ook andere stoffen zoals CBD, THCV en CBDV. Het is wel erg geconcentreerd en geeft heftigere effecten dan gewone wiet. Het kan verkregen worden door de marihuana te drogen en schudden, of middels een proces van vriesdrogen. Dit wordt gedaan zodat de trichomen hard worden en dus niet meer kleverig zijn. Als de trichomen hard zijn, kunnen ze gemakkelijker worden gescheiden van de plant. Dit gebeurt onder andere door het er simpelweg af te slaan (zoals dat gedaan wordt in Marokko in het Rifgebergte om hasj te maken) met een halve frisdrankfles met panty erover, of door middel van water en ijs. De zogenaamde Ice-o-Lator is het product wat je hierbij helpt (hiervan komt alleen geen skuff, maar de substantie wordt direct als hasj bestempeld na droging). Er zijn ook andere methoden zoals het scheiden met alcohol etc. Maar die worden minder toegepast aangezien deze erg duur zijn, omdat het alleen met erg pure alcohol tot een goed einde gebracht kan worden. Met alcohol de kristallen extraheren wordt ook wel 'AHO' genoemd, een variant van de honey bee oil (HBO) en deze methode resulteert in een stroperig, olieachtig product (dat verboden is in Nederland vanwege zijn zeer hoge THC-gehalte van ca. 80%). Als skuff een groene kleur heeft, is het te grof gezeefd en zitten er plantenresten in. De skuff is dan minder puur. Normale skuff is bruin. Hoe puurder de skuff, hoe witter het oogt. Hoe fijner de zeef is, hoe witter de skuff wordt. Skuff kan verder bewerkt worden om uiteindelijk - na persing - hasj op te leveren.. Als de skuff uit een zeef komt, wordt de hasj hiervan vaak polm genoemd, maar skuff wordt ook verkocht onder andere namen (superpolm, zero zero).
Van skuff kan hasj worden gemaakt door het te persen (sporadisch samen met hasj-olie). Het kan hierna op verschillende manieren worden geconsumeerd, het kan gerookt worden (in een joint, bong of vaporizer) of het kan worden opgelost in dierlijk vet en daarna opgegeten worden (spacecakes zijn hier een welbekend voorbeeld van).


</doc>
<doc id="499603" url="https://nl.wikipedia.org/wiki?curid=499603" title="Grinder (gereedschap)">
Grinder (gereedschap)

Een grinder (Engels voor "vermaler") is een apparaatje waarmee men grove of meestal te natte stukken wiet-toppen kan vermalen tot in joints bruikbare kruimels. Grinders komen voor in verschillende vormen, van klein en simpel, gemaakt van plastic tot groot en met drie of vier 'filters' voor het verkrijgen van Skuff. Een grinder wordt ook wel "Cruncher" genoemd.

Grinders bestaan altijd uit twee ronde delen die in elkaar passen om een gesloten rond compartiment te vormen. De bovenkant is meestal kleiner dan de onderkant In dat compartiment zitten aan beide zijden pennetjes. Deze pennetjes verspringen zodat ze elkaar niet raken wanneer de delen in tegenovergestelde richting van elkaar worden gedraaid. De pennetjes trekken de grove stukken wiet uiteen, en na een paar seconden "grinden" zit er een direct bruikbare laag kruimels in de onderkant van de grinder.
Men gebruikt grinders om te vermijden dat de wiet samengeperst wordt tijdens het met de hand verkruimelen, of gewoon omdat de wiet te goed aaneen hangt, wat kan komen doordat de wiet te vers en nog vochtig is.
Ook de hardere hasj-soorten, zoals Maroc of Zero, kan men met een grinder vermalen.

Kleine simpele grinders maken alleen de kruimels om in de joint te rollen, grotere grinders beschikken veelal over filters. Een heel grove om de gemalen wiet te scheiden van de nog te grote stukken wiet, en meestal een zeef waarmee Skuff of hasj kan worden gewonnen. De Skuff ontstaat wanneer men met de vingers de vermalen wiet uit het eerste compartiment haalt.


</doc>
<doc id="500052" url="https://nl.wikipedia.org/wiki?curid=500052" title="Spreidvoet">
Spreidvoet

Een spreidvoet is een afwijking aan de voet met de medische naam 'pes planotransversus'. 
Bij een spreidvoet, die ook wel een 'doorgezakte voorvoet' wordt genoemd kan iemand veel klachten in de voorkant van de voet ondervinden.

Een spreidvoet wordt veroorzaakt door een doorgezakte voorvoetboog en verzwakte middenvoetbeentjes. Dit kan het gevolg zijn van bijvoorbeeld reuma of een aangeboren aanleg. Andere factoren zijn hoge hakken, lange periodes staan en overgewicht. Een spreidvoet komt met grote regelmaat voor en met name bij vrouwen.

Een spreidvoet kan resulteren in hallux valgus bij het dragen van slecht, nauw of hooggehakt schoeisel. Ook kan het resulteren in de zenuwbeknelling Mortons neuralgie.

Belangrijk is dus dat je bij een spreidvoet goed schoeisel draagt met voldoende ruimte, eventueel gecombineerd met steunzolen.


</doc>
<doc id="500067" url="https://nl.wikipedia.org/wiki?curid=500067" title="Mortons neuralgie">
Mortons neuralgie

Mortons neuralgie is een zenuwbeknelling in de voet. 

Bij Mortons neuralgie raakt de zenuw meestal bekneld tussen de kopjes van het derde en vierde middenvoetsbeentjes (tussen andere middenvoetsbeentjes is ook mogelijk).
Deze aandoening komt meestal voor in combinatie met een voetafwijking zoals een spreidvoet, holvoet en "Hallux valgus" alsmede bij sport- en beroepsletsel. Ook kan het het resultaat zijn van hoge hakken, slechte doorbloeding van de middenvoetsbeentjes. Als deze even lang zijn kunnen ze tegen elkaar komen te liggen en als het middenvoetsbeentje van de grote teen korter is dan de rest kan er een overbelasting van de andere plaatsvinden.

De symptomen zijn een hevige stekende pijn in de voorvoet en tenen en tintelende tenen. De pijn wordt erger bij samenknijpen of druk op de voet en vermindert bij zitten of liggen. Het komt het meest voor bij vrouwen tussen de 25 en 40 jaar, dit vanwege het schoeisel.

Mogelijke behandelingen zijn aangepast schoeisel met drukontlastende steunzolen en in het uiterste geval chirurgie.


</doc>
<doc id="500086" url="https://nl.wikipedia.org/wiki?curid=500086" title="Hallux valgus">
Hallux valgus

Hallux valgus is een meestal verworven standsafwijking van de grote teen.

Het middenvoetsbeen van de grote teen staat naar mediaal maar de teen zelf wijst naar lateraal (staat in valgus). Hierdoor ontstaat een knobbel aan de zijkant van de voet bij het begin van de teen. Deze knobbel kan leiden tot bursitis, een ontsteking. Hallux valgus kan het gevolg zijn van het dragen van ongeschikt schoeisel, in combinatie met aanleg. Bij natuurvolkeren die op blote voeten lopen is het heel zeldzaam maar komt wel voor. Het kan het gevolg zijn van een spreidvoet, aangeboren aanleg of het dragen van hoge hakken en schoenen met smalle punten. Behandeling is niet altijd noodzakelijk maar bij pijnklachten of last kan dit wel wenselijk zijn. Belangrijkste behandeling bestaat uit goed schoeisel eventueel aangevuld met steunzolen. Er kan 's nachts ook een corrigerende spalk gedragen worden. In ernstige gevallen is chirurgie (een osteotomie) ook een optie.


</doc>
<doc id="500097" url="https://nl.wikipedia.org/wiki?curid=500097" title="Gedesorganiseerde schizofrenie">
Gedesorganiseerde schizofrenie

Gedesorganiseerde schizofrenie, hebefrene schizofrenie of schizofrenie - gedesorganiseerde type is een vorm van schizofrenie waarbij voornamelijk affectieve symptomen op de voorgrond treden. Het wordt gerekend tot het schizoïde spectrum. Het affect is vaak afgevlakt en niet toepasselijk bij de omstandigheden. Iemand kan bijvoorbeeld lachen zonder dat de omstandigheden daar aanleiding toe geven of vreemde gelaatsuitdrukkingen hebben, maar ook hooghartig zijn of kwajongensachtig verzet leveren. Het handelen is in veel gevallen niet doelgericht en emotieloos en is soms onverantwoordelijk of onvoorspelbaar. Affectvervlakking en verlies van wilskracht kunnen zich snel ontwikkelen. In sommige gevallen heeft de persoon zelfs de neiging om opdrachten willoos en kritiekloos op te volgen.

Aan het denken ontbreekt vaak de nodige samenhang en de spraak kan wijdlopig zijn en moeilijk te volgen. Ook oppervlakkige preoccupaties met religie, filosofie et cetera kunnen communicatie in de weg staan. In veel gevallen, maar niet altijd, maakte de persoon al voor de ziekte een verlegen en in zichzelf gekeerde indruk en vaak ontstaat de neiging zich steeds verder terug te trekken uit het sociale leven.

Er treden niet altijd wanen en/of hallucinaties op, maar als dit het geval is, zijn deze vluchtig en fragmentarisch en treden doorgaans niet op de voorgrond.

Voor diagnose moet katatone schizofrenie worden uitgesloten en moet zijn voldaan aan de algemene criteria voor schizofrenie (zie aldaar).


</doc>
<doc id="500590" url="https://nl.wikipedia.org/wiki?curid=500590" title="Korotkoff-toon">
Korotkoff-toon

Korotkoff-tonen zijn de geluiden die met een stethoscoop te horen zijn wanneer de extern aangelegde druk in de manchet van een bloeddrukmeter tussen de systolische en diastolische bloeddruk ligt. Korotkoff-tonen zijn vernoemd naar Nikolaj Korotkov (1874-1920), chirurg te Sint-Petersburg.

Om de bloeddruk te meten, wordt de bloeddrukmanchet zo hard opgepompt, dat de slagader zowel tijdens de systole als de diastole dichtgedrukt is. Meestal wordt ongeveer 30 mm Hg boven de druk waarbij nog pulsaties van de bovenarmslagader of polsslagader gevoeld worden. Vervolgens laat men de manchet langzaam leeglopen, waardoor de druk steeds lager wordt. De wervelingen die ontstaan wanneer er, eerst tijdens de systole en later ook tijdens de diastole, weer bloed door de slagader loopt, worden de korotkoff-tonen genoemd. Bij bloeddrukmeting aan de arm worden ze beluisterd door de stethoscoop aan de binnenzijde van de elleboog boven de bovenarmslagader te plaatsen.

De volgende vijf tonen werden door Korotkoff beschreven:

Korotkoff I komt overeen met de systolische bloeddruk, Korotkoff V met de diastolische. Bij kinderen, zwangere vrouwen en ouderen met atherosclerose komt het regelmatig voor dat Korotkoff V ontbreekt; men hoort dan zachte tonen tot het nulpunt. Men noteert dan het begin van fase IV en het nulpunt: 140/82/0. Verder kan zich tussen Korotkoff II en Korotkoff III een "silent gap" bevinden: er zijn dan geen tonen hoorbaar. De bloeddrukmanchet moet daarom harder worden opgepompt dan de druk waarbij voor het laatst pulsaties zijn gevoeld.


</doc>
<doc id="500756" url="https://nl.wikipedia.org/wiki?curid=500756" title="Fluorchinolon">
Fluorchinolon

De (fluor)chinolonen (soms geschreven als (fluor)quinolonen, Engels : "fluoroquinolones") zijn een groep breedspectrumantibiotica die verwant zijn met nalidixinezuur. Chinolonen inhiberen het bacteriële DNA-gyrase en/of het topoisomerase IV, waardoor DNA-replicatie in het gedrang komt. Sinds de jaren '60 van de 20e eeuw is een aantal generaties chinolonen beschikbaar.






Het meest bekend is beschadiging van het collageen, waardoor onder andere peesruptuur kan ontstaan. Op 26 juli 2016 oordeelde FDA dat de invaliderende bijwerkingen dermate serieus waren, dat deze groep geneesmiddelen slechts als 2e keus mag worden gebruikt.



</doc>
<doc id="500905" url="https://nl.wikipedia.org/wiki?curid=500905" title="Ivermectine">
Ivermectine

Ivermectine (merknamen Mectizan, Stromectol) is een anti-parasitair geneesmiddel dat werkzaam is tegen de meeste darmwormen (niet tegen lintwormen), parasitaire mijten en luizen. Het wordt bij de mens met name gebruikt tegen rivierblindheid, maar ook in de veterinaire geneeskunde bij onder meer paarden, herkauwers, honden en vogels. Ivermectine is ontwikkeld door MSD en wordt onder naam Mectizan sinds 1977 gratis verstrekt in Afrika, in een grootschalig donatieprogramma om rivierblindheid uit te roeien. In Nederland is het sinds 2003 geregistreerd als een tablet van 3 mg met de naam Stromectol. Het middel staat al decennia op de Lijst van essentiële geneesmiddelen van de WHO.

Het is een semi-synthetisch derivaat van avermectine dat geïsoleerd werd uit "Streptomyces avermitilis" en dat het zenuwstelsel van de parasiet aantast door binding aan de glutamaatpompen van het chloridekanaal in de celmembraan. Dit heeft een voortdurende instroom van chloride-ionen tot gevolg, wat vervolgens een hyperpolarisatie teweegbrengt. Glutamaatpompen worden niet bij zoogdieren aangetroffen. Bij ongewervelde dieren komen ze voor in de celmembraan van spieren en zenuwen.

Bij mensen is de stof geregistreerd bij rivierblindheid, filariasis door "Wuchereria bancrofti", intestinale strongyloidiasis en schurft (norvegica). De stof wordt onderzocht bij veel aandoeningen. Het belangrijkste onderzoek is dat van malaria, omdat het de muskieten doodt, die de ziekte overbrengen.

In mei 2015 werd de stof in Europa als 1%-crème geregistreerd onder de merknaam Soolantra bij het behandelen van de huidaandoening papulopustuleuze rosacea bij volwassenen.

Bij paarden wordt het vooral voor intestinale wormen gebruikt en bij honden is de belangrijkste indicatie de preventie van hartworm.

Bij gebruik bij mensen zijn de meest voorkomende bijwerkingen gerelateerd aan de ziekte die wordt behandeld. De gedode microfilariae kunnen leiden tot allergische reacties.

Sommige hondenrassen zijn overmatig gevoelig voor ivermectine. Naast de gewone gevoeligheid die alle honden kennen, leidt de inname van kleine hoeveelheden ivermectine bij daarvoor overgevoelige dieren tot verlamming, coma en zelfs de dood. Deze overgevoeligheid vindt zijn oorsprong in het ontbreken van het MDR-2 enzym in het lichaam van deze dieren, waardoor Ivermectine giftige bijwerkingen kan geven. MDR-2 deficiëntie is bekend bij collie-achtige honden (zoals de bordercollie, Schotse collie en de Australian cattledog) maar ook bij bijvoorbeeld de (witte) Zwitserse herdershond. MDR-2 deficiëntie is tegenwoordig vast te stellen in het bloed.

Mestkevers zijn extreem gevoelig voor resten ivermectine in het milieu.

De Ier William C. Campbell en de Japanner Satoshi Omura kregen in 2015 samen een helft van de Nobelprijs voor de Geneeskunde. Hun onderzoek leverde een geneesmiddel tegen wormparasieten op, het ivermectine.


</doc>
<doc id="501490" url="https://nl.wikipedia.org/wiki?curid=501490" title="Alcoholslot">
Alcoholslot

Een alcoholslot is een maatregel die direct werd toegepast als een bestuurder is aangehouden met een te grote hoeveelheid aan alcoholische drank op. Het alcoholslot is een bestuursrechtelijke maatregel en kan om die reden nooit op inhoud aangevochten worden er kan alleen bezwaar gemaakt worden tegen de procedure.

Het alcoholslot in de auto werkt als startonderbreker. Het alcoholslot meet middels een blaastest of en hoeveel de bestuurder alcohol heeft gedronken. Om fraude te bestrijden, moet er na het blazen ook gelijk gezogen worden, anders is de test ongeldig. De auto kan dan alleen gestart worden als het alcoholpromillage lager is dan 0,2. De bestuurder dient tevens, om fraude te voorkomen, onderweg ook een paar keer te blazen. De bestuurder heeft dan 12 minuten de tijd om een hertest te doen, anders zal er een fout gegenereerd worden en loopt de betrokkene de kans uit het programma gezet te worden.

Het alcoholslot is in elke auto in te bouwen en door iedereen te bedienen. De (hoge) kosten hiervoor zijn voor rekening van de alcoholovertreder.

Experimenten met een alcoholslot zijn reeds uitgevoerd in de Verenigde Staten, Canada en Australië. Het apparaat heet daar "alcohol ignition interlock". Er is ook een Europees onderzoek uitgevoerd met de titel "Alcohol Interlock Implementation in the European Union".

In 2001 installeerde de Stichting Wetenschappelijk Onderzoek Verkeersveiligheid (SWOV) in een bedrijfsauto het eerste alcoholslot in Nederland.

In 2003 werd door het ministerie van Verkeer en Waterstaat aangekondigd dat op korte termijn de maatregel ingevoerd zou worden. De invoering liet nog jaren op zich wachten. Uiteindelijk werd per 1 december 2011 het alcoholslot definitief ingevoerd.

Sinds de invoering krijgen iedere week gemiddeld honderd mensen een alcoholslot opgelegd. Het alcoholslotprogramma is verplicht voor alle alcoholovertreders die in het verkeer zijn aangehouden met een promillage boven de 1,3 (ongeveer 6 à 7 glazen alcohol) en onder de 1,8 (ongeveer 9 à 10 glazen alcohol). Gemiddeld neemt het alcoholpromillage per glas ongeveer 0,2 toe en breekt het lichaam ongeveer 0,2 per uur af. Beginnende bestuurders (automobilisten die nog geen vijf jaar hun rijbewijs hebben) krijgen het alcoholslot vanaf 1,0 promille. Voor recidivisten, automobilisten die opnieuw in de fout gaan, geldt een grens vanaf 0,8 promille. Voor recidiverende beginnende bestuurders geldt een grens vanaf 0,5 promille.

Wanneer men wordt aangehouden met te veel alcohol in het bloed, wordt het rijbewijs ongeldig verklaard. Wanneer men in een personenauto wil blijven rijden, moet men deelnemen aan het alcoholslotprogramma. Tevens moet de betrokkene voor het aanvangen van het programma een nieuw rijbewijs aanvragen men een aantekening op het rijbewijs B: code 103 (rijden met een alcoholslot). Ook na het voltooien van het programma moet de betrokkene een nieuw rijbewijs aanvragen zonder deze code, zolang deze code nog achter op het rijbewijs staat mag er niet zonder alcoholslot gereden worden. Dit betekent dat de automobilist alleen in een auto mag rijden met een alcoholslot en dan alleen in de auto waarin zijn of haar alcoholslot in is geregistreerd, rijden in een andere auto met een alcoholslot zal ervoor zorgen dat het Centraal Bureau Rijvaardigheidsbewijzen (CBR) het programma stopzet. Heeft men geen eigen auto, dan mag het alcoholslot in de auto van iemand anders geplaatst worden.

Het alcoholslot is een bestuursrechtelijke maatregel waar men vrijwillig aan mee kan doen en die opgelegd wordt naast de straffen die justitie oplegt. Zo kan het zijn dat iemand zes maanden rijverbod krijgt en een boete krijgt van € 1000,- en pas daarna mag beginnen aan het alcoholslotprogramma. Wanneer men weigert of het gewoonweg niet mogelijk is om een alcoholslot te plaatsen door gebrek aan geld of een auto, mag men vijf jaar geen auto besturen. In de loop van de jaren zijn er wel diverse uitzonderingen gekomen en worden mensen met bepaalde beroepen ontzien en zullen dan ook niet hoeven meedoen aan het alcoholslotprogramma; een bekend voorbeeld hiervan zijn vrachtwagenchauffeurs. Het is wel mogelijk om in deze periode op een bromfiets of snorfiets of in een brommobiel te rijden. Daarvoor dient het rijbewijs AM opnieuw aangevraagd te worden bij de gemeente. In het begin werd ook het alcoholslot opgelegd als je met te veel alcohol op reed op een brommer.

Het blaasapparaat blijft twee jaar in de auto. Iedere zes weken moet de bestuurder het alcoholslot laten uitlezen. Indien er in de loop van tijd geen fouten geconstateerd worden, worden deze uitleesmomenten verlengd tot twaalf weken. Er zijn in Nederland een beperkt aantal uitleesstations en er kan alleen uitgelezen worden op werkdagen tussen 9.00 uur en 17.00 uur. Indien het CBR te veel foute starttesten of hertesten constateert, wordt het programma stopgezet of na twee jaar elke keer met zes maanden verlengd.

Deelnemers die frauderen worden door het CBR uit het programma gezet, hun rijbewijs wordt ongeldig verklaard en zij mogen niet meer rijden. Ook als het CBR het vermoeden heeft dat er sprake is van fraude zal het programma stopgezet worden; bezwaar maken tegen dit besluit is zo goed als kansloos, omdat het om een bestuursrechtelijke maatregel gaat. Na vijf jaar mogen zij weer hun rijbewijs proberen te behalen. Bij drie foute starttesten zal het CBR het alcoholprogramma stopzetten en kan de betrokkene weer van voor af aan beginnen of vijf jaar lang zijn rijbewijs inleveren.

Het alcoholslotprogramma bestaat bovendien uit een aantal lesdagen die gaan over het gebruik van alcohol in het verkeer. De kosten voor de oplegging en uitvoering van het alcoholslotprogramma bedragen ongeveer 1000 euro. Er dienen echter ook kosten te worden voldaan voor de lease en het uitlezen van het alcoholslot. De totale kosten voor het alcoholslotprogramma zijn ongeveer 4000 euro.

Inmiddels hebben de Hoge Raad en de Raad van State aangegeven dat het alcoholslot niet meer opgelegd mag worden. Het verbod op het alcoholslot geldt overigens alleen voor nieuwe gevallen, alle oude gevallen moeten het programma gewoon blijven volgen.

In tien maanden tijd kregen ongeveer 3000 mensen deze maatregel opgelegd. De maatregel moet het aantal verkeersdoden waarbij alcohol in het spel is, terugdringen.


</doc>
<doc id="501855" url="https://nl.wikipedia.org/wiki?curid=501855" title="Vladimir Luxuria">
Vladimir Luxuria

Vladimir Luxuria, pseudoniem van "Wladimiro Guadagno", (Foggia, 24 juni 1965) is een Italiaans activiste, politica en actrice.

Luxuria was van 2006 tot 2008 Italiaans kamerlid namens de Heropgerichte Communisten geweest. Luxuria (Italiaans voor 'wellust') is de eerste transseksueel die een zetel bemachtigd heeft in Italië. De verkiezing zorgde bij rechtse partijen voor opschudding en beledigingen van onder anderen Alessandra Mussolini, die tegen Luxuria verklaarde: "Meglio fascista che frocio" ("beter fascist dan flikker").

Tevens is zij een van de organisatoren van de eerste Gay Pride in Italië, in 1994. Luxuria, afgestudeerd in de letteren, is verder actief in de homorechtenbeweging en in de liefdadigheid. Verder acteerde Vladi in een tiental films.




</doc>
<doc id="502121" url="https://nl.wikipedia.org/wiki?curid=502121" title="Haarborstel">
Haarborstel

Een haarborstel is een borstel die wordt gebruikt voor hoofdhaar. De borstel wordt vooral gebruikt om haar dat in de war zit weer in een goede vorm te brengen. Ook kunnen met de borstel knopen in het haar worden verwijderd. Knopen in het haar komen vooral voor bij mensen die lang haar hebben.

Een haarborstel wordt bij dieren gebruikt om losse haren of plukjes te verwijderen. Er bestaan speciale borstels die vooral wordt gebruikt voor honden, maar ook bij andere huisdieren is dat geschikt. 



</doc>
<doc id="502256" url="https://nl.wikipedia.org/wiki?curid=502256" title="Ketoconazol">
Ketoconazol

Ketoconazol is een synthetisch schimmelwerend geneesmiddel dat wordt aangewend als profylaxe en behandeling van schimmelinfecties van de huid, in het bijzonder bij patiënten met een defect immuunsysteem zoals bij hiv. Vanwege de bijwerkingen wordt ketoconazol bij systemische toepassing (tabletten) vrijwel steeds vervangen door andere antimycotica zoals fluconazol en itraconazol. Ketoconazol en itraconazol zijn sterke remmers van het CYP3A4.

Ketoconazol wordt ook gebruikt in antiroos-shampoo. Uit enkele onderzoeken is gebleken dat ketoconazolshampoo ook kan werken tegen alopecia androgenetica .

Ketoconazol crème is een middel van eerste keus bij behandeling van seborroïsch eczeem bij volwassenen.

Hoewel het orale gebruik al eerder in 1999 was beperkt, heeft de EMA op 26 juli 2013 aan de lidstaten aanbevolen de nationale registraties voor oraal gebruik op te schorten wegens leverschade. In Nederland nam de producerende firma Jansen dat advies over. De FDA gaat minder ver, maar waarschuwt op 19 mei 2016 nog eens nadrukkelijk tegen de toepassing.

Het middel wordt nog wel gebruikt bij de behandeling van het syndroom van Cushing maar ook daar moet goed de leverfunctie in de gaten worden gehouden.


</doc>
<doc id="503059" url="https://nl.wikipedia.org/wiki?curid=503059" title="Darmkanker">
Darmkanker

Darmkanker is een verzamelnaam voor verschillende soorten kanker van de dunne darm, dikke darm en de endeldarm (rectum).

Kanker van de dunne darm is erg zeldzaam. Indien een zwelling gevonden wordt in het verloop van de dunne darm, is deze meestal goedaardig: lipomen (vetcellen), neurofibromen (zenuwcellen), fibromen (bindweefselcellen) en leiomyoom (spiercellen).

Kanker van de dikke darm is een veel voorkomende vorm van kanker. Een op de twintig mensen zal gedurende zijn leven door deze aandoening getroffen worden. Indien darmkanker zich al op jonge leeftijd voordoet kan dat duiden op erfelijkheid. Vaak komt de patiënt uit een familie waarin al eerder darmkanker geconstateerd is. Indien een eerstegraads familielid (ouder of kind) dikkedarmkanker heeft, of heeft gehad, dan is het risico om het zelf te krijgen twee tot driemaal vergroot. Hoe eerder de diagnose bij het eerstegraads familielid werd vastgesteld, hoe groter het risico. Tevens geldt dat het risico groter is naarmate meer familieleden de aandoening hebben. De aanwezigheid van veel darmpoliepen is ook een risicofactor, aangezien deze poliepen kwaadaardig kunnen ontaarden. Dikkedarmkanker neemt sterk toe met de leeftijd, het komt met name voor bij personen van 50 jaar of ouder. Bij personen in de leeftijdsgroep van 40-49 jaar komt het voor bij 50 individuen per 100.000, in de leeftijd van 60-69 jaar is dat toegenomen tot 330 per 100.000.


Een van de mogelijkheden om darmkanker vroeg op te sporen is onderzoek naar bloedverlies in de ontlasting. In Nederland heeft de Gezondheidsraad op 17 november 2009 aan de minister van Volksgezondheid aanbevolen om te starten met een bevolkingsonderzoek naar darmkanker bij inwoners tussen de 55 en 75 jaar. De ontlasting kan worden onderzocht in het klinisch chemisch laboratorium met behulp van een occult-bloedtest. Naar verwachting van de Gezondheidsraad zou dit bevolkingsonderzoek 1400 sterfgevallen per jaar in Nederland kunnen voorkomen.
Op 16 februari 2010 liet de minister in een brief aan de Voorzitter van de Tweede Kamer weten dat zij verwacht in het voorjaar van 2011 een besluit te kunnen nemen over het al dan niet invoeren van een bevolkingsonderzoek. Het bestaan van budgettaire problemen en de onzekerheid of er voldoende maag-darm- leverartsen zouden zijn om het aantal darmonderzoeken uit te voeren heeft ertoe geleid dat in Nederland het grootschalig onderzoek pas in 2015 grootschalig is gestart. 

In Vlaanderen besliste Minister Jo Vandeurzen begin februari 2012 dat met een bevolkingsonderzoek gestart zal worden in 2014.

Bij het bevolkingsonderzoek neemt de persoon met een staafje monsters op vier plaatsen in de ontlasting. Dit staafje wordt in een buisje met vloeistof gestoken en in een speciale envelop opgestuurd naar het onderzoekslaboratorium. De uitslag volgt na twee weken. Als dit onderzoek uitwijst dat er bloed in de ontlasting aanwezig is, volgt vervolgonderzoek naar de oorzaak daarvan via een coloscopie. In de meeste gevallen zijn poliepen de oorzaak van bloed in de ontlasting. Van elke 50 mensen met bloed in de ontlasting hebben blijken er na onderzoek ongeveer 4 darmkanker te hebben. 

De klachten van dikkedarmkanker zijn veelal aspecifiek. Alarmsymptomen die mogelijk op dikkedarmkanker kunnen wijzen zijn een veranderd ontlastingspatroon, ongewild gewichtsverlies en rectaal bloedverlies. Rectaal bloedverlies komt voor bij tumoren die dicht bij het einde van het maag-darmkanaal liggen en zit dan door de ontlasting heen. Chronisch (microscopisch) bloedverlies uit tumoren aan het begin van de dikke darm blijft meestal onopgemerkt, vaak komen deze patiënten met klachten van bloedarmoede (anemie) bij een arts. Patiënten hebben ook vaak last van luchtophopingen in de dikke darm.

De meest toegepaste behandelingen bij darmkanker zijn:
Veel gebruikte geneesmiddelen zijn: 5-fluoruracil (Fluracedyl) , Oxaliplatine (Eloxatine, Oxalisin), folinezuur (Leucovorine, Rescuvolin), irinotecan (Campto), bevacizumab (Avastin).

Vaak is een combinatie van deze behandelmethoden nodig. De keuze en de volgorde van de verschillende behandelingen is onder meer afhankelijk van de kenmerken van de tumor, het stadium van de ziekte, de leeftijd waarop darmkanker wordt vastgesteld en de wensen van de patiënt.


</doc>
<doc id="503179" url="https://nl.wikipedia.org/wiki?curid=503179" title="Nodulaire dermatose">
Nodulaire dermatose

Nodulaire dermatose of LSD (als afkorting van het Engelse "Lumpy skin disease") is een veeziekte veroorzaakt door een virus. Runderen zijn het meest vatbaar voor nodulaire dermatose, maar het virus kan zichzelf ook vermeerderen in schapen en geiten. Oryxen, giraffen en impalas zijn na experimentele infectie ook gevoelig gebleken voor nodulaire dermatose. In het veld moet echter de rol van wilde dieren in het verspreiden van de ziekte nog worden aangetoond. Het "nodulaire dermatose-virus" is zeer nauw verwant aan het "schapen- en geitenpokkenvirus". Nodulaire dermatose staat vanwege de vergaande economische gevolgen die het kan hebben op de A-lijst van de OIE (Wereldorganisatie voor Diergezondheid).

Het virus dat nodulaire dermatose veroorzaakt is een dsRNA-virus van het geslacht "Capripoxvirus" uit de familie van de Poxviridae. Er is serotype bekend van het nodulaire dermatose virus.

Eigenschappen:

Het vermoeden bestaat dat nodulaire dermatose een vectorziekte is; er is alleen nog geen specifieke vector bekend. Wel zijn er een aantal insectensoorten die de rol van mechanische vector kunnen hebben in de verspreiding van nodulaire dermatose. Zulke mechanische vectoren zijn de muggensoorten: "Culex mirificens" and "Aedes natrionus" en de vliegensoorten: "Stomoxys calcitrans" and "Biomyia fasciata". Het virus kan in deze soorten maximaal 4 dagen overleven. Besmetting kan ook plaatsvinden door direct contact. Besmette dieren scheiden het virus uit in neusuitvloeiingen, kwijl, huidschilfers, melk en sperma.

De incubatietijd van nodulaire dermatose is ongeveer 12 dagen. Een besmetting met nodulaire dermatose kan volledig subklinisch zijn, maar kan ook met ernstige symptomen verlopen en de dood tot gevolg hebben. De ernst van de symptomen is sterk afhankelijk van de opgebouwde specifieke weerstand tegen de ziekte. Het aantal dieren dat ziekteverschijnselen vertoont na besmetting met nodulaire dermatose varieert tussen 3% en 80%. Ook de mortaliteit als gevolg van nodulaire dermatose kan sterk variëren. Gewoonlijk ligt de mortaliteit tussen 1% en 3%, maar er zijn ook uitbraken van de ziekte bekend met een mortaliteit van 75 à 85%.

Symptomen:

De eerste bekende uitbraak van nodulaire dermatose was in 1929 in Zambia. Tot 1988 kwam nodulaire dermatose alleen voor in Afrikaanse landen onder de Sahara. In 1988 verspreidde de ziekte zich naar Egypte en Koeweit. Uit Egypte verspreidde de ziekte zich in 1989 naar Israël. Deze uitbraak is overwonnen door alle besmette en verdachte dieren te vernietigen (te "ruimen"). Israël is het enige land waar nodulaire dermatose na uitbraak weer is uitgeroeid.

Er bestaat een vaccin tegen nodulaire dermatose. Ook kan een vaccin tegen een Keniaanse variant van schapen- en geitenpokken zorgen voor immuniteit tegen nodulaire dermatose. Na vaccinatie zijn de dieren minimaal twee jaar en waarschijnlijk de rest van hun leven immuun tegen de ziekte. In landen waar nodulaire dermatose heerst is vectorcontrole naast inenten een belangrijke manier om de dieren te beschermen tegen de ziekte. Mochten er toch dieren ziek worden, dan is het ruimen van de zieke dieren de beste manier om te voorkomen dat de ziekte zich verder verspreidt.
Voor gebieden zoals de Europese Unie die vrij zijn van de nodulaire dermatose is het van belang te voorkomen dat de vector voet aan de grond krijgt. Dit kan door vectorcontrole van schepen en vliegtuigen. Binnen de Europese Unie geldt een importverbod van runderen en kleine herkauwers uit landen waar nodulaire dermatose heerst. Mocht de ziekte toch uitbreken in Europa door import van dieren of vectoren, dan dienen alle zieke dieren te worden geruimd. In dat geval is het mogelijk dieren in te enten om verdere verspreiding van de ziekte te voorkomen.


</doc>
<doc id="503236" url="https://nl.wikipedia.org/wiki?curid=503236" title="Vectorziekte">
Vectorziekte

Een vectorziekte is een ziekte die voor de verspreiding voor een deel of volledig afhankelijk is van vectoren zoals muggen en vliegen en parasieten als teken en vlooien. 

Vectoren kan men onderverdelen in biologische vectoren en mechanische vectoren. Biologische vectoren zijn vectoren waarin de ziekteverwekker zich kan voortplanten (denk aan mensen, dieren, insecten of planten), mechanische vectoren zijn vectoren waarin de ziekteverwekker beperkte tijd kan overleven en zich niet kan voortplanten (denk aan "niet levende" zaken als naalden, water en voedsel). Bekende vectorziekten zijn malaria, riftdalkoorts, Lymeziekte, Ziekte van Chagas en ook blauwtong.


</doc>
<doc id="504736" url="https://nl.wikipedia.org/wiki?curid=504736" title="Jacques de Milliano">
Jacques de Milliano

Jacques de Milliano (Oostburg, 22 maart 1955) is een Nederlandse arts en bestuurder. Hij verwierf bekendheid als mede-oprichter en voorzitter van Artsen zonder Grenzen in Nederland. De arts was in 1998 korte tijd lid van de Tweede Kamer namens het CDA.

De Milliano werkte na voltooiing van zijn studie tropische geneeskunde een jaar als vrijwilliger in Afrika. In 1984, bij terugkomst in Nederland, richtte hij met vijf anderen de Nederlandse afdeling van Artsen zonder Grenzen op. De Milliano werd vervolgens voorzitter.

In 1998 kwam hij verrassend op een hoge plek op de kandidatenlijst van het CDA voor de Tweede Kamerverkiezingen te staan. Al voor de verkiezingen liet hij echter in een interview weten het op een aantal essentiële punten niet eens te zijn met de politiek leider van het CDA, Jaap de Hoop Scheffer. Begin november 1998, bijna een halfjaar na de verkiezingen, kwam hij in conflict met de meerderheid van zijn fractie over het terugsturen van Bosnische vluchtelingen met een A-status. Hoewel hij de mogelijkheid kreeg een minderheidsstandpunt in te nemen, trad hij op 10 november terug als fractielid en een week later als Kamerlid.

De Milliano is sinds hij uit de politiek stapte werkzaam als huisarts te Haarlem.


</doc>
<doc id="505037" url="https://nl.wikipedia.org/wiki?curid=505037" title="Leefbaarheidsindex">
Leefbaarheidsindex

De leefbaarheidsindex is een perceptieschaal. Het vormt het hart van een onderzoeksinstrument waarmee, op kwalitatieve (focusgroepen) en kwantitatieve wijze (survey), gegevens worden verzameld over: de wijkbewoners zelf, hun beoordeling van de leefbaarheid in de wijk alsmede de sterke en zwakke punten in hun woonomgeving.

Dit begrip is tot stand gekomen door Atrivé, de Vlaamse overheidsadministratie en de stad Antwerpen.


</doc>
<doc id="505073" url="https://nl.wikipedia.org/wiki?curid=505073" title="Propranolol">
Propranolol

Propranolol is een niet-selectieve bètablokker die voornamelijk gebruikt wordt bij de behandeling van hypertensie en is in de handel onder de merknaam Inderal. Propranolol werd in 1964 geïntroduceerd door James Black die daarvoor de Nobelprijs voor de Geneeskunde in 1988 kreeg toegekend. Het middel werd in 1973 in de VS goedgekeurd. Propranolol wordt ook gebruikt bij de behandeling van migraine, essentiële tremor, hemangiomen, bij sociale fobieën en bij examenvrees. De bloeddrukverlagende werking heeft op deze zaken een gunstig effect, zonder dat het sederende neveneffect van onder meer benzodiazepinen optreedt.



</doc>
<doc id="505235" url="https://nl.wikipedia.org/wiki?curid=505235" title="Interepidemische periode">
Interepidemische periode

De interepidemische periode of tussenepidemietijd is de periode tussen twee epidemische uitbraken van een infectieziekte.

Ze kan wiskundig benaderd worden door deze formule:

formula_1

waarbij


formula_2 

Er zullen dus bij benadering 2,7 jaar verstrijken tussen twee epidemiepieken (bij een niet-gevaccineerde bevolking).


</doc>
<doc id="505595" url="https://nl.wikipedia.org/wiki?curid=505595" title="Gerandomiseerd onderzoek met controlegroep">
Gerandomiseerd onderzoek met controlegroep

Een gerandomiseerd onderzoek met controlegroep (Engels: RCT, voor "Randomized Controlled Trial") is een type wetenschappelijk onderzoek in de biowetenschappen, vooral in de geneeskunde, waarbij getracht wordt de vraag te beantwoorden of een bepaalde behandeling ('interventie') werkzaam of zinvol is.

Hiervoor wordt een bepaalde methode gebruikt: de te testen behandeling wordt uitgevoerd bij een interventiegroep en vergeleken met een controlegroep. Een controlegroep is een vergelijkbare groep proefpersonen of proefdieren met dezelfde klacht of hetzelfde probleem, maar die met een placebo of met een ander middel wordt behandeld. Soms wordt zelfs gebruikgemaakt van drie of meer groepen: bijvoorbeeld naast de testgroep ook groepen die ofwel een placebo, of een vergelijkbaar ander middel of in het geheel geen behandeling krijgen.

Om te zorgen dat er bij het indelen van de groepen geen verschil optreedt tussen de groepen waardoor de kans op succes van de behandeling kan worden beïnvloed, moet bovendien de toewijzing van de proefpersonen of proefdieren aan de verschillende groepen door het lot (aselect) worden bepaald. Dit is de betekenis van het woord 'gerandomiseerd' in de titel. Anders zou namelijk degene die selecteert zich door onbewuste factoren kunnen laten leiden.

Dergelijke selectie-effecten kunnen zeer subtiel zijn: zelfs het met de hand vangen van 'willekeurige' ratten uit een kooi geeft bijvoorbeeld al duidelijke selectie-effecten waarbij tamme, dikke of trage dieren meer kans hebben te worden gepakt.

Indien enigszins mogelijk moet een dergelijk onderzoek ook nog dubbelblind worden uitgevoerd: alleen als noch de arts, noch de patiënt weet welke van de twee behandelingen iemand krijgt, kan worden uitgesloten dat de verwachtingen van een van beiden het resultaat beïnvloeden.

Een nieuw geneesmiddel heeft tegenwoordig eigenlijk alleen kans op registratie als in RCT's aangetoond is dat het inderdaad werkzaam is. Andere vormen van onderzoek kunnen een stimulans voor nader onderzoek vormen maar leveren vrijwel nooit een hard bewijs.

In toenemende mate is er kritiek op de RCT's, omdat ondanks de schijnbaar onbevooroordeelde opzet ervan, het toch voor financiers van dergelijk onderzoek mogelijk blijkt de uitkomsten van dat onderzoek te beïnvloeden. Evidence-based medicine verwordt zo tot een marketinginstrument van de farmaceutische industrie.



</doc>
<doc id="506120" url="https://nl.wikipedia.org/wiki?curid=506120" title="Jacques Monod">
Jacques Monod

Jacques Lucien Monod (Parijs, 9 februari 1910 – Cannes, 31 mei 1976) was een Frans biochemicus en auteur, medewinnaar (met François Jacob en André Lwoff) van de Nobelprijs voor Geneeskunde van 1965. Daarnaast is hij ook onderscheiden met onder meer het Franse Legioen van Eer.

Jacques Monod was de zoon van Lucien Hector Monod, een kunstschilder, en Charlotte Todd MacGregor, een Schots-Amerikaanse uit Milwaukee. Toen hij zeven was verhuisde het gezin van Parijs naar Cannes in het zuiden van Frankrijk. Na het afronden van zijn studie aan het College de Cannes in 1928 ging naar Parijs om biologie te studeren aan de Universiteit van Parijs (Sorbonne), waar hij in 1931 zijn bachelordiploma verkreeg aan de Faculte des Sciences.

Gedurende de herfst van 1931 kreeg hij een assistentschap aangeboden aan de Universiteit van Straatsburg in het laboratorium van de Franse bioloog Édouard Chatton. In 1932 keerde hij terug naar Parijs als assistent in het laboratorium Evolutie en Organisch leven, dat onder leiding stond van de Franse bioloog Maurice Caullery. Dankzij de financiële steun van de Rockefeller Foundation mocht de jonge Monod in 1936 met Boris Ephrussi mee naar Amerika om te werken in het laboratorium van Thomas Hunt Morgan aan Caltech.

Na de Tweede Wereldoorlog trad hij in dienst van het Institut Pasteur, waar hij werkzaam was in het laboratorium van Lwoff. In 1954 werd hij benoemd tot directeur van de celbiologische afdeling, twee verdiepingen lager. Desondanks bleef hij contact houden met de groep van Lwoff. In 1957 werd hij tevens benoemd tot hoogleraar stofwisselingschemie aan de Universiteit van Parijs.

In 1965 werd hem, met de eveneens aan het Institut Pasteur verbonden Franse hoogleraren François Jacob en André Michael Lwoff, de Nobelprijs voor fysiologie of geneeskunde toegekend ‘voor hun ontdekkingen betreffende de genetische besturing van de enzym- en virussynthese’. Nadien stelde hij, samen met Wyman en Changeux, een theoretische verklaring op voor de regulatie door allostere enzymen.

In zijn biochemische werk hield hij zich onder andere bezig met de mechanismen die een rol spelen bij de translatie van genen, onder andere de regulatie door het lac-operon, en postuleerde hij het mRNA als brug tussen het DNA en eiwitten. Monod en Jacob bestudeerden dit in de bacterie E. coli.

Naast biochemicus was Monod ook musicus en wetenschapsfilosoof. Hij schreef onder meer het boekje "Le Hasard et la Nécessité. Essai sur la philosophie naturelle de la biologie moderne" (Toeval en onvermijdelijkheid) dat een belangrijke bijdrage leverde aan de filosofie van de natuurwetenschappen.

Voorts deed Monod tijdens de Tweede Wereldoorlog verzetswerk. Hij had een leidinggevende functie in het Franse verzet, de Résistance en was als zodanig betrokken bij de voorbereidingen in Frankrijk ten behoeve van de geallieerde invasie in Normandië in juni 1944 (D-Day).

Jacques Monod werd 66 jaar oud. Hij ligt begraven in de Cimetière du Grand Jas in Cannes aan de Franse Rivièra.




</doc>
<doc id="506223" url="https://nl.wikipedia.org/wiki?curid=506223" title="DKTP-vaccin">
DKTP-vaccin

Het DKTP-vaccin is een vaccin dat ontwikkeld is tegen difterie, kinkhoest, tetanus en poliomyelitis.

Het vaccin bevat een difterietoxoïd dat een goede antitoxische immuniteit bewerkstelligt. Om nevenreacties, die op oudere leeftijd nogal eens worden gezien, te voorkomen, wordt bij de herhalingsinjecties de difterie-component van het DTP-vaccin in een geringere sterkte gegeven.

De Nederlandse jeugd is nu al sinds jaren met tetanustoxoïd geïmmuniseerd. Na een volledige serie inentingen ontstaat een solide antitoxische immuniteit, die vele jaren aanhoudt.

Tot 2005 werd er voor het vaccineren tegen kinkhoest gebruikgemaakt van een suspensie van gedode "B. pertussis". Door verandering van de bacteriën, en dus verminderde immuniteit, is er overgestapt op een acellulair vaccin met tevens minder bijwerkingen. Het bevat onder andere pertussistoxines, filamenteus hemagglutinine, pertactine en fimbriae-antigenen. 

Het in Nederland gebruikte, parenteraal toegediende vaccin tegen poliomyelitis (kinderverlamming) bestaat uit de geïnactiveerde ('gedode') viruspartikels van de typen I, II en III, in een bepaalde verhouding (vaccin volgens Salk).



</doc>
<doc id="506507" url="https://nl.wikipedia.org/wiki?curid=506507" title="Syndroom van Tietze">
Syndroom van Tietze

Het syndroom van Tietze is een goedaardige, maar vaak hevig pijnlijke, chronische ontsteking van de kraakbeenverbinding(en) in de borstkas tussen de ribben en het borstbeen. Het werd voor het eerst beschreven in 1921, door de Duitse chirurg Alexander Tietze (1864-1927).

Het kraakbeen dat het borstbeen met de ribben, het sleutelbeen en de rugwervel verbindt, zorgt ervoor dat de borstkas flexibel is en kan bewegen bij de ademhaling. Een ontsteking van het kraakbeen tussen ribben en borstbeen kan erg pijnlijk zijn. Als daarnaast ook het kraakbeen onder aan het borstbeen gezwollen raakt, spreekt men van het syndroom van Tietze. Het kraakbeen kan door de ontsteking zo opzwellen, dat er op de pijnlijke plaats een rode warme zwelling zichtbaar wordt. De pijn zit vaak ook achter het borstbeen en straalt soms uit naar rug, nek, schouder en arm. Een andere vorm van het syndroom van Tietze is met spasmes van de linker- of rechterborstspier, die voor dezelfde klachten zorgen (zie hieronder).

Deze ontsteking wordt ook wel costochondritis genoemd (costa = rib, chondros = kraakbeen, -itis: duidt een ontsteking aan). In dat geval gaat het echter om pijnlijke ontstekingen van het kraakbeen tussen de ribben en het sleutelbeen en/of de rugwervel. Meestal gaat het om de tweede, derde of vierde rib. 

Op de pijnlijke plek drukken, diep zuchten, hoesten en niezen is extra pijnlijk.

Het syndroom van Tietze en costochondritis zijn, net als reumatoïde artritis en de ziekte van Bechterew, vormen van ontstekingsreuma.

De klachten kunnen geleidelijk of plotseling ontstaan en komen meestal aanvalsgewijs. Soms zijn ze na enkele dagen over, maar ze kunnen ook langer duren of nooit meer weggaan.
Er kunnen ook psychische klachten voorkomen, zoals angstaanvallen, paniekaanvallen en kortetermijndepressies. Deze worden veroorzaakt doordat de persoon de stekende pijn (meestal) aan de linkerkant van de borstkas ervaart en dus denkt dat het zijn/haar hart is. Daardoor ontstaat een vorm van "minihyperventilatie" en dan kan de persoon draaiingen ervaren waarop vaak hevige angstaanvallen volgen.

De oorzaak van het syndroom van Tietze is (nog) niet bekend. In het bloed is geen afwijking te zien. Op röntgenfoto's is de zwelling onder het borstbeen niet zichtbaar. Pijn op de borst kan ook een andere oorzaak hebben, zoals angina pectoris, een hartinfarct, longembolie of maagzweer. Het is daarom belangrijk die oorzaken uit te sluiten en bij klachten altijd een huisarts of specialist te raadplegen.

Behandeling bestaat over het algemeen uit pijnstillers, ontstekingsremmers en eventueel een injectie op de plaats van de pijn. Verder is het belangrijk te letten op de houding (goed rechtop zitten bijvoorbeeld). Oefeningen zijn ook goed, maar tijdens een periode van hevige klachten kunnen deze soms te pijnlijk zijn. Ook moet er gekeken worden naar het stressniveau van de patient.

Er bestaat de Nederlandse Vereniging van Tietze- en costochondritispatiënten. Deze vereniging is aangesloten bij de Reumabond. De vereniging tracht met haar leden meer medische aandacht te verkrijgen. Ze zet zich onder andere ook in voor onderzoek naar de preventie, het ontstaan. de diagnose, de behandeling en therapie, de medicatie en de nazorg.



</doc>
<doc id="507037" url="https://nl.wikipedia.org/wiki?curid=507037" title="Bertrand Piccard">
Bertrand Piccard

Bertrand Piccard (Lausanne, 1 maart 1958) is een Zwitsers psychiater en ballonvaarder.

Piccard realiseerde als eerste een non-stop ballonvaart rond de wereld. Samen met de Brit Brian Jones lukte hem dat in de "Breitling Orbiter 3" bij zijn derde poging van 1 tot 21 maart 1999. Hij werd daarbij genavigeerd door het KMI te Ukkel voor het bepalen van de ideale hoogte, om gebruik te kunnen maken van de straalstroom.<br>

Hetzelfde team (Luc Trullemans en David Dehenauw van het KMI) bereidt een nieuwe vlucht van Bertrand Piccard voor: met een uitsluitend door zelf opgewekte zonne-energie aangedreven vliegtuigje, Solar Impulse geheten, rond de wereld. Die vlucht vindt in 2015 en 2016 plaats. Op 23 juni 2016 landde Piccard met de Solar Impulse in Spanje na de eerste zonne-solovlucht over de Atlantische Oceaan.

Bertrand Piccard is de zoon van Jacques Piccard en de kleinzoon van Auguste Piccard.



</doc>
<doc id="507325" url="https://nl.wikipedia.org/wiki?curid=507325" title="Vaginale candidainfectie">
Vaginale candidainfectie

Een vaginale candidainfectie, "Candida-vaginitis" of 'urogenitale candidiasis' is een vorm van Candidiasis, een infectie veroorzaakt door de gist "Candida albicans". Candidiasis kan ook op andere plaatsen van het lichaam klachten geven.

Candida albicans is normaal op de huid, in de darmen en ook wel wat in de vagina aanwezig. Soms kunnen de aantallen echter opeens toenemen en klachten veroorzaken. Het is dus geen geslachtsziekte, al komt het wel voor dat de klachten snel terugkomen als partners niet tegelijkertijd worden behandeld.

Jeuk, die kan variëren van licht tot ondraaglijk, branderig gevoel, roodheid van de vaginale slijmvliezen en soms ook van de omliggende huid. Verandering van de afscheiding, vaak brokkelig, wittig en kazig.

"Vaginaal": in de vagina te brengen tabletten of zalf met een antifungaal middel zoals miconazol gedurende een of enkele dagen, zalf voor de omliggende huid en het is verstandig ook eventuele sekspartner(s) een weekje mee te laten smeren. De man dient de zalf gedurende een week tweemaal per dag onder de voorhuid te smeren.

"Oraal": er bestaan tabletten (fluconazol) die na eenmalige inname ongeveer een week lang werken. Ze zijn echter relatief duur en geven wat meer kans op algemene bijwerkingen, zodat meestal eerst getracht wordt met lokale behandeling uit te komen.



</doc>
<doc id="507419" url="https://nl.wikipedia.org/wiki?curid=507419" title="Zweer">
Zweer

Een zweer (lat: ulcus) is een ontsteking aan het lichaamsoppervlak waarbij necrotisch weefsel wordt afgestoten. Het kan zich voordoen als een kraterachtige wond van een lichaamsoppervlak. De genezingstendens kan slecht zijn, waardoor een zweer langdurig of permanent kan bestaan.

De oorzaak is een ontsteking. Er zijn andere factoren die een rol kunnen spelen bij het ontstaan, zoals een verminderde afweer, een slechte bloedtoevoer of -afvoer, een gestoorde pijnzin of bijvoorbeeld etsing door agressieve stoffen zoals maagzuur.

Zweren kunnen op verschillende lichaamsoppervlakken voorkomen, zoals de huid, de bekleding van de luchtwegen, het maag-darmkanaal, de urinewegen en geslachtsorganen, maar ook bijvoorbeeld het hoornvlies, dat van oorsprong ontstaan is uit de huid. Bepaalde typen zijn bekend, bijvoorbeeld de maagzweer, het ulcus cruris of open been, de diabetische voet en colitis ulcerosa.

'Zweren' als werkwoord wordt ook wel gebruikt voor acuut geïnfecteerde wonden, vooral aan de vinger (de "zwerende vinger" of fijt).


</doc>
<doc id="507541" url="https://nl.wikipedia.org/wiki?curid=507541" title="Jozef Guislain">
Jozef Guislain

Jozef Guislain (Gent, 14 pluviôse van het jaar 5, dit is 2 februari 1797 en overleed er 1 april 1860) was een arts die zich als een der eerste in België specialiseerde in het behandelen van geestesziekten. Hij ijverde voor een humane behandeling en bouwde het eerste 'gesticht' uit, volgens moderne concepten. Hij werkte samen met de jonge katholieke congregatie van de Broeders van Liefde, meer bepaald met kanunnik Petrus Jozef Triest (1760-1836). Samen ijverden ze voor een morele behandeling van psychiatrische patiënten. Jozef Guislain was van betekenis op drie manieren: hij introduceerde de wetenschappelijke behandeling als hoofd van de Gentse psychiatrische instellingen, hij publiceerde en doceerde als hoogleraar aan de Gentse universiteit en hij klaagde als activist de mistoestanden aan in de Belgische psychiatrie en ijverde voor een wettelijk kader en een aangepast onderkomen. De site van het psychiatrisch hospitaal dat hij in 1857 liet bouwen is sinds 1986 voor een deel tot een museum omgebouwd en heeft de naam museum Dr. Guislain gekregen.

Guislain werd geboren in een welgesteld architectenmilieu, hij was de oudste zoon van Cornelius Guislain en Constantia-Francisca de Landtsheer. Hij studeerde geneeskunde aan de Ecole de Médecine en in 1817 werd hij student aan de faculteit geneeskunde van de pas opgerichte universiteit in Gent. In 1819 was hij een van de eersten die aan deze universiteit promoveerden tot doctor in de geneeskunde, met het proefschrift ‘De exhalationibus sanguinis in genere’ of ‘Over de bloederige uitwasemingen in het algemeen’. Hij toonde al vroeg belangstelling voor de verpleging van geesteszieken. In 1825 werd hij door de Provinciale Commissie voor geneeskunde van Noord-Holland bekroond voor zijn studie die het jaar daarop in twee delen werd gepubliceerd onder de titel "Traité sur l'aliénation mentale et sur les hospices des aliénés" en die internationale weerklank kreeg.

Als gevolg van de erkenning die hij hierdoor verkreeg, werd hij in 1828 door de bemiddeling van kanunnik Triest benoemd tot bijzonder geneesheer van de twee Gentse instellingen voor krankzinnigen. Hij kon, dankzij de voorbereidende studies en werkzaamheden van de kanunniken Triest en Papeleu, zijn activiteiten aanvatten in voor die tijd ongekend moderne omstandigheden en ruimten. Ghislain en Triest stelden een nieuw reglement op voor de werking van de instellingen, met talrijke voorzieningen van medische en hygiënische aard, met richtlijnen over menswaardige opvang, gezonde en gevarieerde voeding, degelijk opgeleid personeel, nuttige bezigheden voor de zieken, strikte beperking van dwangmiddelen, respecteren van het beroepsgeheim, enz. In menig opzicht betekende dit reglement een fundamentele ommekeer en werd het weldra door alle psychiatrische inrichtingen in het land overgenomen.

Vanaf 1831 werd Guislain betrokken bij de initiatieven die door het nieuwe koninkrijk België werden genomen, onder de leiding van Edouard Ducpétiaux, voor de noodzakelijke verbeteringen aan de instellingen voor krankzinnigen.

In 1835 werd Guislain hoogleraar aan de Gentse universiteit. In de volgende jaren publiceerde hij verschillende studies en rapporten over de toestand van de psychiatrische geneeskunde in België. Samen met Ducpétiaux lag hij aan de basis van de wet van 1850 op de behandeling van de krankzinnigen, die steunde op de voorstellen die beiden al vanaf 1832 hadden ontwikkeld.

Guislain zocht ook langs politieke weg steun voor zijn ideeën en initiatieven. Hij werd in 1848 tot Gents gemeenteraadslid gekozen en in 1851 herkozen. Hij werd ook tot provincieraadslid gekozen. Hij maakte gebruik van de tribune die gemeenteraad en provincieraad hem boden om zijn ideeën in de politieke wereld ingang te doen vinden. In 1854 nam hij afscheid van de politiek.

Geestesstoornissen waren volgens Guislain vooral mentaal en niet lichamelijk van aard: een gevolg van overgevoelige of prikkelbare hersenen en in mindere mate het gevolg van een lichamelijke gebreken zoals ouderdom, ziekte (cholera) of alcoholisme. In 1835 schat Guislain dat bij negentig procent van de geesteszieken een mentale oorzaak de ziekte veroorzaakt. In 1852 laat hij het cijfer zakken naar 66 procent. Zijn denken weerspiegelt de evolutie die de psychiatrie toen doormaakte. Guislain zoekt de oorzaken in de psyché, maar bestudeerde daarnaast de hersenen om hersenafwijkingen op te sporen.

Voor zijn therapie baseerde hij zich op de morele behandeling naar zijn Franse voorgangers Philippe Pinel, de vader van de moderne psychiatrie en Jean-Etienne Dominique Esquirol. Deze behandeling bestond er zieken te activeren door middel van het werken, de kunst of via de godsdienst. De leegheid van het bestaan was een mogelijke oorzaak voor geestesziekte. Traditionele geneesmiddelen (aderlatinen, kruiden, dieet) bleven in gebruik. De idealistische ideeën van Jean-Jacques Rousseau speelden hier mee: de mens is van nature goed, de maatschappij maakt slecht. Dus is een terugkeer naar de natuur noodzakelijk.

Onder de stuwende kracht van Guislain formuleerde een vierkoppige commissie in 1844 een wetsontwerp voor "de behandeling der krankzinnigen en de organisatie van de krankzinnigengestichten." De visie die hij samen met Petrus Jozef Triest (stichter van de Broeders van Liefde) ontwikkelde, vond haar weg naar het parlement die in 1850 de wet goedkeurde. Het Gentse stadsbestuur kwam in 1851 over de brug. De bouw van een psychiatrisch centrum net buiten de Brugse Poort werd goedgekeurd en stadsarchitect Adolphe Pauli boog zich over de ontwerpen die de arts sinds 1824 constant bijwerkte.

Guislain ontwierp een psychiatrische instelling die aan zijn eisen voldeed. Als kind was hij vertrouwd met het tekenen en uitwerken van bouwplannen, zodat het niet verwonderlijk is dat hij in 1824 deelnam aan een wedstrijd van de Société des Beaux Arts de Bruxelles voor een ontwerp van een instelling voor geestesgestoorden.

Zijn visie was bijzonder omdat zijn architectuur zijn therapie veruitwendigde. De architectuur van de instelling zorgt voor de morele behandeling. Het idee haalt hij bij Pinel.

De instelling lag daarom in een rustige omgeving en de gebouwen roepen de indruk van vrijheid en veiligheid op. Guislain moeide zich op allerlei wijzen met de Gentse stadsarchitect Adophe Pauli belast met de uitvoering van de werken.

Verwijzingen in de architectuur naar opsluiting of gevangenschap vermeed hij of onttrok hij aan het oog. De afsluitende muur is 4,5 meter hoog omdat twee mannen, aldus de uitleg van Guislain, waarbij de één op de andere zijn schouders klimt, niet groot genoeg zijn om te ontsnappen. Naar buiten toe is de muur met reliëfs geornamenteerd. Aan de binnenkant verbergt een haag de stenen. Vensters dienen ter verlichting en verluchting en moeten open kunnen, maar mogen geen ontsnappingen of zelfdoding toelaten. Guislain ontwierp een houten raamwerk in met ijzeren spijlen: niemand kan er door, maar de geometrische lijnen doen niet denken aan tralies: ze zijn flaterend, van buiten ze decoratief als glas in lood en binnen voelt men zich niet opgesloten. "Het verleent onze cellen een riante fysionomie, die op de zieken een uiterst gelukkige uitwerking kent." Michel Foucault noemde deze camouflage een vorm van disciplinering waarbij de zelfdwang de uiterlijke dwang aan de kant, schuift.

Het symmetrische gebouw mengt neoromaanse, neogotische en neoclassicistische elementen en ontsnapte aan de modernistische bouw- en afbraakwoede. Alles in de instelling heeft zijn functie: de landelijke inplanting brengt gezonde lucht als alternatief voor de 19de-eeuwse stad die moreel en fysiek vervuilt. Contact met de natuur brengt de mens terug in evenwicht: handenarbeid, werken op de velden van de boerderij en de binnentuinen behoren tot de basistherapie omdat ze de zintuigen prikkelen. Daar komt de patiënt in contact met geuren, de warmte van de zon, de frisheid van de wind, mist of sneeuw, het gezang van vogels... De zuidelijke voorgevel zorgt voor een maximale zon op koeren en tuinen, de lichtinval in de lokalen is gepland volgens de functie van de lokalen: slaap-, eet- of werkplek. Ruimte voor privacy was er niet. De hoog uitgewerkte trapleuningen, de rondbooggalerij, de lange gangen, de twee bouwlagen... alles was gepland en aangepast naar het soort patiënt: de volgzamen, de heftigen en de betalende. Bovendien koppelde men de ruimtelijke indeling aan het inwendige reglement en de hiërarchie, het uurrooster en de objecten.

Het project was baanbrekend in België en opende in 1857 zijn deuren met Guislain als hoofdgeneesheer.
De modelinstelling trok bezoekers uit heel Europa en inspireerde de kloosterzusters uit Menen die het concept in functie van het zicht, het nut en de ziekte overbrengen naar hun psychiatrische kliniek in Menen. Sinds 1999 is het een beschermd monument.

Hedendaagse Dr Guilain Museum, het gentse psychiatrisch hospitaal (bouwjaar 1857) steeds in dienst (2014).
Voor Guislain kan de beeldende kunst helpen bij de therapie. Kunst lokt de patiënt naar buiten: wandelingen verstrooien, problemen worden vergeten, al geldt dit niet voor de melancholische, de manische of misantropische patiënten, noch voor alle esthetische genres.

Guislain slaagde erin een nieuwe bestuursvorm door te voeren. Hoewel het stadsbestuur meer voelde voor een lekenbestuur, bereikte hij samen met de opvolgers van kanunnik Triest een overeenkomst over een unieke tweepolige formule. De directie bleef in handen van de broeders maar voor de wetenschappelijke en therapeutische aspecten was de onafhankelijke hoofdgeneesheer verantwoordelijk.

In 1855 werd hij benoemd tot officier in de Leopoldsorde. In 1858 stopte hij het lesgeven vanwege ziekte. Jozef Guislain overleed op 63-jarige leeftijd en werd bijgezet op de Campo Santo in Sint-Amandsberg. Zijn standbeeld werd onthuld op 10 juli 1887 op de Begijnhoflaan, en is een ontwerp van Albert Hambresin.
Er hangt ook een gedenkplaat aan de gevel van het huis aan Ingelandgat (vlak bij het Sint-Michielsplein), waar hij gewoond heeft.

Sinds 1986 bestaat het naar Guislain vernoemde "Museum Dr. Guislain", gevestigd in Gent in de door Guislain zelf ontworpen psychiatrische inrichting. Dit museum is gewijd aan de geschiedenis van de psychiatrie.

Sinds 2012 bestaat de naar Guislain vernoemde Dr. Guislain Award, een internationale prijs op het gebied van de geestelijke gezondheidszorg die mede geïnitieerd is door het Museum Dr. Guislain.






</doc>
<doc id="507558" url="https://nl.wikipedia.org/wiki?curid=507558" title="Acromegalie">
Acromegalie

Met acromegalie ("acra" "lichaamsuiteinden", "megalie" "vergroting") wordt een zeldzame ziekte aangeduid die gepaard gaat met een buitenproportionele groei van lichaamsdelen zoals armen, benen, handen, voeten, neus, kaak en jukbeenderen bedoeld. Ze ontstaat als een hypofysegezwel veel groeihormonen produceert. Meestal betreft het een adenoom, een goedaardig gezwel.

De aard van de lichamelijke kenmerken die symptomatisch zijn bij deze ziekte, hangt af van de leeftijd waarop de kwaal manifest wordt. Bij nog niet uitgegroeide jonge mensen treedt reuzengroei op tot soms wel 2,50 meter lang. De bekendste voorbeelden zijn Robert Wadlow, die 2,72 meter mat en Trijntje Keever die 2,54 meter lang was. Onder professionele basketballers, die sterk op lengte worden geselecteerd, komt de ziekte duidelijk vaker voor.

Bij volwassenen is geen reuzengroei mogelijk omdat de groeischijven van het bot inmiddels verkalkt zijn. Bij hen treedt in de loop der jaren een kenmerkend beeld op van vergroving van extremiteiten, zoals grotere handen en voeten, kin, neus en oren, waarbij de veranderingen in het gelaat het meeste opvallen. 

Acromegalie is ook bekend onder de naam 'ziekte van Marie', naar de Franse neuroloog Pierre Marie, die de aandoening in 1886 beschreef.

Richard Kiel, een acteur die vooral bekend was als Jaws van de James Bond-films "The Spy Who Loved Me" en "Moonraker", leed aan deze afwijking. De bekendste Nederlander met acromegalie is Carel Struycken, onder andere bekend als de butler Lurch in "The Addams Family". Andere voorbeelden zijn:



</doc>
<doc id="507778" url="https://nl.wikipedia.org/wiki?curid=507778" title="Charles Best">
Charles Best

Charles Herbert Best (West Pembroke, Maine, 27 februari 1899 - Toronto, 31 maart 1978) was een Canadees medisch onderzoeker die een belangrijke rol speelde in de ontdekking van insuline.

De in West Pembroke geboren Charles Best was de zoon van Luella Fischer en Herbert Huestis Best. Zijn vader was plattelandsarts aan weerszijden van de Amerikaans-Canadese grens, waarbij Charles als tiener zijn vader vaak vergezelde. In 1915 verhuisde hij naar Toronto waar hij studeerde aan de Universiteit van Toronto. Drie jaar later onderbrak hij zijn studie en trad in dienst van het Canadese leger om te dienen in het Tweede Canadese tankbataljon. Na de oorlog voltooide hij alsnog zijn universitaire studie en behaalde een bachelorgraad in fysiologie en biochemie.

Als 22-jarige student was hij de assistent van Frederick Banting en speelde hij een rol in de ontdekking van insuline. Toen het Nobelprijscomité hem niet erkende, maar wel John Macleod, deelde Banting de helft van zijn geldprijs met Best. In 1926 zeilde Best en zijn echtgenote Margaret Mahon naar Engeland, waar Best twee jaar onderzoek deed in het laboratorium van Henry Dale in Londen. Dit onderzoek leidde tot de ontdekking van histaminase, een anti-allergeenenzym. In 1928 ontving hij zijn doctoraat van de Universiteit van Londen. In 1929 volgde Best Macleod op als hoogleraar fysiologie aan de Universiteit van Toronto. Hij behield deze positie tot 1965.

Tijdens de Tweede Wereldoorlog werkte hij mee in een programma om bloedserum te beschermen. Later werd hij adviseur voor het medisch research team van de Wereld Gezondheidsorganisatie (WHO). Best was gehuwd met Margaret Mahon (1900-1988) en samen kregen ze twee zonen. De ene zoon, Henry Best, was een historicus die later president werd van de Laurentian Universiteit van Sudbury. De andere zoon was Charles Alexander Best, een Canadees politicus en geneticus.

In 1967 werd hij Companion van de Order of Canada. In 1994 werd hij opgenomen in de Canadian Medical Hall of Fame. Tien jaar later kwam hij terecht in de National Inventors Hall of Fame van Canada. De Universiteit van Toronto heeft een onderzoeksinstituut naar Best vernoemd.



</doc>
<doc id="507942" url="https://nl.wikipedia.org/wiki?curid=507942" title="Hendrik Willem ter Haar">
Hendrik Willem ter Haar

Hendrik Willem ter Haar (Oosterwolde, 3 september 1922 - Hoogzand, 19 juli 2012) was een Nederlandse geriater en oprichter van de stichting Alzheimer Nederland. Ook was hij mede-oprichter en voorzitter van Alzheimer Europe en bestuurslid van Alzheimer Disease International. 

Henk ter Haar werd geboren op 3 september 1922 in Oosterwolde als zoon van Barend ter Haar en Reinette Schnitger. Hij volgde Gymnasium Alpha en Beta in Deventer en studeerde daarna geneeskunde aan Universiteit Leiden alwaar hij ook lid was van LSV Minerva. Hij trouwde in 1947 te Diepenveen met Vera Elisabeth van Oyen, ze kregen vijf kinderen. In 1954 werd hij huisarts in Biezelinge en in 1964 geneesheer-directeur van het verpleeghuis Nieuw Toutenburg in Noordbergum. Daar werd hij verpleeghuisarts en vervolgens klinisch geriater.

Voor zijn werk op het gebied van de ziekte van Alzheimer werd hij in 1983 benoemd tot Officier in de Orde van Oranje-Nassau. Ter ere van hem werd tien jaar lang door Alzheimer Nederland de "ter Haar Penning" uitgereikt. De Ter Haar-penning werd toegekend aan een project of persoon die een bijzondere bijdrage leverde aan het welzijn van mensen met dementie en hun familie. 


</doc>
<doc id="507951" url="https://nl.wikipedia.org/wiki?curid=507951" title="Alzheimer Nederland">
Alzheimer Nederland

Alzheimer Nederland is een stichting die zich inzet voor mensen met de ziekte van Alzheimer en andere vormen van dementie. De stichting heeft een landelijk bureau, 52 regionale afdelingen, en ruim 200 maandelijkse bijeenkomsten voor lotgenoten, de zogenaamde Alzheimer Cafés. Naast patiëntenorganisatie is de stichting ook een fonds dat wetenschappelijk onderzoek naar dementie financiert.

De stichting telt 210.000 donateurs en begunstigers. Alzheimer Nederland werd opgericht door Hendrik Willem ter Haar. Voorzitter van de Raad van Toezicht van de stichting is oud-minister Liesbeth Spies.



</doc>
<doc id="508077" url="https://nl.wikipedia.org/wiki?curid=508077" title="Metformine">
Metformine

Metformine (handelsnaam onder andere "Glucophage, Riomet, Fortamet, Glumetza, Obimet, Dianben, Diabex, Diaformin, Metformax") is een medicament uit de groep biguaniden dat vooral gebruikt wordt bij de behandeling van diabetes mellitus type 2 (suikerziekte) en voorkoming van de complicaties die daarmee gepaard gaan.

Sinds de tweede herziening van de NHG-standaard diabetes mellitus type 2 in maart 2006 wordt bij alle patiënten die bloedglucoseverlagende medicijnen nodig hebben gestart met metformine. Alleen van metformine is aangetoond dat intensieve behandeling leidt tot een (bescheiden) afname van macrovasculaire complicaties en mortaliteit. 

Dit biguanide-type van antidiabetesmedicijnen, dat ook de inmiddels uit de handel genomen producten fenformine en buformine omvat, stamt af van de Franse lelie ("Galega officinalis") Deze plant staat reeds eeuwen bekend om zijn symptoomverminderende werking bij diabetes mellitus.
Metformine werd voor het eerst in 1957 beschreven in de wetenschappelijke literatuur en werd vanaf 1975 in Frankrijk op de markt gebracht. Aangezien er problemen optraden (lactaatacidose) met de sterk gelijkende fenformine werd metformine in 1977 verboden door de Amerikaanse autoriteiten en werd het pas weer in 1995 toegelaten.

Inmiddels is het middel verkrijgbaar als generiek medicijn.

Met het "UKPDS"-onderzoek ("United Kingdom Prospective Diabetes Study", een prospectief gerandomiseerd onderzoek) met een gemiddelde looptijd van tien jaar en gepubliceerd in 1998, is aangetoond dat scherpe bloedglucoseregulatie voor type-2 diabeten beschermend werkt ten aanzien van orgaancomplicaties. Voor type-1 diabetes was dit reeds eerder aangetoond in de Diabetes Control and Complications Trial ("DCCT"). Uit de "UKPDS" kwamen verrassende resultaten met betrekking tot metformine naar voren, waardoor het middel aan een tweede jeugd is begonnen

Metformine verlaagt zowel de basale als de postprandiale bloedglucosespiegels.
Het werkt via vier mechanismen:

In tegenstelling tot de sulfonylureum-derivaten stimuleert metformine de insulineafscheiding niet, waardoor het als monotherapie geen hypoglykemie en geen gewichtstoename veroorzaakt. Integendeel: bij gebruik van metformine wordt een gemiddelde gewichtsafname van drie kilogram gezien.

Onafhankelijk van de werking op het bloedglucose, heeft metformine een gunstige invloed op de vetstofwisseling. Totaal cholesterol, LDL-cholesterol en triglyceridenspiegels worden verlaagd.

In monotherapie wordt metformine 2 tot 3x daags gebruikt, met een maximale dosering van 3 gram per dag.
Het wordt ook gebruikt in combinatie met insuline en andere orale antidiabetica.

Biologische beschikbaarheid 50 tot 60%. Maximale bloedspiegel na 2,5 uur. Eliminatie volledig onveranderd via de urine, de halveringstijd bedraagt 6,5 uur. Bij nierinsufficiëntie is de halfwaardetijd verlengd. Aangenomen wordt echter dat de farmacokinetiek van de metformine-absorptie niet lineair is.

Aan het begin van de behandeling met metformine is zeer vaak (>10%) sprake van maag-darm klachten als misselijkheid, braken, diarree, buikpijn en verlies van eetlust. Er lijkt een relatie te bestaan tussen langdurig gebruik van metformine en de opname van vitamine B12 met vitamine B12-deficiëntie tot gevolg. Lactaatacidose vormt een risico als de nierfunctie verminderd is.
Nierfalen of nierdysfunctie is een absolute contra-indicatie.

Het vaakst wordt metformine gebruikt bij onvruchtbaarheid wegens PCOS. 



</doc>
<doc id="508182" url="https://nl.wikipedia.org/wiki?curid=508182" title="Wortelkanaalbehandeling">
Wortelkanaalbehandeling

Een wortelkanaalbehandeling, ook wel zenuwbehandeling genoemd, is een tandheelkundige bewerking, waarbij de pulpa van het wortelkanaal van een tand of kies verwijderd wordt en de ontstane ruimte wordt opgevuld. Het gat dat de tandarts heeft moeten maken wordt daarna gevuld. <br>
Hiervoor wordt ook de term Endodontische tandheelkunde of endodontologie gebruikt, de wetenschap die zich bezighoudt met het behandelen van het doorbloede weefsel in het binnenste van de tand, de tandpulpa.

Reden om een wortelkanaalbehandeling te doen:
Een wortelkanaalbehandeling wordt uitgevoerd onder lokale verdoving.

De gebruikte materialen zijn onder andere vijltjes (K-Flex, Hedström, ... ), roterend instrumentarium ruimers, guttapercha stiften als vulmateriaal, calciumhydroxide als medicament, ...
Het hoofddoel van een kanaalbehandeling is het desinfecteren en hermetisch afsluiten van de wortelkanalen en pulpakamer. 
Hiervoor zijn meerdere preparatietechnieken, vultechnieken en materialen mogelijk.
Zeer belangrijk is het gebruik van desinfectiemateriaal tijdens de behandeling. De meest gebruikte zijn natriumhypochloriet, chloorhexidine en EDTA. Dit dient om zo veel mogelijk bacteriën in de kanalen te doden. Indien dit onvoldoende gebeurt, heeft men later meer kansen op een periapicaal abces.
De desinfectievloeistoffen moeten goed ter plaatse komen en daarom worden de kanalen verbreed (ze worden geprepareerd). Dit gebeurt met speciale fijne vijltjes op een mechanische of handmatige manier.
Wanneer de kanalen goed gedesinfecteerd zijn, tot op de punt van de wortel, moeten de kanalen gevuld worden. In 2006 wordt gutta percha in combinatie met een speciaal cement het meest gebruikt als vulmateriaal. MTA is een relatief nieuw product dat voor een aantal indicatiegebieden gebruikt wordt.

De behandeling begint met het boren van een openingscaviteit, waarna een rubberdam geplaatst wordt op de endodontisch te behandelen tand. Is deze eenmaal geplaatst dan wordt de pulpa oftewel het tandmerg verwijderd uit het wortelkanaal met behulp van extirpatienaalden. Daarna wordt het kanaal verbreed met vijltjes, royaal gespoeld (met voornamelijk natriumhypochloriet ofwel NaOCl maar ook met EDTA of citroenzuur) om te reinigen en vorm gegeven. Dit spoelen met NaOCl is de eigenlijke behandeling, al het andere is hier ondergeschikt aan. NaOCl verwijdert immers micro-organismen én is weefseloplossend, waardoor moeilijk bereikbare pulparesten oplossen en ook verwijderd worden en hiermee het rotten hiervan voorkomen wordt. Om deze reden wordt NaOCl vaak nog geactiveerd door te bewegen met de irrigatiespuit of via externe toestellen (vb. sonische en ultrasonische activatoren). Ook verwarmen wordt vaak gedaan, dit zou beter schimmels aanpakken. Hierna kan men ofwel het kanaal direct definitief vullen met guttapercha met een sealer, ofwel vullen met calciumhydroxide (voorlopig) om de omgevende structuren de kans te geven te genezen en tot rust te komen.
Voor het opvullen van de kanalen zijn er verschillende technieken waarbij zowel koude als verwarmde gutta percha kan gebruikt worden. Wat in al deze technieken essentieel is, is het condenseren (het aandrukken) van de gutta percha. Dit aandrukken is dan weer belangrijk voor de hermetische afsluiting zodat de bacteriën niet opnieuw in de kanalen kunnen binnen dringen.
Indien de kanalen volgens de regels der kunst geprepareerd, gedesinfecteerd en gevuld zijn, moet men ook de tand nog goed opvullen. Dit kan met een vulling of een kroon. Ook hierbij is de afsluiting zeer belangrijk om geen reïnfectie te krijgen.

Na de behandeling kan er napijn zijn. Deze kan enkele dagen duren, en kan bestreden worden met gewone pijnstillers.
In sommige gevallen krijgt men een acute ontsteking. Dit wordt een flare-up genoemd. In dat geval is een pijnstiller niet voldoende. Vaak worden dan antibiotica voorgeschreven, helaas is dat niet doeltreffend met betrekking tot pijnreductie. Belangrijk is te realiseren dat de pijn tijdelijk is, en het eindresultaat niet in de weg hoeft te staan.
Koorts/algehele malaise rechtvaardigen het gebruik van antibiotica 

Een wortelkanaalbehandeling is geen eenvoudige behandeling en vraagt tijd. Het is niet zeldzaam dat er complicaties optreden, zelfs wanneer de behandeling technisch correct is uitgevoerd. Zo blijkt uit een Belgisch onderzoek dat er bij 40,4% van de endodontisch behandelde tanden een ontsteking aanwezig was. 



</doc>
<doc id="508248" url="https://nl.wikipedia.org/wiki?curid=508248" title="Wilhelm Reich">
Wilhelm Reich

Wilhelm Reich (Dobrjanytsji, 24 maart 1897 – Lewisburg, 3 november 1957) was een Oostenrijks-Amerikaanse psychiater, seksuoloog, psychoanalyticus, bioloog, en natuurkundige van Joodse komaf, voornamelijk bekend als een van de meest radicale personen in de geschiedenis van de psychiatrie. Hij was de auteur van meerdere boeken, waaronder "Die Massenpsychologie des Faschismus" (De Massapsychologie van het Fascisme) en "Charakteranalyse" (Karakteranalyse), allebei uitgegeven in 1933.

Reich werkte met Sigmund Freud in de jaren twintig en was een analist gedurende het grootste gedeelte van zijn leven. Hij besteedde aandacht aan het karakter in plaats van individuele neurotische stoornissen. Tevens probeerde hij het marxisme te verzoenen met de psychoanalyse, met het argument dat een neurose voortkomt uit de fysieke, seksuele, economische, en sociale omstandigheden van de patiënt. Eveneens steunde hij de ontwikkeling van seksualiteit in de puberteit, de beschikbaarheid van voorbehoedsmiddelen, abortus, scheiding, en het belang van de economische onafhankelijkheid van vrouwen. Zijn werk beïnvloedde een generatie van intellectuelen, waaronder Saul Bellow, William S. Burroughs, Paul Edwards, Norman Mailer, A.S. Neill, Peter A. Levine en Robert Anton Wilson, en hielp de ontwikkeling van innovaties zoals Fritz Perls' gestalttherapie, Alexander Lowen's bio-energetica, en Arthur Janovs primaltherapie.

Later in zijn leven werd hij een controversieel figuur die zowel geliefd en gehaat was. Hij schond enkele psychoanalytische taboes, zoals het ontwikkelen van lichaamsgerichte psychotherapie waarbij aanraken werd gebruikt tijdens een sessie. Na enkele jaren van microbiologisch onderzoek zei hij dat hij een primordiale kosmische energie had ontdekt welke hij "orgon" noemde. Hij bouwde orgon(-energie)-accumulators waar patiënten in konden zitten voor het verbeteren van hun gezondheid, en met "goede resultaten". Deze resulteerden in verhalen in de media over "seks-kisten" die kanker konden genezen.

Reich leefde in Duitsland toen Adolf Hitler in januari 1933 aan de macht kwam. Op 2 maart van dat jaar publiceerde de nazi-krant "Völkischer Beobachter" een aanval op een van Reichs pamfletten, namelijk "The Sexual Struggle of Youth". Reich begreep het signaal en vluchtte onmiddellijk naar Wenen, toen naar Scandinavië. Vandaar vluchtte hij in 1939 naar de Verenigde Staten. In 1947 verkreeg de Amerikaanse "Food and Drug Administration" (FDA) een gerechtelijk bevel tegen de verkoop van orgonaccumulators tussen staten, in navolging van een reeks artikelen over orgon in "The New Republic" en "Harper's". 

Zonder acht te slaan op het bevel en zijn overtreden daarvan, voerde Reich zijn eigen verdediging waarin hij de rechter vroeg om al zijn boeken te lezen en argumenteerde hij dat een rechtszaal geen plaats was om over wetenschap te oordelen. Hij werd veroordeeld tot twee jaar gevangenisstraf, en duizenden kilo's van zijn publicaties werden door de FDA verbrand in augustus 1956. Ruim een jaar later stierf hij in de gevangenis aan hartfalen, enkele dagen voordat hij in aanmerking kwam voor een voorwaardelijke vrijlating.

Reich werd geboren in de toenmalige Donaumonarchie en is met name bekend vanwege zijn boek "Die Massenpsychologie des Faschismus" (oorspronkelijk verschenen in 1933, eerste Engelstalige uitgave in 1946).

Van huis uit psycholoog en Freudiaans analyticus (hij wordt gezien als de grondlegger van de leer van de karakterstructuren), werkte hij in de jaren '20 Freuds theorieën uit in zijn werk "De seksuele revolutie", waarbij hij meer de nadruk legde op de collectieve dan op individuele psychische beleving en processen.

Hij is de vader van de bio-energetica, onder andere via zijn oud-medewerker Alexander Lowen. In 1940 en 1947 werd er onderzoek gedaan naar Reichs mogelijke communistische sympathieën, al of niet in verband met zijn orgontheorie, maar daar bleken volgens de FBI uiteindelijk geen aanwijzingen voor.

Voor de nazi's gevlucht naar de Verenigde Staten begon hij in 1940 met het zogeheten Oranur-experiment, waarin hij zijn theorie over orgon nader uitwerkte middels praktische experimenten.

Behalve een accumulator voor deze "orgon"-energie ontwikkelde Reich nog een ander apparaat ('Cloudbuster') waarvan men beweerde dat het stromen van orgon-energie kon manipuleren in de atmosfeer en zo regen veroorzaken door de vorming van wolken. Het dodelijke "orgon" "(DOR)" zou volgens hem verantwoordelijk geweest zijn voor de droogte en de woestijnvorming. 

Tijdens een droogte in Arizona was hij op expeditie met zijn Cloudbuster en claimde ufo's te hebben waargenomen. Hij speculeerde erop dat deze ufo's orgon konden gebruiken voor hun aandrijving.

In december 1940 wist Reich Albert Einstein, die toen al in Princeton, New Jersey verbleef, over te halen zelf enkele experimenten uit te voeren met een kleine orgonaccumulator in diens kelder, die zouden aantonen dat de Tweede wet van de thermodynamica niet onschendbaar is. Na een aantal pogingen concludeerde Einstein dat er geen onverklaarbare effecten waren.

In 1947 verscheen een artikel in The New Republic, getiteld: "The strange case of Wilhelm Reich". Uiteindelijk, na een aanklacht en een onderzoek door de Federal Drugs Administration en veel verweer en scheldpartijen van Reich werd in 1954 Reich verboden om orgonapparatuur en literatuur op Amerikaans grondgebied over staatsgrenzen te verplaatsen. Reich, die overtuigd was dat deze overheidsinstelling geen zeggenschap had over “orgon-energie”, weigerde te verschijnen voor de rechter. Reich werd in mei 1956 opnieuw voor de rechter gedaagd en uiteindelijk gearresteerd op grond van vernoemd ongeoorloofd transport. Opnieuw weigerde hij voor de rechter te verschijnen. Naast het transportverbod gebood de rechter ook de vernietiging van al het materiaal met de vermelding “orgon-energie” (hetgeen leidde tot verbranding van honderden tonnen drukwerk) en bepaalde dat geen enkel boek met een verwijzing naar “orgon-energie” opnieuw gepubliceerd mocht worden. Wilhelm Reich overleed op 60-jarige leeftijd in een federale gevangenis aan een hartstilstand. Zijn dood kwam vlak voordat hij in aanmerking kon komen voor een voorwaardelijke vrijlating.

Op 5 juni 1956, terwijl Reich zijn hoger beroep voorbereidde, reisde twee FDA medewerkers naar Orgonon om de vernietiging van Reich zijn accumulators te overzien. Er waren er maar drie omdat de meeste toen al verkocht waren. De FDA medewerkers hadden geen mandaat om ze te vernietigen, alleen maar om de vernietiging te overzien. Vrienden van Reich en zijn zoon Peter vernietigde ze met bijlen terwijl de agenten toekeken. De agenten kwamen terug op 26 juni om de vernietiging van het promotiemateriaal te overzien, inclusief enkele van zijn boeken. De "American Civil Liberties Union" verspreidde op 8 juli een persbericht waarin ze de boekverbranding bekritiseerde, maar er was een slechte verslaggeving van het persbericht. Tevens vroeg Reich ze hem niet te helpen omdat hij er geïrriteerd over was dat ze de vernietiging van de orgonaccumulators niet bekritiseerde. Er werd een protestbrief geschreven door A.S. Neill en Herber Read in het Verenigd Koninkrijk, maar zij konden geen publicist vinden.

Zes ton (ca. zesduizend kilogram) van zijn boeken, tijdschriften en essays werden op 23 augustus 1956 verbrand in de gemeentelijke afvalverbrandingsinstallatie Gansevoort op 25th Street, New York's lower east side. Het verbrande materiaal omvatte ook werk dat alleen maar verbannen was, inclusief 12.189 kopieën van het "Orgone Energy Bulletin", 6.261 kopieën van het "International Journal of Sex Economy and Orgone Research", 2.900 kopieën van "Emotional Plague Versus Orgone Biophysics", 2.976 kopieën van "Annals of the Orgone Institute", en gebonden kopieën van meerdere van zijn boeken, inclusief "The Sexual Revolution", "Character Analysis", en "The Mass Psychology of Fascism". Dit is een van de grootste daden van censuur in de moderne geschiedenis van de Verenigde Staten genoemd.









</doc>
<doc id="508252" url="https://nl.wikipedia.org/wiki?curid=508252" title="Aortaruptuur">
Aortaruptuur

Een aortaruptuur of hartslagaderbreuk is het scheuren van de grote lichaamsslagader. Als hierbij bloed uit de aorta stroomt in een gebied waar geen tegendruk wordt opgebouwd, zoals de borstholte of de vrije buikholte, is dit in enkele minuten fataal en zal iedere hulp vrijwel altijd te laat komen: het slachtoffer sterft door verbloeding.

Bij een spontane aortaruptuur is meestal vooraf sprake van al jarenlang bestaande toenemende ziekelijke afwijkingen van de grote lichaamsslagader, met ernstige atherosclerose en meestal aneurysmavorming. Het aneurysma neemt jarenlang heel geleidelijk in grootte toe en scheurt dan uiteindelijk. Dit voorafgaande proces verloopt meestal ongemerkt. Verder kan mechanisch geweld (verkeersongeval) wel eens de oorzaak zijn.

Een bijzondere categorie vormen de mensen met erfelijke, aangeboren of verworven zwakte van de aorta, zoals bij het syndroom van Marfan of bij een luetisch aneurysma.

Het slachtoffer voelt (meestal) plotseling een zeer hevige, ondraaglijke scheurende pijn op de borst of in de buik, die meestal naar de rug uitstraalt. Bij een ruptuur van de thoracale aorta is de pijn nauwelijks te onderscheiden van die van een hartaanval. Als er ernstig (inwendig) bloedverlies is, zal het slachtoffer meestal, voor medische hulp ter plaatste is, al bewusteloos of dood zijn.

Een spoedoperatie waarbij het gat wordt gevonden en dichtgemaakt, of de aorta door een prothese wordt vervangen kan levensreddend zijn, maar de slagingskans is erg klein. De beste behandeling is om de zwakke aorta op te sporen voor hij barst en electief te opereren.


</doc>
<doc id="508258" url="https://nl.wikipedia.org/wiki?curid=508258" title="Furocoumarinen">
Furocoumarinen

Furocoumarinen, ook wel furanocumarinen genoemd, zijn een groep chemische verbindingen die sommige planten aanmaken om zich te beschermen tegen insectenvraat.

Bekend zijn de fototoxische furocoumarinen die in bepaalde planten voorkomen:


Psoraleen kan gebruikt worden bij een lichttherapie voor huidproblemen zoals psoriasis en (in mindere mate) eczeem en vitiligo. Dit komt doordat psoraleen voor een hoge absorptie van UV-stralen zorgt.


</doc>
<doc id="508312" url="https://nl.wikipedia.org/wiki?curid=508312" title="Coccygodynie">
Coccygodynie

Coccygodynie (van grieks: κόκκυξ "kókkux" = staartbeen, ὀδυνη "ódune" = pijn) is pijn in het staartbeen (coccyx) net boven de anus. Het kan voorkomen na bijvoorbeeld een val op de stuit of bij een bevalling. Symptomen zijn onder andere: pijn bij het zitten of acute pijn bij het opstaan. Het staartbeentje kan losgewrikt of afgebroken zijn van het heiligbeen. Soms is er geen duidelijke traumatische aanleiding. In dergelijke gevallen is de oorzaak vaak langdurig in wat onderuitgezakte houding op een stoel zitten, bijvoorbeeld bij het tv-kijken of voor de pc zitten. In dergelijke gevallen levert een betere zithouding (rechter op zitten) vaak snel verlichting.

Vaak is de enige remedie de genezing af te wachten. Indien de pijn door verkeerde houdingen komt, kan oefentherapie Cesar of Mensendieck hulp bieden om in het dagelijks leven bewust te zijn van je houding zoals rechtop staan, tillen vanuit knieën en een rechtop zittende houding. Dit is zeer zinvol als er veel (pijn)klachten worden ervaren tijdens (zittende) werkzaamheden. Bij hoge uitzondering is het wel eens nodig het staartbeentje operatief te verwijderen (coccygectomie). Dit wordt alleen bij een niet tot slecht genezend trauma van het staartbeen uitgevoerd.



</doc>
<doc id="508324" url="https://nl.wikipedia.org/wiki?curid=508324" title="Glucosurie">
Glucosurie

Glucosurie, ook wel glycosurie genoemd, is de aanwezigheid van glucose (druivensuiker) in de urine. Glucose is een voor het lichaam waardevolle brandstof en komt normaal niet in de urine voor. De belangrijkste uitzonderingen treden op bij diabetes mellitus en bij zwangerschapsdiabetes

Bij diabetes mellitus (suikerziekte) zit er meer glucose in het bloed. Hierdoor komt er meer glucose in de voorurine. Er is een maximale hoeveelheid glucose die uit de voorurine gehaald kan worden. Dit wordt de nierdrempel genoemd. Deze varieert bij gezonde mensen tussen 160 en 200 milligram glucose per deciliter bloed. Wordt deze concentratie overschreden dan blijft er glucose achter in de urine.

Als er een gestoorde functie is van de suikertransportmechanismen in het nefron, dan kan glucosurie ontstaan zonder de aan suikerziekte gepaarde hoge glucoseconcentratie in het bloed (renale glucosurie).

Progestagenen zorgen voor een hogere concentratie aan groeihormoon. Groeihormoon zorgt voor een insuline-ongevoeligheid, waardoor makkelijker een hogere bloedglucoseconcentratie ontstaat. Hierdoor stijgt continu de insulineproductie en -concentratie in het bloed. Een effect blijft echter uit. Als hierdoor een uitputting ontstaat van de β-cellen van de alvleesklier dan treedt glucosurie op.


</doc>
<doc id="508332" url="https://nl.wikipedia.org/wiki?curid=508332" title="Hypertelorisme">
Hypertelorisme

Hypertelorisme is in de geneeskunde een aanduiding voor het wijd uit elkaar staan van de ogen. Hierdoor ontstaat een brede neusrug.

Hypertelorisme is een symptoom bij een aantal aangeboren afwijkingen en erfelijke aandoeningen, bijvoorbeeld het syndroom van Waardenburg of het syndroom van Aarskog.

Het komt ook wel bij mensen zonder aangeboren afwijking voor en geeft op zich geen specifieke klachten.


</doc>
<doc id="508357" url="https://nl.wikipedia.org/wiki?curid=508357" title="Skeletscintigrafie">
Skeletscintigrafie

Skeletscintigrafie is een beeldvormende techniek in de geneeskunde waarbij een afbeelding gemaakt wordt van het skelet door dit eerst 'op te laden' met een radio-actieve isotoop. Men gebruikt ook wel de term "botscan".

De techniek is met name nuttig om plaatsen in het skelet met verhoogde afbraak- en opbouwactiviteit op te sporen. Op een gewone röntgenfoto zijn wel breuken van een bot te zien, maar geen beginnende ontstekingen of (uitzaaiingen van) kwaadaardige tumoren.


De techniek is gevoelig, maar aspecifiek: het enige dat te zien is zijn de 'hot spots' in het botweefsel, niet waardoor deze worden veroorzaakt. 

De oorzaak van een versterkte opname kan zijn het genezingsproces van een breuk, een ontsteking, een reparatiereactie ter plaatse van een zwakke plek, of een kwaadaardige tumor. Interpretatie van het resultaat moet dus voorzichtig gebeuren en vereist een grote kennis van zaken.

Bij mensen bij wie al een primaire tumor is gevonden kan een botscan worden gemaakt om te kijken of er tekenen van (bot)metastasering zijn; is dit het geval dan is een behandeling die op genezing is gericht door middel van een radicale operatie over het algemeen niet meer zinvol. Bij pijn in een bot zonder afwijkingen op de röntgenfoto kan een botscan wel eens een afwijking aantonen.


</doc>
<doc id="508592" url="https://nl.wikipedia.org/wiki?curid=508592" title="Wortelpuntontsteking">
Wortelpuntontsteking

Een wortelpuntontsteking of periapicale ontsteking is een ontsteking ter hoogte van de wortelpunt van een tand of kies, ten gevolge van een niet behandelde genecroseerde tand of als gevolg van een (niet gelukte) wortelkanaalbehandeling.

Een niet-behandelde wortelpuntontsteking kan ontaarden in een tandabces met mogelijk een fistel die zich uit als een puistje op het tandvlees nabij de ontstoken wortelpunt.

De behandeling van een wortelpuntontsteking bestaat in het maken van een degelijke wortelkanaalbehandeling, of door een herbehandeling van het wortelkanaal. Bij het falen van deze behandeling zal een apexresectie de enige oplossing bieden.




</doc>
<doc id="508791" url="https://nl.wikipedia.org/wiki?curid=508791" title="Zuuraanval (gebit)">
Zuuraanval (gebit)

Een zuuraanval of 'zuurstoot' is de schadelijke aanval van bacteriën tijdens en direct na het eten op het gebit. De plak op tanden en kiezen wordt door deze bacteriën omgezet in melkzuur met een lage pH-waarde en kan het tandmateriaal aantasten. Dit oplossen van tandweefsel kan ook gebeuren doordat men zuur voedsel tot zich neemt. Dit proces wordt "demineralisatie" genoemd.

Enige tijd na het eten zal de zuurgraad zich weer normaliseren en kunnen de opgeloste kalkzouten weer neerslaan in het tandweefsel ("remineralisatie"). Als binnen die tijd weer iets gegeten wordt, krijgt het gebit niet de kans om te herstellen en kunnen gaatjes ontstaan. Is er eenmaal een gaatje ontstaan, dan kan dit niet meer door remineralisatie hersteld worden.


</doc>
<doc id="508885" url="https://nl.wikipedia.org/wiki?curid=508885" title="Persistent sexual arousal syndrome">
Persistent sexual arousal syndrome

Mensen die lijden aan het persistent sexual arousal syndrome (PSAS) ervaren voortdurend genitale opwinding. De aandoening is nog niet zo lang bekend - sinds 2001. Een Nederlandse benaming is er niet; letterlijk vertaald betekent het "syndroom van voortdurende seksuele opwinding". In de internationale wetenschappelijke literatuur worden tegenwoordig de termen "persistent genital arousal disorder" (PGAD) en "restless genital syndrome" (ReGS) gebruikt, om te benadrukken dat de genitale opwinding geen seksuele grondslag heeft.
Lijders aan dit syndroom ervaren een voortdurende genitale opwinding, die helemaal niets met gevoelens van liefde of lust te maken heeft. Ook staat de opwinding los van genitale stimulering. De seksuele opwinding is soms voortdurend aanwezig of komt spontaan meerdere keren per dag op. PSAS komt alleen bij vrouwen voor, hoewel sommigen het alleen bij mannen voorkomende syndroom priapisme onder dezelfde aandoening scharen. Verreweg de meeste patiënten zijn tussen de 40 en 65 jaar oud, Maar ook jonger of veel ouder komt voor. Met hyperseksualiteit (nymfomanie en satyriasis) heeft PSAS niets te maken. PSAS is vrij zeldzaam, vermoed wordt echter dat veel lijders zich niet bij een dokter melden omdat ze zich schamen. Er is dus mogelijk sprake van onderrapportage.

De opwinding die mensen ervaren kan zeer intens zijn en lang duren - soms wel een week lang. Een orgasme kan de spanning even verlichten maar al snel is het gevoel van opwinding weer terug. In een later stadium kan men geen orgasme meer bereiken en houdt de seksuele spanning voortdurend aan. Patiënten lijden onder de schaamte die de aandoening met zich meebrengt, maar niet alleen dat, ook hun hele leven wordt overhoop gehaald. Werken is vaak onmogelijk, concentratie is moeilijk, gewoon winkelen of autorijden is bijna niet meer mogelijk.

Waar PSAS door veroorzaakt wordt, is niet duidelijk. Soms ontstaat PSAS door bijwerking van medicijnen, in zo'n geval is de oplossing simpel: stoppen met de medicijnen. Maar veel vaker is het niet zo eenvoudig. In een aantal gevallen is een afwijking aan de aderen en/of zenuwen in de onderbuik de oorzaak. Er wordt dan voortdurend te veel bloed naar de genitaliën gepompt. Ook een ontsteking of afwijking aan de zenuwbanen in de onderbuik kan PSAS veroorzaken. In zulke gevallen helpt een operatie. Meestal is de oorzaak echter niet duidelijk en dat maakt behandeling moeilijk. De symptomen kunnen wel wat verlicht worden door antidepressiva, bepaalde hormonenremmers of verdovende crèmes.

In de Verenigde Staten is de aandoening sinds 2001 bekend. In Nederland wordt onderzoek gedaan door neuropsychiater Prof. dr. Marcel Waldinger, verbonden aan het Leyenburg Ziekenhuis in Den Haag. Hoewel nog niet helemaal duidelijk is of de oorzaak psychisch of lichamelijk is, wijzen steeds meer onderzoeken in lichamelijke richting: zenuwen, bloedvaten en hormonen.



</doc>
<doc id="508948" url="https://nl.wikipedia.org/wiki?curid=508948" title="Pethidine">
Pethidine

Pethidine of meperidine (in het buitenland ook bekend als, "isonipecaine", "lidol", "operidine", "pethanol" en "piridosal") is een snelwerkend opioïde, een narcotisch analgeticum, dat aangrijpt op opioïdreceptoren in het centrale zenuwstelsel. In de Verenigde Staten is het onder de merknaam "Demerol" in gebruik. Pethidine mag niet met (of kort na) MAO-remmers gebruikt worden. Het wordt vrijwel alleen nog per injectie toegepast, hoewel het oraal ook werkzaam is. De stof valt volledig onder de Opiumwet. 

In België werd het onder de merknaam "Dolantine" gecommercialiseerd. De specialiteit Dolantine® is uit de Belgische markt genomen in maart 2014, waardoor het middel een tijd onbeschikbaar was op de Belgische markt. Sinds enige tijd brengt de firma Sterop het terug op de markt onder de naam Pethidine Sterop. Het wordt op voorschrift verkocht in ampullen van 50 of 100 mg, waarop geen terugbetaling is voorzien.

Gebruik van pethidine is beperkt tot enkele strikte indicaties. Het wordt vrijwel alleen nog kortdurend gebruikt in de verloskunde. Het geeft ademhalingsdepressie bij de zuigeling, zodat ook dit gebruik moet worden afgewogen.

Pethidine heeft een actieve metaboliet norpethidine, die de neiging heeft te cumuleren. Norpethidine heeft ongeveer de helft van de activiteit van pethidine en een langere eliminatietijd van circa 10 uur.

Pethidine werd in 1932 als een geneesmiddel met antispastische eigenschappen gesynthetiseerd door de chemicus Otto Eislib. In 1937 werd de pijnstillende werking ontdekt. De antispastische component wordt waarschijnlijk door norpethidine veroorzaakt, welke stof op atropine lijkt.


</doc>
<doc id="509654" url="https://nl.wikipedia.org/wiki?curid=509654" title="Afrikaanse paardenpest">
Afrikaanse paardenpest

Afrikaanse paardenpest, APP of AHS (als afkorting van het Engelse "African horse sickness") is een virusziekte die, zoals de naam al doet vermoeden, vooral voorkomt bij paarden en paardachtigen, zoals ezels en zebra's. Er zijn ook gevallen bekend waar olifanten, kamelen en honden besmet zijn geraakt met de ziekte. Het vermoeden bestaat dat de honden besmet zijn geraakt met de Afrikaanse paardenpest door het eten van besmet vlees. Afrikaanse paardenpest is net als bijvoorbeeld blauwtong een vectorziekte. Bij de OIE (wereldorganisatie voor diergezondheid) staat Afrikaanse paardenpest op de A-lijst vanwege de hoge mortaliteit onder paarden.

Afrikaanse paardenpest wordt veroorzaakt door het Afrikaanse-paardenpestvirus Het virus is een dsRNA-virus van het geslacht "Orbivirus" uit de familie van de Reoviridae. Van het virus zijn negen verschillende serotypen bekend.

Eigenschappen:

Besmetting met het virus kan niet plaatsvinden via direct contact tussen besmette dieren en vatbare dieren. Besmetting vindt alleen plaats via biologische vectoren of mechanische vectoren. De biologische vector voor het "Afrikaanse-paardenpestvirus" zijn de verschillende soorten van het muggengeslachten "Culicoides"; de muggen vormen ook de biologische vector voor het "bluetongue-virus". Mechanische vectoren zijn verschillende soorten in de muggengeslachten: "Culex", "Anopheles" en "Aedes" en in de tekengeslachten: "Hyalomma" en "Rhipicephalus". Besmetting van de vector gebeurt door het bijten van een besmet dier, vervolgens bijt de besmette vector een vatbaar dier waardoor het dier besmet raakt met het "Afrikaanse-paardenpestvirus".

De incubatietijd van Afrikaanse paardenpest is gemiddeld 7 – 14 dagen, maar een incubatietijd van 2 dagen is ook mogelijk. Er wordt een onderscheid gemaakt tussen vier verschillende vormen van klinische Afrikaanse paardenpest: milde vorm, ademhalingsvorm, hartvorm en de gemengde vorm.

De milde vorm komt voornamelijk bij voor dieren die specifieke immuniteit tegen Afrikaanse paardenpest hebben opgebouwd. Deze vorm van Afrikaanse paardenpest wordt vaak over het hoofd gezien ten tijde van een uitbraak.

symptomen:

De ademhalingsvorm uit zich, zoals de naam al doet blijken, voornamelijk in de luchtwegen.

symptomen:

De hartvorm dank de naam aan het feit dat deze vorm vaak terminaal eindigt door het bezwijken van het hart van het besmette dier.

symptomen:

Bij de gemengde vorm treedt eerst de ademhalingsvorm en wordt daarna gevolgd door de hartvorm. Het dier sterft meestal binnen week doordat het hart bezwijkt.

Zoals de naam al doet vermoeden is de ziekte voor het eerst geconstateerd in Afrika. Tegenwoordig komt de ziekte daar nog steeds voor en dan voornamelijk in tropisch Afrika. Zo nu en dan weet de ziekte richting het zuiden van Afrika uit te breken. Ook slecht de ziekte zo nu en dan de natuurlijke barrière (Sahara) in het noorden. Dit gebeurt voornamelijk via de Nijldelta en de Afrikaanse westkust. Via deze routes heeft de ziekte zich ook weten te verspreiden naar gebieden buiten Afrika: Midden-Oosten (1959-1963) en Spanje (1996 en 1987-1990). De ziekte heeft zich in deze regio’s nooit permanent kunnen vestigen omdat de belangrijkste biologische vector "Culicoides imicola" niet kan overleven in deze gebieden. Het opwarmen van de aarde kan als gevolg hebben dat "C. imicola" wel kan overleven in deze regio’s en dat Afrikaanse paardenpest dus ook endemisch kan worden in deze regio’s.

Voorkomen is beter dan genezen, daarom is het van belang dat als een land vrij is van Afrikaanse paardenpest alle paardachtigen die geïmporteerd worden in quarantaine te doen. De quarantainevoorziening dient volledig afgesloten te zijn zodat er geen insecten bij de dieren kunnen komen. In de Verenigde Staten geldt een quarantaine van 60 dagen voor paardachtigen geïmporteerd uit landen waar Afrikaanse paardenpest heerst.

Er is een vaccin beschikbaar tegen Afrikaanse paardenpest. Dit vaccin is alleen niet een zogenaamd markervaccin, er kan dus geen onderscheid worden gemaakt tussen gevaccineerde dieren en besmette dieren. Daarom is het van belang dat alle dieren worden gevaccineerd. Vaccinatie als enig middel ten tijde van een uitbraak is niet voldoende. Naast vaccineren moet de bewezen biologische vector "C. imicola" worden bestreden. Ook wordt aangeraden rondom besmettingshaarden een 100 kilometer controlegebied in te stellen waarin paardachtigen niet vervoerd mogen worden.


</doc>
<doc id="509728" url="https://nl.wikipedia.org/wiki?curid=509728" title="Membraan van Descemet">
Membraan van Descemet

De membraan van Descemet of de lamina limitans posterior corneae is de laag gelegen tussen het stroma (lamina propria) en het mesotheel van de cornea (hoornvlies) van het oog. De membraan kan beschouwd worden als de basale membraan van het stroma en wordt aangemaakt door de onderliggende mesotheel cellen, die tevens het tropocollageen aanmaken, dat in overvloed voorkomt in de membraan van Descemet. De laag is ongeveer 7 tot 8 µm dik. 

De membraan is vernoemd naar de Parijse anatoom Jean Descemet (1732-1810). Het wordt ook wel de membraan van Demours genoemd. Een ontsteking van de membraan wordt descemetitis genoemd.


</doc>
<doc id="509747" url="https://nl.wikipedia.org/wiki?curid=509747" title="Membraan van Bowman">
Membraan van Bowman

De membraan van Bowman of de lamina limitans anterior corneae is een dunne laag van het hoornvlies, die gelegen is tussen twee van de drie basale lagen van de cornea, de stromacellen en de epitheelcellen aan de voorzijde. Zij bestaat uit sterke collageenvezels, die het hoornvlies zijn vorm behouden. De basale cellen van het plaveiselepitheel zijn verankerd in deze stevige basale membraan. Beschadiging van de membraan van Bowman leidt normaal gesproken tot verlittekening.

De membraan is vernoemd naar de Londense anatoom, chirurg en oogarts Sir William Bowman (1816-1892), die de membraan ontdekte.


</doc>
<doc id="509807" url="https://nl.wikipedia.org/wiki?curid=509807" title="Bindvlies">
Bindvlies

Het bindvlies of conjunctiva is een slijmvlies dat de sclera en de binnenste zijde van de oogleden bedekt. Het helpt bij de bevochtiging van het oog door de productie van mucus en traanvocht, alhoewel er veel meer traanvocht wordt geproduceerd door de traanklier. 

Het gedeelte dat de binnenzijde van de oogleden bedekt, wordt "conjunctiva palpebrarum" genoemd. Dit slijmvlies werkt als een soort veegdoek en verdeelt bij elke knippering van de oogleden het traanvocht over het hoornvlies, zonder het te beschadigen. Bij gesloten ogen, bijvoorbeeld tijdens de slaap, bedekt en beschermt het bindvlies het hoornvlies. In de diepte van de orbita klapt het bindvlies weer naar voren en het loopt dan over het oogwit ("fornix conjunctivae"). Het deel van het bindvlies dat vervolgens het eerste deel van de sclera tot aan het begin van de cornea bedekt, wordt "conjunctiva bulbi" genoemd.

In tegenstelling tot wat vaak wordt geacht, staat de ruimte achter de oogbol niet in open verbinding met de buitenlucht: de spleet wordt door het bindvlies afgesloten. Het is dan ook niet mogelijk dat een contactlens achter de oogbol schuift.

Het bindvlies bestaat uit epitheel, substantia propria (een losmazig bindweefsel met kleine bloedvaten) en een subconjunctiva, waarin grotere vaten liggen. Verder zijn in de conjunctiva ook slijmbekercellen en accessoire traankliertjes te vinden.

Klinisch gezien is de ontsteking van het bindvlies of conjunctivitis van belang. Een bloeduitstorting onder de "conjunctiva bulbi" of onder de huid van het ooglid wordt een hyposphagma genoemd.


</doc>
<doc id="509825" url="https://nl.wikipedia.org/wiki?curid=509825" title="Spinale anesthesie">
Spinale anesthesie

Spinale anesthesie (soms ruggenprik genoemd) is een methode voor anesthesie waarbij het onderlichaam verdoofd wordt door verdovend middel in het ruggenmergvocht te spuiten. De spinale anesthesie wordt door een anesthesioloog toegediend.

Bij spinale anesthesie wordt een naald op dezelfde wijze opgeschoven als bij peridurale anesthesie, nu echter met perforatie van het harde hersenvlies (de dura mater). Dit wordt ook intrathecaal genoemd. Na perforatie van dit vlies bevindt het uiteinde van de naald zich in de spinale ruimte die is gevuld met hersenvocht. Deze vloeistof druppelt voor de injectie van het verdovende middel enkele momenten uit de naald, om vast te stellen dat de juiste plaats is bereikt.

De epidurale techniek wordt toegepast op borst- en lendenwervelniveau, de spinale methode alleen op lendenwervelniveau. Bij de spinale methode is er een hoger risico dat de verdovingsvloeistof op hogere niveaus terechtkomt, waardoor soms zelfs een deel van de ademhalingsspieren zou kunnen uitvallen; er moet daarom altijd een mogelijkheid tot beademen aanwezig zijn.

Belangrijke bijwerkingen zijn: blokkade van het sympathische zenuwstelsel heeft vaatverwijding tot gevolg, waardoor bloeddrukdaling op kan treden; rugpijn op de plaats van de punctie (kortdurend, gaat vanzelf over) en soms hoofdpijn (postspinale hoofdpijn of in jargon "post dural puncture headache"). Dit kan langer duren, gaat meestal vanzelf over met bedrust, veel drinken en pijnstillers. Soms is een nieuwe ruggenprik (maar dan epiduraal/periduraal) nodig, waarbij eigen bloed wordt ingespoten (epidurale bloedpatch). Extreem zeldzaam is zenuwbeschadiging, waarbij met name onderscheid gemaakt moet worden met schade door andere oorzaken zoals de positie op de operatietafel.


</doc>
<doc id="509904" url="https://nl.wikipedia.org/wiki?curid=509904" title="Achterste oogkamer">
Achterste oogkamer

De achterste oogkamer (Latijn: "camera posterior bulbi") ligt tussen de iris en de ooglens. Deze kamer is gevuld met een hoeveelheid vloeistof, het kamerwater. Het oogkamervocht wordt geproduceerd door de lensbandjes ("processus ciliares") van het straallichaam ("corpus ciliare"), dat zich in de achterste oogkamer bevindt en vastzit aan de rand van het vaatvlies. Vandaaruit gaat het vocht via de pupil, de voorste oogkamer naar de iridocorneale hoek, de hoek die het regenboogvlies maakt met het hoornvlies, en wordt het daar opgenomen in het kanaal van Schlemm.


</doc>
<doc id="509924" url="https://nl.wikipedia.org/wiki?curid=509924" title="Kanaal van Schlemm">
Kanaal van Schlemm

Het kanaal van Schlemm (wetenschappelijke naam: "sinus venosus sclerae") is een circulair kanaal in het oog dat ligt op de scheidingslijn tussen hoornvlies en sclera, daar waar zich ook de iridocorneale hoek bevindt. Het neemt het kamerwater afkomstig uit de voorste oogkamer op en brengt het terug in de bloedcirculatie.

Het kanaal is vernoemd naar de Duitse anatoom Friedrich Schlemm (1795-1858) uit Salzgitter. Ook de Italiaanse fysioloog en natuurwetenschapper Felice Fontana (1730-1805) wordt met het kanaal in verband gebracht. De naam kanaal van Fontana is, ook al heeft Fontana het kanaal hoogstwaarschijnlijk eerder ontdekt, minder gebruikelijk. Verwarring is namelijk mogelijk met de aangrenzende ruimten van Fontana.


</doc>
<doc id="509938" url="https://nl.wikipedia.org/wiki?curid=509938" title="Fovea centralis">
Fovea centralis

De fovea centralis of het centrale groefje is een inzinking midden in de gele vlek van het netvlies. Bij zoogdieren bevindt zich op de plek het gebied waarmee het scherpst gezien kan worden. Mensen hebben het nodig om te kunnen lezen, televisie te kijken en iedere andere activiteit waarbij visueel detail een grote rol speelt.

De fovea centralis is niet helemaal gesitueerd in het verlengde van de optische as, maar ligt 4 tot 8 graden temporaal ervan. In de fovea bevinden zich bijna uitsluitend kegeltjes en geen staafjes. De kegeltjes zijn, ten opzichte van de rest van het netvlies, kleiner en dichter opeen gepakt in een hexagonaal patroon. In de fovea centralis is ieder kegeltje verbonden met een zenuwvezel van de nervus opticus.


</doc>
<doc id="509945" url="https://nl.wikipedia.org/wiki?curid=509945" title="Kees Trimbos">
Kees Trimbos

Cornelis Johannes Baptist Joseph (Kees) Trimbos (Vught, 21 april 1920 - Rotterdam, 26 april 1988) was een Nederlandse psychiater en hoogleraar.

In 1959 promoveerde Trimbos aan de universiteit van Utrecht in de geneeskunde. Eigenlijk is hij letterlijk 'per ongeluk' in de psychiatrie beland, omdat hij als oorlogsinvalide het vak van huisarts niet kon uitoefenen.

Trimbos werd directeur van het Katholiek Nationaal Bureau voor Geestelijke Gezondheidszorg. Hij staat te boek als een van de belangrijke "geestelijke bevrijders" van het RK volksdeel in Nederland na de Tweede Wereldoorlog. 
Hij verwierf landelijke bekendheid in de jaren zestig met praatjes vooral voor de KRO over seksuele voorlichting en opvoeding. Trimbos, die ook nog een fors aandeel had in de acceptatie van homoseksuelen in katholieke kringen, gleed overigens zelf gaandeweg uit die kerk weg.

Vanaf 1968 was hij twintig jaar lang hoogleraar in de preventieve en sociale psychiatrie aan de universiteit van Rotterdam en ook twintig jaar als zenuwarts actief in de hulpverlening. 

In de jaren zeventig behoorde hij tot de kritische 'antipsychiaters' die de "intramurale psychiatrie" in Nederland openbraken en pleitten voor een ambulante geestelijke gezondheidszorg.

Van 1977 tot 1988 was hij voorzitter van het Nationaal Centrum voor Geestelijke Volksgezondheid in Utrecht, een voorloper van het latere naar hem genoemde Trimbos-instituut.

Hij trouwde op 27 augustus 1943 met Johanna Richarda Maria van Kesteren, een arts. Uit dit huwelijk werden drie zoons en een dochter geboren.


De auteur Gerard Kornelis van het Reve schreef: <br>
"Gedicht voor dokter Trimbos" : 



</doc>
<doc id="510094" url="https://nl.wikipedia.org/wiki?curid=510094" title="Traanheuvel">
Traanheuvel

De traanheuvel of caruncula lacrimalis is een verhevenheid in de ooghoek aan de zijde van de neus. Het ligt tussen de oogleden als een modificatie van het bindvlies. Het bestaat uit bindweefsel, dat is doorspekt met vetweefsel. De slijmhuid bevat talgklieren, bekercellen en ook enkele secernerende klieren. 

Bij veel zoogdieren is de traanheuvel gepigmenteerd, bij enkele (ook bij de mens) lichter van kleur en licht behaard. Bij de hond bevindt zich in de traanheuvel een extra traanklier, de "glandula carunculae lacrimalis". Bij andere dieren heeft de structuur niets met tranen te maken, en is dus de naam eigenlijk verwarrend.


</doc>
<doc id="510178" url="https://nl.wikipedia.org/wiki?curid=510178" title="Tandavulsie">
Tandavulsie

Een tandavulsie is een tandtrauma waarbij de tand volledig uit de alveole los is. Wanneer de tand teruggevonden kan worden, dient deze zo snel mogelijk teruggeplaatst te worden. Indien ze vuil is, dient ze afgespoeld te worden (10 seconden onder de koude waterkraan) en dan teruggeplaatst.

Is dit niet mogelijk, dan moet de tand in melk bewaard worden en dient men onmiddellijk naar de tandarts te gaan. Is dit eveneens onmogelijk, dan moet men de tand bewaren in de mond, en dit tussen tanden en lip in de omslagplooi. Tijd is dan van belang, want de kans op een succesvolle genezing nemen af met de minuut.

De tandarts kan de tand nu reinigen met fysiologisch water en terug plaatsen in zijn holte. Dit kan enkel indien de alveole niet beschadigd is. Terugplaatsing wordt bemoeilijkt door bloedklonters. Spalken is noodzakelijk. Er wordt best zachte voeding gegeten tijdens de eerste dagen.

Nabehandeling

Prognose

De prognose hangt af van het overleven van de cellen die aan de tandwortel kleven en dit hangt weer af van een aantal factoren:

Het kan zijn dat tand gered is, maar het kan nog geruime tijd mislopen.
Er kan nog wortelresorptie optreden tot vier jaar na de reïmplantatie.
Indien dit gebeurt is de tand verloren.


</doc>
<doc id="510186" url="https://nl.wikipedia.org/wiki?curid=510186" title="Klieren van Zeis">
Klieren van Zeis

De klieren van Zeis of glanduluae sebaceae ciliares zijn talgklieren die uitmonden in de haarfollikels van de oogleden. Ze zijn vernoemd naar de Duitse oogarts Eduard Zeis (1807-1868).

Een etterige ontsteking van deze kliertjes wordt "hordeolum externum" genoemd. Een "hordeolum internum" is echter een ontsteking van de klieren van Meibom.

Het bijvoeglijk naamwoord "sebaceae" in "glandulae sebaceae palpebrarum" betekent letterlijk "uit talg bestaand/gemaakt" in plaats van het bedoelde woord "talgbereidend". Een begrip als "glandulae sebaceae" laat zich dan ook vertalen als "uit talg gemaakte klieren" in plaats van het bedoelde begrip "talgbereidende klieren". Als alternatief wordt dan ook "glandulae sebiparae" gebruikt, aangezien "sebiparae" wel "talgbereidend" betekent.


</doc>
<doc id="510201" url="https://nl.wikipedia.org/wiki?curid=510201" title="Eduard Zeis">
Eduard Zeis

Eduard Zeis (Dresden, 1 oktober 1807 - aldaar, 28 juni 1868) was een Duitse oogarts en chirurg. 

Zeis studeerde aan de universiteiten van Leipzig, Bonn, München en opnieuw in Leipzig, waar hij in 1832 tot doctor in de geneeskunde promoveerde.

In 1838 publiceerde Zeis een studie over dromen bij blinden. In datzelfde jaar publiceerde hij het boek "Handbuch der plastischen Chirurgie", waarin hij voor het eerst de terminologie "plastisch" gebruikte met betrekking tot plastische chirurgie.

In 1844 werd hij hoogleraar in de chirurgie aan de Universiteit van Marburg en werd hij tevens directeur van de chirurgische kliniek in Marburg. Vanaf 1850 werd hij in Dresden een arts met leidende functie in het nieuwe Friedrichstädter Krankenhaus.

Naar hem zijn de talgkliertjes in de oogleden, de "klieren van Zeis", vernoemd.




</doc>
<doc id="510222" url="https://nl.wikipedia.org/wiki?curid=510222" title="Uvea">
Uvea

De uvea (van het Latijnse woord voor druif, "uva") of het druifvlies maakt deel uit van het oog. Zij wordt ook wel "middelste ooghuid" ("tunica media bulbi") genoemd en is de pigmentdragende laag onder de ondoorzichtige sclera. De hoofdfuncties van de uvea zijn accommodatie, de productie van kamervocht en de voeding van de buitenste netvlieslaag. Tevens moet de uvea de hoeveelheid licht die het oog binnenvalt regelen.

De uvea bestaat uit drie onderdelen:

Een ontsteking van de uvea wordt uveïtis genoemd.


</doc>
<doc id="510286" url="https://nl.wikipedia.org/wiki?curid=510286" title="Stephen Bergman">
Stephen Bergman

Stephen Joseph Bergman (1944) is een Amerikaans psychiater en schrijver. Hij is professor aan de Harvard Medical School (2005) en gastprofessor aan verschillende andere universiteiten. Hij publiceerde verschillende romans onder het pseudoniem Samuel Shem.

Zijn hoofdwerken zijn "The House of God" en "Mount Misery", beiden fictionele en sarcastische romans over artsen in opleiding. De romans blijven gerelateerd aan de realiteit.



</doc>
<doc id="510344" url="https://nl.wikipedia.org/wiki?curid=510344" title="Glasachtig lichaam">
Glasachtig lichaam

Het glasachtig lichaam of corpus vitreum is een bindweefselachtige structuur in het oog van gewervelden. Het glasachtig lichaam ligt tussen de lens en het netvlies ("retina").

De substantie heeft de eigenschappen van een gel. Het volume van het glasachtig lichaam bedraagt ongeveer vier milliliter en neemt daardoor ongeveer de helft van het volume van de oogbol voor zijn rekening.

Het glasvocht bestaat voor ongeveer 99% uit water. De overige 1% is vaste stof, waarvan 10% zogenaamde macromoleculen zijn (eiwitten en hyaluronzuur) en 90% moleculen met een relatief lage moleculaire massa. Het corpus vitreum is opgebouwd uit een netwerk van fijne bindweefselfilamenten, waartussen zich de hyaluronzuurmoleculen bevinden, die in staat zijn grote hoeveelheden watermoleculen te binden. Het glasvocht is helder, zodat het licht dat door de lens het corpus vitreum binnenvalt ongestoord zijn weg kan vervolgen richting netvlies.

De eerste aanleg van het glasachtig lichaam, het primaire glasvocht, is de arteria hyaloidea. Deze structuur is in het volwassen oog terug te vinden als een lege ruimte, het kanaal van Cloquet. Het secundaire glasvocht wordt uiteindelijk het volwassen glasachtig lichaam. Het tertiaire glasvocht vormt ten slotte de zonulavezels waarmee de lens met het straallichaam verbonden is.



</doc>
<doc id="510377" url="https://nl.wikipedia.org/wiki?curid=510377" title="Oogdruk">
Oogdruk

De oogdruk is de inwendige druk die in een oog heerst. De druk is essentieel voor het normaal functioneren van het oog. De druk zorgt voor een gelijkblijvende afstand tussen het hoornvlies, de lens en het netvlies van het oog, alsook voor een gelijkmatige oriëntatie van de lichtreceptoren op het netvlies.

Het kamerwater, dat in de epitheelcellen van het straallichaam wordt geproduceerd, is voor de oogdruk verantwoordelijk. De normale oogdruk ligt, als gevolg van een nauwkeurig regelmechanisme in de productie en afvoer van kamerwater, tussen de 10 en de 22 mm Hg. De oogdruk kan worden gemeten met behulp van een tonometer.

Wanneer de oogdruk te hoog wordt (dat wil zeggen, hoger dan 22 mm Hg), is de kans op het ontstaan van glaucoom verhoogd, waardoor schade aan het netvlies of aan de oogzenuw kan ontstaan.


</doc>
<doc id="510473" url="https://nl.wikipedia.org/wiki?curid=510473" title="Paraffineverslaving">
Paraffineverslaving

Met paraffineverslaving wordt door sommigen een huidaandoening bedoeld die zou ontstaan door het gebruik van minerale oliën op de huid.

Deze minerale olie zou ervoor zorgen dat de natuurlijke huidvetten oplossen en dat de huid geen eigen huidvetten aanmaakt. Verder zouden minerale oliën een film over de huid vormen waardoor poriën verstopt zouden raken en de zuurstofcirculatie en vochthuishouding geblokkeerd zouden raken. De dunne oliefilm zou tevens vuil aantrekken dat blijft plakken aan de huid, waardoor deze ook sneller vervuilt.

De term paraffineverslaving zou voor het eerst voorkomen in een rapport van allergoloog Theron Randolph, (ook bekend van een andere controversiële 'diagnose': multiple chemical sensitivity), waarin gewaarschuwd wordt voor het gebruik van minerale oliën.

Stoffen welke een paraffineverslaving zouden kunnen opwekken zijn: paraffine (al dan niet vloeibaar), vaseline, lanoline (wolvet).

De reguliere dermatologie stelt zich op het standpunt dat neutrale minerale oliën zoals vaseline op de huid onschadelijk zijn en bij vormen van eczeem zelfs een van de pijlers van de behandeling daarvan; ze herstellen de beschadigde barrièrefunctie van de huid enigszins. Van onderdrukking van de eigen sebumproductie is niets gebleken en dit is op theoretische gronden ook niet te verwachten: de sebumproductie vindt autonoom plaats zonder feedbackmechanisme en wordt hoogstens wat beïnvloed door sommige geslachtshormonen. Paraffineverslaving maakt derhalve nadrukkelijk geen deel uit van huidige reguliere geneeskundige inzichten.


</doc>
<doc id="510475" url="https://nl.wikipedia.org/wiki?curid=510475" title="Doc Holliday">
Doc Holliday

John Henry (Doc) Holliday (Griffin (Georgia), 14 augustus 1851 - Glenwood Springs (Colorado), 8 november 1887) was een Amerikaanse tandarts, gokker en pistoolvechter in het Wilde Westen. Hij is het meest bekend door zijn samenwerking met Wyatt Earp en het vuurgevecht bij de O.K. Corral (26 oktober 1881). Dit laatste is vele malen verfilmd en ook verwerkt in een avontuur van de stripheld Lucky Luke. 

Hij werd geboren als zoon van Henry Burroughs Holliday en Alice Jane Holliday (meisjesnaam: McKey). Zijn familie werd gerespecteerd en zijn vader had in zowel de Mexicaans-Amerikaanse Oorlog als in de Amerikaanse Burgeroorlog gevochten. Docs moeder stierf toen hij 15 was, op 16 september 1866, aan tuberculose. Drie maanden later hertrouwde zijn vader met Rachel Martin. Kort na het huwelijk verhuisde de familie naar Valdosta, Georgia, waar Holliday naar het Valdosta Institute ging. Daar kreeg hij een sterke, klassieke, secundaire opleiding in retorica, grammatica, wiskunde, geschiedenis en talen, voornamelijk Latijn, maar ook Frans en Oudgrieks. 

In 1870 verliet de negentien jaar oude Holliday het ouderlijk huis om te gaan studeren aan de tandartsenschool in Philadelphia. Op 1 maart 1872, kreeg hij het diploma van tandarts van het Pennsylvania College of Dental Surgery (nu the University of Pennsylvania School of Dental Medicine). Later dat jaar opende hij met Arthur C. Ford een tandartsenpraktijk in Atlanta.

Bij zijn geboorte leed Holliday aan schisis. Toen hij twee maanden oud was werd hij hieraan geopereerd door zijn oom J.S. Holliday, M.D. en een neef van de familie, de bekende arts Crawford Long. Als jonge volwassene was Holliday 1m78 groot en woog hij 70 kilogram.

Kort na het afstuderen als tandarts in Pennsylvania en de opening van een praktijk in Atlanta werd ook bij Holliday tuberculose geconstateerd (het is mogelijk dat Holliday deze ziekte van zijn moeder overgekregen heeft, dit werd pas jaren later duidelijk, want in de tijd van Holliday wist men niet dat de ziekte besmettelijk was). Er werden hem maar enkele maanden meer gegeven, maar door zijn verhuizing naar het westen (met een warmer en droger klimaat) heeft hij de ziekte waarschijnlijk kunnen afremmen.

In 1887, Holliday was toen vroegtijdig grijs en leed veel pijn, ging hij naar een hotel (the Hotel Glenwood) bij de warmtebron van Glenwood Springs (Colorado), hopend om beter te worden van het befaamde, genezende, krachtige water. Maar waarschijnlijk heeft de zwaveldamp van de bron hem meer kwaad dan goed gedaan. Na twee maanden bedlegerig te zijn geweest, stierf Doc Holliday op 36-jarige leeftijd in zijn hotelkamer.

In een artikel in 1896 zei Wyatt Earp over Holliday: ""Doc was een tandarts die door de noodzaak een gokker geworden was; een heer die door een ziekte een landloper geworden was; een filosoof die door het leven een bijtende humorist geworden was; een lange, schrale, asblonde kerel, bijna dood door tuberculose en tegelijkertijd ook de meest getalenteerde gokker en de zenuwachtigste, snelste, dodelijkste man met een pistool die ik ooit gekend heb.""

In een krantenartikel was Holliday ooit gevraagd of de moorden ooit zijn geweten hadden bezwaard, hij antwoordde (over zijn geweten): ""Ik hoestte dat jaren geleden uit samen met mijn longen.""

Big Nose Kate, zijn wettelijk vrouw, daarentegen zei dat ze zich de woorden nog herinnerde die hij sprak nadat hij terugkwam van de O.K. Corral: "Hij kwam terug naar zijn kamer, zat op het bed en zei: ""Dat was afschuwelijk - afschuwelijk"""

Virgil Earp zei dit op 30 mei 1882 (twee maanden nadat hij Tombstone had verlaten na de dood van Morgan Earp) in The Arizone Daily Star over Holliday: ""Er was iets vreemd aan Doc. Hij was een heer, een goede tandarts, een vriendelijk man en toch, buiten ons (de drie broers Earp), denk ik niet dat hij een vriend had in het gebied. Er werden verhalen verteld dat hij mannen had vermoord in verschillende delen van het land; dat hij had geroofd en allerlei misdaden had gepleegd, en toch, als deze personen gevraagd werd hoe ze dit wisten, konden ze enkel zeggen dat ze dit hadden van horen zeggen en dat niks van dit alles kon toegewezen worden aan Doc. Hij was een tengere, ziekelijke kerel, maar wanneer er geplunderd werd of een strijd werd gestreden en hulp nodig was, was Doc één van de eersten om zijn paard te zadelen en zich te melden voor dienst.""


</doc>
<doc id="510667" url="https://nl.wikipedia.org/wiki?curid=510667" title="Fotofobie">
Fotofobie

Fotofobie, lichtschuwheid of lichtdysforie is in de oogheelkunde een symptoom, waarbij de patiënt geen licht in zijn oog of ogen kan verdragen en dit zelfs als pijnlijk ervaart.

Behalve in de oogheelkunde, waarbij het onder andere een teken kan zijn van iridocyclitis, acuut glaucoom, uveïtis, en andere ziekten komt het ook wel in andere gevallen voor, bijvoorbeeld vaak bij migraine en soms bij hersenvliesontsteking.


</doc>
<doc id="510777" url="https://nl.wikipedia.org/wiki?curid=510777" title="Felice Fontana">
Felice Fontana

Felice Fontana (Pomarolo, 15 april 1730 - Florence, 9 maart 1805) was een Italiaans natuurwetenschapper en anatoom te Florence. Hij was de oudere broer van de Italiaanse wiskundige Gregorio Fontana.
Fontana was een van de meest vooruitstrevende natuurwetenschappers van de 18e eeuw, die zich met experimentele wetenschap bezighielden.

Fontana genoot onderwijs in Rovereto, in Verona en aan de universiteit van Padua. In 1755 vertrok hij naar Bologna, waar hij samen met Leopoldo Marc Aurelio Caldani onderzoek verrichtte en zo in contact kwam met de Zwitserse arts Albrecht von Haller, met wie hij een lange briefwisseling voerde.

Later trok hij naar Pisa en uiteindelijk naar Florence, waar hij in 1765 een begin maakte aan het experimenteren met dierlijke en plantaardige giffen, wat uiteindelijk de basis werd voor de moderne toxicologie.

In 1780 ontdekte hij watergas, een mengsel van koolstofmonoxide en waterstof.

Fontana hield zich ook bezig met de functie van het menselijk oog. De "spatia anguli iridocornealis", de met endotheel beklede ruimten tussen de voorste oogkamer en het kanaal van Schlemm waardoor het kamervocht terugkeert richting bloedbaan, zijn naar hem vernoemd en heten dan ook wel de ruimten van Fontana.

Ook een specifieke dwarsstreping in zenuwvezels, die verdwijnen zodra deze vezels worden aangetrokken, zijn naar Fontana vernoemd en worden Fontana-banden ("striae Fontana") genoemd.


</doc>
<doc id="511340" url="https://nl.wikipedia.org/wiki?curid=511340" title="Vierheuvelplaat">
Vierheuvelplaat

De vierheuvelplaat of het tectum mesencephali is een deel van de middenhersenen. Het bestaat uit vier uitstulpingen aan de bovenkant van de hersenstam. Het tegmentum wordt niet tot de vierheuvelplaat gerekend.

De vier uitstulpingen van de vierheuvelplaat zijn de volgende:


</doc>
<doc id="511803" url="https://nl.wikipedia.org/wiki?curid=511803" title="Siësta">
Siësta

Een siësta is een middagdutje, vaak na de lunch als de zon zijn hoogste positie bereikt heeft. Dit is een veel voorkomende traditie in warme landen, die heden ten dage voornamelijk nog in Spanje in ere wordt gehouden; het woord wordt dan ook voornamelijk met dat land in verband gebracht. Door Europese regelgeving is het algemeen houden van de siësta in Spanje onder druk komen te staan. Veel bedrijven willen bovendien niet van 's ochtends vroeg tot 's avonds 21 uur open blijven, met een siësta als onderbreking. In de zomermaanden blijven in Spanje veel winkels dicht tijdens de siësta (doorgaans tussen 14 en 17 uur). Grotere supermarkten en horeca-gelegenheden blijven vaak wel open gedurende de heetste uren van de dag.

Rop Zoutberg stelt in zijn weblog bij het NOS-journaal daarentegen dat de siësta een typisch Spaans gebruik is en in de naburige landen zoals Portugal onbekend is. Bovendien was het, getuige de kranten uit einde van de 19e eeuw, in die tijd nog een onbekend verschijnsel. De siësta zou pas in de loop van de jaren twintig ontstaan zijn doordat hogere ambtenaren hun middagpauze begonnen te verlengen. Dit werd nagevolgd door hun ondergeschikten, waardoor er een dagritme ontstond waarbij gewerkt werd tussen negen uur tot middagpauze, en pas vanaf vijf uur tot een uur of zeven of acht weer werd doorgewerkt.

Onderzoek heeft aangetoond dat het houden van een siësta gezond is. Zoutberg stelt daarentegen dat de siësta slecht is voor het gezinsleven omdat de middag wordt gebruikt voor het heen en weer rijden naar huis en een korte slaap en van de avond weinig meer overblijft. Er worden dan ook pogingen ondernomen om de Spaanse werktijden te rationaliseren wat echter op tegenstand stuit.

In tropische landen, dus buiten Europa, komt de gewoonte om het heetste deel van de dag rustend of slapend door te brengen, nog veel voor.

Het woord siësta is afgeleid van het Latijnse "sexta [hora]" ("het zesde [uur]"): de Romeinen telden hun uren vanaf zonsopkomst. Het zesde uur was voor hen daardoor het middaguur.


</doc>
