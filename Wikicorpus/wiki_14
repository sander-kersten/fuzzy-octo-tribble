<doc id="672060" url="https://nl.wikipedia.org/wiki?curid=672060" title="Ziekte van Chagas">
Ziekte van Chagas

De ziekte van Chagas is een tropische vectorziekte die voorkomt bij de mens en wel voornamelijk in Zuid-Amerika. De verwekker is een protozoön genaamd "Trypanosoma cruzi", die wordt overgebracht naar mensen en andere zoogdieren door de roofwants "Triatoma infestans".

De ziekteverwekker is verwant aan die van de Afrikaanse slaapziekte en veroorzaakt ook gelijksoortige symptomen. Acute symptomen zijn: hevige koorts, bloedarmoede (anemie), eenzijdige zwelling in het gezicht of ooglid, slaperigheid en algehele vermoeidheid, hoofdpijn en braakneigingen.
De ziekte kan in de eerste periode van een tot enkele maanden nog behandeld worden, na deze incubatietijd is de ziekte niet meer te behandelen. In Zuid-Amerika is deze ziekte een groot probleem en sterven er veel voornamelijk arme mensen aan.

 In chagasendemische gebieden is de voornaamste manier van verspreiding via de vector, in dit geval een tropische roofwants van de subfamilie Triatominae triatominae. De wants wordt geïnfecteerd met de eencellige parasiet "Trypanosoma cruzi" door zich te voeden met bloed van een geïnfecteerd persoon of dier. Gedurende de dag verbergen de wantsen zich in spleten in de wand of het dak. De wantsen komen 's nachts naar buiten, wanneer de inwoners slapen. Omdat zij geneigd zijn zich te voeden op het gezicht van de mens, worden zij ook "kissing bugs" genoemd.
Nadat zij gebeten hebben en bloed opzuigen, brengen zij hun ontlasting over op de persoon.
De roofwantsen laten de "Trypanosoma cruzi"-parasieten (genaamd trypomastigoten) achter in zeer kleine uitwerpselen dicht bij de plaats van de beet. Door het krabben van de plaats van de beet kunnen sommige trypomastigoten de gastheer binnengaan via de wond, of door ongeschonden membranen, zoals het bindvlies. Eenmaal in de gastheer gaan de trypomastigoten cellen binnen, waar ze differentiëren in intracellulaire amastigoten.
De amastigoten vermenigvuldigen zich door binaire celdeling en veranderen in trypomastigoten, die dan vrijkomen in de bloedstroom. Deze cyclus herhaalt zich in elke nieuw geïnfecteerde cel.

Binaire celdeling begint met DNA-replicatie. Deze begint vanuit een replicatie-oorsprong, die zich ontvouwt in een replicatiebubbel. De replicatiebubbel verwijdt de dubbele DNA streng, waarbij elke streng fungeert als mal voor de aanmaak van een dochterstreng middels semiconservatieve replicatie, totdat het volledige prokaryotische DNA gedupliceerd is. Dit proces maakt trypomastigoten uit amastigoten. Replicatie herhaalt zich alleen als de parasieten een nieuwe cel binnengaan of als ze ingezogen worden door een andere vector.

Na dit verdubbelingsproces groeit de cel. "T. Cruzi" kan ook via bloedtransfusie, orgaantransplantatie en moedermelk worden overgebracht en door onbedoelde infectie in het laboratorium. De ziekte van Chagas kan ook congenitaal verspreid worden (van een zwangere vrouw naar haar baby) door de placenta, en veroorzaakt ongeveer 13% van de doodgeborenen in delen van Brazilië.

Bij de ziekte van Chagas spelen bloedzuigende roofwantsen de vectorrol. De gehele ontwikkeling heeft plaats in het darmkanaal van de wants (de vector) en neemt omstreeks 10 dagen in beslag. De infectieuze metaclastische vormen, die met de feces van de wants tijdens het bloedzuigen op de huid terechtkomen, dringen actief naar binnen of worden door krabben op de jeukende plek beetplek in de huid gewreven. De ziekte is geheel gebonden aan het milieu van de vectorsoorten. Hoewel dieren (gordeldier, opossum, hond) reservoirgastheren kunnen zijn, vormen de dichtbevolkte woonwijken met bouwvallige huizen aan de rand van grote steden verreweg het belangrijkste gebied van overbrenging. De wantsen houden zich namelijk op in scheuren in muren en daken, bijten 's nachts en besmetten de ene na de andere bewoner.

Na het binnendringen vermenigvuldigen de parasieten zich in cellen in de huid, onder vorming van lokale ontsteking (chagoom) van waaruit zij de bloedbaan betreden. Verreweg de meeste gevallen blijven subklinisch.

De schattingen van het aantal dragers lopen uiteen. De WHO meldt in maart 2015 dat 6 tot 7 miljoen mensen de ziekte hebben. Andere bronnen melden dat 16–18 miljoen mensen momenteel de ziekte van Chagas hebben, en nog eens 100 miljoen (~25% van de Zuid-Amerikaanse bevolking) die het risico hebben om de ziekte op te lopen. Er overlijden ongeveer 20.000 mensen per jaar aan de ziekte. De chronische variant vormt een groot gezondheidsprobleem in Zuid-Amerikaanse landen, ondanks de effectiviteit van hygiënische en preventieve maatregelen, zoals het uitroeien van de vectors. Door de toegenomen mobiliteit van de populatie is de mogelijkheid van transmissie via bloedtransfusies in de Verenigde Staten substantiëler geworden. Er leven ongeveer 500.000 geïnfecteerde mensen in de Verenigde Staten, en de meeste infecties zijn terug te leiden tot immigratie vanuit Zuid-Amerika. Daarnaast zijn er ook opossums (buidelratten) en wasberen gevonden die geïnfecteerd zijn met "T.cruzi" tot in het noorden van North Carolina.

De ziekte wordt bijna alleen maar gevonden in plattelandsgebieden, waar de triatominae kunnen groeien en zich kunnen voeden met de natuurlijke reservoirs voor "T.cruzi", onder andere opossums en gordeldieren. Afhankelijk van de interacties tussen de vectoren en hun gastheren, andere geïnfecteerde mensen, huisdieren zoals katten, honden, cavia’s en andere (wilde) knaagdieren, apen, grondeekhoorns ("Spermophilus beecheyi") en vele anderen die ook kunnen dienen als een reservoir voor parasieten. Alhoewel Triatominae zich op vogels voeden, lijken vogels immuun te zijn tegen infecties en worden daarom niet beschouwd als een "T. cruzi" reservoir; maar er blijven verdenkingen dat vogels een voedingsreservoir zijn voor de vectors bij menselijke habitats.

De triatomine insecten worden in het populaire taalgebruik in sommige landen ook wel "vinchuca", "barbeiro" (de kapper) en "chipo" genoemd, omdat ze soms het bloed van hun slachtoffer ’s nachts opzuigen door in zijn gezicht te bijten. De insecten vertonen na het vormen van een plaag in een woning een overheersend domiciliair en antropofilisch gedrag en verstoppen zich gedurende de dag in spleten en gaten in muren en daken van slecht gebouwde huizen. Wat zeldzamer is, is dat beter gebouwde huizen de vector ook onderdak kunnen bieden omdat soms ruwe materialen worden gebruikt, zoals bamboe en riet. Een muskietennet, dat onder het matras is gestopt en dus niet los over het bed hangt, biedt in deze situaties bescherming omdat het het volwassen insect van boven naar beneden kan zeilen, maar ook omdat één van de nimfale ontwikkelingsstadia (instar) naar boven kunnen kruipen vanaf de vloer.

Zelfs als de insectenkolonies ver verwijderd zijn van een huis en de huisdierenverblijven, kunnen ze toch weer het huis bezetten vanaf planten of dieren die onderdeel zijn van de omringende natuurlijke sylvatische infectiecyclus. De kans dat dit gebeurt is het grootste bij gemengde open savanne, groepjes van bomen enz. die verspreid zijn in het menselijk woongebied.

Dichte begroeiing, zoals tropische regenwouden en stedelijke gebieden zijn niet ideaal voor de bewerkstelliging van de overdrachtscyclus. Maar in regio’s waar de sylvatische habitat en zijn fauna uitgedund zijn door economische exploitatie en menselijke bewoning zoals in nieuwe ontboste, piassava palm ("Leopoldinia piassaba") cultuur gebieden en sommige delen van de Amazone regio, kan het voorkomen wanneer de insecten op zoek zijn naar een nieuwe prooi.

De belangrijkste pathologische afwijkingen, zijn cardiomyopathieën. Bij de acute ziekte van Chagas is vooral bij kinderen meningo-encefalitis een beruchte complicatie. Bij de chronische ziekte van Chagas kan een enorme dilatatie van de oesofagus en van de colon optreden ('mega-oesofagus' resp. 'megacolon'). Deze afwijkingen ontstaan door een gestoorde peristaltiek, wanneer de parasieten in de autonome ganglia van de darmwand binnendringen en deze verwoesten.

Tot nu toe is er geen goed geneesmiddel voor de ziekte van Chagas gevonden.

Er is enige hoop op een vaccin tegen de ziekte van Chagas. Onderzoekers in Spanje en Peru zeggen dat ze een belangrijke stap hebben gezet in de ontwikkeling van een vaccin tegen deze ziekte. Dit is een doorbraak, omdat nooit eerder een vaccin voor een protozoön is ontwikkeld. De onderzoekers wisten cellen van proefdieren aan te zetten tot het produceren van een eiwit dat de parasiet gebruikt om vet op te nemen uit de omgeving. Hierdoor wordt het immuunsysteem van het proefdier geprikkeld en maakt antistoffen tegen dit specifieke, voor de parasiet onmisbare eiwit. De onderzoekers maken melding van een beschermingsgraad tot 90%. De weg naar een ook voor mensen bruikbaar vaccin is echter nog lang.


</doc>
<doc id="672298" url="https://nl.wikipedia.org/wiki?curid=672298" title="Nepetalacton">
Nepetalacton

Nepetalacton is chemisch gezien een iridoïde-monoterpeen en werd voor het eerst in 1941 uit wild kattenkruid ("Nepeta cataria") geïsoleerd en in 1954 geïdentificeerd. De structuur werd opgehelderd in 1955. 

In wild kattenkruid komt nepetalacton voor in de vorm van een cis-trans- en trans-cis- isomerenmengsel; het ene isomeer ruikt citroenachtig en het andere pepermuntachtig. Daarnaast is er nog het cis-cis-isomeer. 

De aanwezigheid van nepetalacton in de etherische olie van wild kattenkruid is er verantwoordelijk voor dat katten door de geur van deze plant aangetrokken worden. Dit is bij ongeveer 80% van de katten het geval. De gevoeligheid is genetisch bepaald.

4aα,7α,7aα-Nepetalacton heeft effecten op sommige insecten: het stoot kakkerlakken en steekmuggen af. De natuurlijke functie van nepetalacton in de plant is waarschijnlijk als afweermiddel tegen insectenvraat.

Bij de muis werkt nepetalacton als opioïd op bepaalde receptorsubtypen.


</doc>
<doc id="672615" url="https://nl.wikipedia.org/wiki?curid=672615" title="Operculum (biologie)">
Operculum (biologie)

Operculum is een beschrijvend morfologische term in de biologie die wordt gebruikt voor een structuur die als deksel fungeert. Verschillende, niet met elkaar verwante, onderdelen van planten en dieren worden ermee aangeduid. Een operculum komt voor bij sommige bloemknoppen, bij schelpdragende slakken, bij sporenzakjes van schimmels en op eieren van geleedpotigen. Ook het kieuwdeksel van vissen wordt ermee aangeduid.

Bij sommige bloemplanten hebben de knoppen een deksel, dat afvalt vlak voor de bloei. Een voorbeeld is "Eucalyptus".

Veel mossen hebben aan de top van het sporenkapsel een operculum of dekeseltje, dat met een annulus (ring) bevestigd is op de mond van het sporenkapsel. Na het rijp worden van de sporen valt het dekseltje af, waarna de sporen vrij kunnen komen, wat weer geregeld wordt door een peristoom.

De meeste kieuwslakken kunnen het slakkenhuisje afsluiten met een kalkig of hoornachtig dekseltje dat aan de voet van de slak vastzit.

Veel eitjes van wandelende takken en wantsen hebben opercula.
Bij beenvissen is het operculum of kieuwdeksel een beenachtige plaat die de kieuwen bedekt. Het zit vast aan de schedel. Bij de meeste vissen markeert het achterste deel van het operculum de scheiding tussen kop en lichaam. Het operculum bestaat uit vier delen: het operculum, preoperculum, interoperculum en suboperculum. De vorm van dit orgaan varieert echter sterk tussen de soorten. Bij sommige vissen is het operculum van groot belang om zuurstof te verkrijgen. Het opent als de vis de bek sluit, waardoor de druk binnen in de vis daalt. Hierdoor stroomt het water door de kieuwlamellen naar binnen. Kraakbeenvissen zoals roggen en haaien hebben geen operculum maar een kieuwspleet


</doc>
<doc id="673185" url="https://nl.wikipedia.org/wiki?curid=673185" title="José Manuel Puig Casauranc">
José Manuel Puig Casauranc

José Manuel Puig Casauranc (Ciudad del Carmen, 31 januari 1888 - Havana, 9 mei 1939) was een Mexicaans politicus, diplomaat en medicus.

Hij werd geboren in de deelstaat Campeche in een familie van Catalaanse afkomst. Puig Casauranc studeerde af als medicus en werd in 1911 in het Congres van de Unie gekozen. Na de staatsgrep van Victoriano Huerta weigerde hij deze te erkennen, waarvoor hij gevangen werd gezet. Hij wist naar de Verenigde Staten te vluchten en keerde terug na de Mexicaanse Revolutie. In 1922 werd hij opnieuw tot gedeputeerde gekozen.

In 1924 steunde hij de presidentscampagne van Plutarco Elías Calles die hem tot minister van onderwijs, en later tot minister van industrie benoemde. In 1929 werd hij het door de president aangewezen hoofd van het Federaal District. Van 1930 tot 1932 was hij minister van onderwijs. Met de nieuwe president Lázaro Cárdenas (1934-1940) kon hij het niet goed vinden, waardoor hij werd benoemd tot ambassadeur in de Verenigde Staten en later in Argentinië en Brazilië. Na terugkomst in Mexico trok hij zich terug uit de politiek en richtte hij zich op de beoefening van de geneeskunde.


</doc>
<doc id="673658" url="https://nl.wikipedia.org/wiki?curid=673658" title="Ecru">
Ecru

Ecru is de kleur van zijden en linnen stoffen in ongebleekte staat, en die dus hun natuurlijke kleur hebben.

Ecru komt van het Franse woord "écru", dat letterlijk 'puur' of 'ongebleekt' betekent. Vroeger was het synoniem met de kleur beige, maar de betekenissen van de twee woorden zijn uit elkaar gegroeid. Tegenwoordig worden beige en ecru als twee verschillende kleuren gezien.

Ongebleekte zijde wordt zelf ook ecru genoemd.


</doc>
<doc id="674315" url="https://nl.wikipedia.org/wiki?curid=674315" title="Locked-in-syndroom">
Locked-in-syndroom

Het locked-in-syndroom of pseudocoma is een neurologische aandoening waarbij bijna alle communicatiemogelijkheden van de patiënt zijn weggevallen waardoor het lijkt alsof hij comateus is. Andere benamingen zijn de-efferente toestand en cerebromedullospinale disconnectie.

Het is een aandoening van het voorste deel van de pons in de hersenstam die meestal wordt veroorzaakt door een infarct ten gevolge van een trombose van de arteria basilaris of soms door een trauma. De tractus corticobulbaris, tractus corticospinalis, nervus abducens en nervus facialis vallen hierdoor tweezijdig uit. De patiënt kan niet spreken en kan zich ten gevolge van tetraplegie geheel niet bewegen. Hij kan echter wel geluiden waarnemen en als de ogen zijn geopend kan hij ook zien. De willekeurige verticale oogbewegingen zijn meestal echter wel intact gebleven, waardoor men met de patiënt kan afspreken dat hij op vragen met 'ja' of 'nee' kan antwoorden door de ogen naar boven of naar beneden te bewegen of te knipperen.

De Franse film "Le scaphandre et le papillon" geeft het waargebeurde verhaal van Jean-Dominique Bauby weer, een succesvolle redacteur die na een beroerte aan het locked-in-syndroom lijdt. In de film toont men hoe Jean-Dominique een boek schrijft met behulp van een alfabet geordend op letterfrequentie.


</doc>
<doc id="674566" url="https://nl.wikipedia.org/wiki?curid=674566" title="Voorkiem">
Voorkiem

De voorkiem (prothallium, protonema, zelden prothallus, van het Grieks: θαλλός, "thallos" = groene spruit, vgl. thallus) is de uit een haploïde spore groeiende generatie bij "Embryophyta" (landplanten). De voorkiem vormt de organen voor de geslachtelijke voortplanting: de vrouwelijke archegonia met de eicel, en de mannelijke antheridia met de spermatozoïden.

Zo hebben de varens een levenscyclus met daarin afwisselend twee generaties, planten die uiterlijk sterk van elkaar verschillen, de haploïde voorkiem en de uiteindelijke diploïde varenplant.

Het protonema (Grieks: νῆμα, "nema" = draad; meervoud: protonemata) is bij mossen de voorkiem, hoewel de naam 'voorkiem' hiervoor weinig wordt gebruikt. Op het protonema ontstaan uiteindelijk de haploïde mosplanten. Ook mossen een levenscyclus met een generatiewisseling: hier vormt het sporenkapsel de diploïde generatie.

Bij sommige varens en bij de naakt- en bedektzadigen blijft de voorkiem binnen de macrosporewand en is van microscopische afmetingen.

Zodra een spore van een varen op een plaats terechtkomt met voldoende licht en vooral vocht ontstaat een voorkiem. Het is een klein tweelobbig of hartvormig plantje, nauwelijks 6 mm breed en 1 cel dik, dat zich met kleine eencellige worteltjes, rizoïden, vastzet in de bodem.

Na enkele maanden ontstaan bovenaan tussen beide lobben de vrouwelijke geslachtsorganen of archegonia en onderaan tussen de rhizoïden de mannelijke geslachtsorganen of antheridia. Elk archegonium bevat een eicel. Zodra de voorkiem nat wordt, kunnen de spermacellen uit de antheridia naar de eitjes bewegen en deze bevruchten.

Enige tijd na de bevruchting ontstaat op de voorkiem een echt primair wortel en een klein primair blad. In het eerste jaar ontstaan geleidelijk meer bladeren en wortels en verschrompelt de voorkiem. De eerste blaadjes lijken nog helemaal niet op die van de uiteindelijke plant. Het duurt zeker twee jaar vooraleer de eerste sporendragende bladen of veren tevoorschijn komen.

Varens waarbij de voorkiem tot een onafhankelijk levend plantje uitgroeit, zoals praktisch alle landvarens, worden isospoor genoemd. Bij heterospore planten, zoals "Azolla" en "Salvinia" zitten de sporen in een gesloten omhulsel (sporocarp) en blijft de voorkiem zeer klein.

De noodzaak van vocht tijdens de bevruchting maakt dat mossen en varens in hun verspreiding beperkt zijn tot plaatsen waar ten minste periodiek veel neerslag valt.

Een naam van de volwassen plant is wel sporofyt: de plant heeft twee sets chromosomen (diploïd) (of een veelvoud daarvan (polyploïd)) en maakt door middel van meiose sporen, die dan elk de helft van het aantal chromosomen (haploïd) bevatten. Uit een spore groeit dan een haploïde voorkiem. De voorkiem gaat over tot geslachtelijke voorplanting en heet daarom gametofyt (Grieks γαμεῖν, "gamein"= huwen); door middel van mitose worden de gameten gevormd.

Ook bij de zaadplanten is een sporofyt en gametofyt aan te wijzen, maar wel met moeite. De sporofyt is ook daar de eigenlijke plant. De gametofyt is het primair endosperm, dat morfologisch homoloog is met het prothallium. Ook hier wordt de term 'voorkiem' niet gebruikt.

Bij mossen ontstaat uit een haploïde mosspore het draadvormige protonema. Hierop ontwikkelen zich mosknoppen, waaruit zich op hun beurt de mosplantjes ontwikkelen. Deze zijn ook haploïde. De archegonia en antheridia bevinden zich op de mosplanten. Na de bevruchting van de eicel in het archegonium door een spermatozoïde ontstaat het diploïde zygote, die uitgroeit tot het sporogoon (het sporenkapsel), die blijft parasiteren op het mosplantje (de gametofyt).

Het sporogoon heeft soms bladgroen en huidmondjes. In het urntje worden de sporen gevormd door de reductiedeling, waarbij het dubbele aantal chromosomen weer wordt gehalveerd. Gewoonlijk zijn mossen isospoor. Heterospore soorten met mannelijke en vrouwelijke mosplanten zijn zeldzaam.


</doc>
<doc id="674891" url="https://nl.wikipedia.org/wiki?curid=674891" title="Appendectomie">
Appendectomie

Een appendectomie is een chirurgische procedure, tegenwoordig (2010) meestal een laparoscopische procedure waarbij de appendix (het wormvormig aanhangsel) wordt verwijderd, doorgaans vanwege een appendicitis. In de volksmond staat appendectomie bekend als blindedarmoperatie, hoewel niet de blindedarm maar alleen de ontstoken appendix wordt verwijderd.



</doc>
<doc id="675550" url="https://nl.wikipedia.org/wiki?curid=675550" title="Hemine">
Hemine

Hemine is een ijzerbevattend porfyrine. Het wordt uit hemoglobine gewonnen en fungeert als enzymremmer bij de behandeling van porfyrie, een zeldzame erfelijke bloedziekte die de spijsvertering, het zenuwstelsel en de bloedsomloop aantast.

Minder dan 2% van de rode bloedcellen bevat hemine.


</doc>
<doc id="675629" url="https://nl.wikipedia.org/wiki?curid=675629" title="Epidurale bloedpatch">
Epidurale bloedpatch

Een epidurale bloedpatch stopt het lekken van hersenvocht. Er wordt een kleine hoeveelheid bloed van de patiënt geïnjecteerd in de vliezen rondom het hersenvocht dat langs het ruggenmerg stroomt. Meestal wordt een epidurale bloedpatch verricht om postpunctionele hoofdpijn, die ontstaat door het weglekken van hersenvocht na het verrichten van een lumbale punctie, te stoppen.

Voor een epidurale bloedpatch wordt eigen bloed gebruikt zonder toevoegingen. Er wordt circa 20 ml bloed steriel afgenomen uit bijvoorbeeld de arm. Dit bloed wordt vervolgens langzaam via een naald in de epidurale ruimte gespoten. De naald wordt daarbij op hetzelfde niveau geplaatst als waar de oorspronkelijke insteekopening was. Doordat het bloed stolt rondom het gaatje treedt geen verder hersenvochtverlies meer op. Soms moet de procedure meerdere keren worden herhaald. Aangezien het 20 ml ingespoten bloed enige ruimte inneemt en druk geeft op de hersenvliezen, kan er rugpijn of stijfheid van de rug ontstaan, die enkele dagen tot weken kan aanhouden. 

Een epidurale bloedpatch wordt geplaatst door een anesthesioloog of een (neuro)radioloog, eventueel met behulp van doorlichting (fluoroscopie).


</doc>
<doc id="675642" url="https://nl.wikipedia.org/wiki?curid=675642" title="Badacsony">
Badacsony

De Badacsony is een 426 meter hoge vulkanische berg aan de noordwestkant van het Balatonmeer in Hongarije. Ook de streek langs het meer wordt met de naam Badacsony aangeduid. Deze omvat vijf dorpen die over een lengte van 11 km aan de voet van de Badacsony liggen. Deze omgeving bevat rotsen en bossen, vanwaar men een weids uitzicht heeft over het meer en op het grillig gevormde Tapolca-bekken, waar de Badacsony-heuvel deel van uitmaakt; het landschap is van vulkanische oorsprong en de heuvels lijken op kraterkegels die zijn blijven staan. Ze zijn over het algemeen niet hoger dan 400 meter.

Op de Badacsony-heuvel-terrassen vindt men de druiven die de Badacsony-wijnen opleveren. Het zijn lichte, heldere witte wijnen.
Het microclimaat en de vulkanische bodem zijn gunstig voor de wijnbouw aan het meer. Een gebruikte uitspraak is daar "Alleen de wijnstok die zijn spiegelbeeld in het Balaton ziet, geeft een goede wijn".

Het gebied rond het Balatonmeer levert enkele goede, droge witte wijnen. Één daarvan is de "Badacsonyi Kéknyelü".
Voor mensen die een wat minder droge, witte wijn verkiezen, is er de
"Szürkebarát" ("grijze monnik"), die een enigszins zoete smaak heeft.
De oorsprong van deze druif ligt in Frankrijk en is dezelfde als die van de "Pinot Gris", wat tevens de naam verklaart.
Ook op deze etiketten prijkt meestal eerst de naam "Badacsonyi".

Een milde, zachte witte wijn wordt gemaakt van de olazs-druif en komt onder de naam "Olaszrizling" in de handel. In België en Nederland is deze wijn te koop onder de naam "Ungarer Riesling", die met de Olaszrizling te vergelijken is.
Uitstekend is ook de witte "Csopaki-Olaszrizling". Csopak is een plaatsje in de buurt van Balatonfüred aan het Balatonmeer.
Het schiereiland Tihany in het Balatonmeer levert een goede rode wijn, de "Tihany Cabernet".

Aan de zuidkant van het Balatonmeer ligt bij Balatonboglár een wijnbouwgebied waar de zoete, groenwitte "Balatonboglári Muskotály" vandaan komt.

Rond het plaatsje Balatonbogatar aan de zuidkant van het meer, vindt men een uitstekend wijnbouwland. Een van de soorten uit deze streek is de "Kiraly Leányka" ("koningsdochter"), een groenwitte, halfdroge wijn.

Van de heuvelwijngaarden bij het stadje Mór, ten noordoosten van het Balatonmeer en ong. 70 km ten zuidwesten van Boedapest, komt een goede, droge witte wijn; de "Ezerjó", (betekent; "duizendmaal goed").

De wijnen die zijn vermeld komen uit het gebied rond het Balatonmeer; de beste komen van de noordoever; Badacsony, Balatonfüred en Csopak.
Wijnen als Leányka, Olaszrizling of Cabernet worden ook in andere delen van Hongarije geproduceerd, maar dan uiteraard met een andere herkomstnaam ervoor.




</doc>
<doc id="675904" url="https://nl.wikipedia.org/wiki?curid=675904" title="Heterochromie">
Heterochromie

Heterochromie is de medische benaming van kleurverschil in de iris van het linker- en rechteroog, of waarin één iris verschillende kleuren heeft. Twee verschillend gekleurde ogen is zeer zeldzaam en wordt "heterochromia iridum" genoemd. Kleurverschil in één oog komt wat vaker voor en wordt "heterochromia iridis" genoemd. Kleurverschil in de haren of de huid komt ook (zeer zelden) voor.

Een andere benaming voor heterochromie is heteroglaucus.

Dit kleurverschil in de verschillende lagen van het regenboogvlies van de ogen komt door een fout in de pigmentkleuring. Het komt bij mensen zelden voor en sporadisch ook bij katten en honden. Bij deze twee diersoorten gaat het dan meestal om respectievelijk compleet witte en overwegend witgekleurde dieren. Heterochromie kan erfelijk zijn. Het ontstaat vaak na een ontsteking aan het regenboogvlies en veroorzaakt vaak ook een ongelijke pupillenwijdte. Het kan uiteindelijk tot grijze staar of andere vertroebelingen leiden. Ook bij aandoeningen aan het orthosympathisch zenuwstelsel kan heterochromie ontstaan. Alleen twee verschillende kleuren ogen, waarbij andere symptomen afwezig zijn, is altijd erfelijk. Deze vorm wordt "eenvoudige heterochromia" genoemd.

Andere erfelijke oorzaken zijn het syndroom van Waardenburg. Waardenburg ontdekte dat twee verschillende kleuren ogen bij de mens vaak gepaard ging met unilaterale of bilaterale slechthorendheid of doofheid, een brede neusrug (wijd uit elkaar staande ogen), een witte haarlok en vroegtijdig grijs worden, vaak bij verschillende generaties in één familie. Dit is meestal ook de oorzaak bij de hond en de kat maar daar beperken de kenmerken zich tot oogpigmentatiewijzigingen en/of unilaterale of bilaterale doofheid of slechthorendheid. Ook bij het syndroom van Horner kan, als het aangeboren is, wel eens een kleurverschil optreden. Een baby kan deze aandoening wel eens door de bevalling oplopen.

Oorzaken van buitenaf die heterochromie veroorzaken zijn onder andere een bloeding die in het oog heeft plaatsgevonden, een ontsteking, beschadiging van het oog door een ongeluk, langdurig gebruik van oogdruppels of een tumor in het hoofd. In deze gevallen is de pigmentvorming in het oog aangetast.

Hoewel heterochromie op zich niet voor een verslechtering van het zicht zorgt, zijn er heel vaak tegelijkertijd andere klachten of afwijkingen. Daarom is eenmalig nader onderzoek door een oogarts toch gewenst.

"Heterochromia iridum", de vorm van heterochromie waarbij men twee verschillend gekleurde ogen heeft, komt bij mensen dus maar heel weinig voor: ongeveer 4 op de 1 miljoen mensen. Dit betreft de vorm van heterochromie die geen invloed op het gezichtsvermogen heeft. "Heterochromia iridis", kleurverschil in een iris, komt vaker voor.



</doc>
<doc id="675923" url="https://nl.wikipedia.org/wiki?curid=675923" title="BAER-test">
BAER-test

BAER-test (Brainstem Auditory Evoked Response) is een manier om de functie van het gehoor te testen waarbij men niet afhankelijk is van de medewerking van de patiënt. De techniek wordt ook hersenstamaudiometrie genoemd, of de BERA-test (Brainstem Evoked Response Audiometry).

Gekeken wordt namelijk of er in de hersenen (hersenstam) reacties optreden bij het aanbieden van geluidsprikkels aan ieder oor afzonderlijk. Is dit het geval, dan weet men dat het signaal de weg van lucht, trommelvlies, gehoorbeentjesketen, zenuwsensors in het slakkenhuis en gehoorzenuw in ieder geval met succes heeft doorlopen en men kan ook bepalen hoe hard een geluid moet zijn om te worden waargenomen. 

De patiënt moet kunnen stilzitten; als dit problemen oplevert kan het onderzoek echter ook onder sedatie of lichte narcose plaatsvinden. Het is dus vooral geschikt voor onderzoek bij niet-coöperatieve patiënten zoals baby’s en huisdieren.


</doc>
<doc id="676112" url="https://nl.wikipedia.org/wiki?curid=676112" title="Sputum">
Sputum

Sputum is het slijm dat, vermengd met speeksel, uit de diepe luchtwegen wordt opgehoest in geval van een luchtweginfectie, zoals longontsteking of bronchitis; het bevat witte bloedcellen, fibrine, bloed en micro-organismen. Sputum dat geschikt is voor onderzoek bevat weinig speeksel, zodat geen contaminatie optreedt met bacteriën uit de mondholte.

Sputum heeft kenmerkende kleuraspecten behorende bij specifieke luchtweginfecties. Bacteriële verwekkers die gevonden kunnen worden zijn onder meer Streptococcus pneumoniae, Haemophilus influenzae, Moraxella catarrhalis en Mycobacterium tuberculosis.



</doc>
<doc id="676118" url="https://nl.wikipedia.org/wiki?curid=676118" title="Neusvleugelen">
Neusvleugelen

Neusvleugelen of neusvleugelademen is een symptoom waarbij de neusvleugels opvallend gespreid worden tijdens de inademing in een poging meer zuurstof in de longen te krijgen. Neusvleugelademen komt voor bij longontsteking, met name bij jonge kinderen. In combinatie met hoesten, piepende ademhaling kan de diagnose astma worden overwogen.


</doc>
<doc id="676196" url="https://nl.wikipedia.org/wiki?curid=676196" title="Spierweefsel">
Spierweefsel

Spierweefsel kan betekenen:


</doc>
<doc id="676557" url="https://nl.wikipedia.org/wiki?curid=676557" title="Atrium Medisch Centrum Parkstad">
Atrium Medisch Centrum Parkstad

Het voormalig Atrium Medisch Centrum Parkstad (Atrium MC), sinds 2015 hernoemd onder de naam Zuyderland is een ziekenhuis voor de inwoners van Oostelijk Zuid-Limburg. Het beschikt over drie locaties: Heerlen, Kerkrade en Brunssum. In het ziekenhuis zijn nagenoeg alle medisch-specialistische disciplines voorhanden.

Het Atrium Medisch Centrum is voortgekomen uit de fusie tussen de Stichting De Wever-Ziekenhuis Heerlen en de Stichting H. Gregorius de Grote in 1992. Een paar jaar later (1996) is er nog een fusie geweest met de Stichting St. Jozef-Ziekenhuis Kerkrade. Zo zijn er drie ziekenhuizen ondergebracht in een organisatie, wat maakt dat het Atrium MC een van de grotere algemene ziekenhuizen is in Nederland (academische ziekenhuizen niet meegerekend). Het Atrium MC is nu (2006) onderdeel van de Stichting Gezondheidszorg Oostelijk Zuid-Limburg. In 2015 fuseerden het Atrium en het ziekenhuis Orbis Medisch Centrum uit Geleen. Sindsdien zijn de gefuseerde ziekenhuizen bekend onder de naam 'Zuyderland'.

De naam "Atrium" is van Romeinse afkomst en verwijst naar de Romeinen die 2000 jaar geleden in Heerlen een nederzetting bouwden. Een atrium was de centraal gelegen en transparante living in Romeinse woningen, de centrale plaats waar alle deuren op uitkwamen. Zo wil Atrium MC de centrumfunctie vervullen voor de zorgverlening in zijn verzorgingsgebied.





</doc>
<doc id="676629" url="https://nl.wikipedia.org/wiki?curid=676629" title="Vitrectomie">
Vitrectomie

Vitrectomie of glasoperatie is een operatie aan de binnenkant van het oog, waarbij het vocht, het zogenaamde glasvocht, in het oog wordt vervangen door een andere vloeistof. Deze operatie is nodig bij littekenvorming bij de gele vlek, netvliesloslatingen en diabetische retinopathie. Na de vitrectomie zou het zicht van de patiënt zienderogen moeten verbeteren.

Een vitrectomie kan ook worden uitgevoerd als behandeling tegen glasvochttroebeling; hoewel veel artsen een vitrectomie afraden voor deze aandoening, wordt deze ingreep steeds vaker uitgevoerd. De verwachting is dat voor deze indicatie de vitrectomie grotendeels vervangen zal worden door de YAG laser. Dat is veel veiliger en eenvoudiger. De vitrectomie zal dan als een vangnet fungeren voor floaters die niet gelaserd kunnen worden of zeer uitgebreide floaters.


</doc>
<doc id="676718" url="https://nl.wikipedia.org/wiki?curid=676718" title="De Wever-Ziekenhuis">
De Wever-Ziekenhuis

Het De Wever-Ziekenhuis was de naam van een ziekenhuis in de Nederlandse stad Heerlen. Tegenwoordig is het een onderdeel van het Atrium Medisch Centrum als locatie Heerlen.

De geschiedenis van het ziekenhuis begint aan het eind van de 19e eeuw. Het dichtstbijzijnde ziekenhuis, tevens het enige in Zuid-Limburg, ligt in Maastricht: het Calvariënberg (tegenwoordig azM). Vanwege de industrialisatie en de opkomst van de mijnen is Heerlen in die tijd een snelgroeiend dorp. De dorpsarts van Heerlen, Frans de Wever, dringt aan bij Monseigneur Savelberg, oprichter van de zustercongregatie, op een eigen ziekenhuis voor Heerlen. Door de toename van de bevolking en de zware arbeid in de mijnen is er namelijk dringend behoefte aan opvang voor zieken.

Rond de eeuwwisseling wordt de frequentie van ritten naar Maastricht zo hoog dat de dorpsarts zijn handen eraan vol heeft. Op de hoek van de Akerstraat en de Putgraaf wordt in de tuinen van Mariabad een nieuw ziekenhuis gebouwd. Op 9 september 1904 zegent Savelberg het ziekenhuis als het 'Maria Hilfspital'. Savelberg stelt zijn zustercongregatie ter beschikking als verpleging. In het begin zijn er twee zalen (een voor mannen en een voor vrouwen) met elk 10 bedden, twee kamers (vijf bedden in totaal), een operatiekamer en een keuken. Na enkele jaren wordt het ziekenhuis omgedoopt tot 'Sint-Josephziekenhuis'.

Omdat de congregatie de voortdurende progressie van het ziekenhuis niet meer kan bijhouden, wordt op 15 februari 1919 besloten het ziekenhuis zelfstandig te maken. De congregatie verkoopt de gebouwen en inventaris. De groei van het ziekenhuis is begonnen.

In 1964 begint de bouw van een nieuw complex in Welten aan de rand van Benzenrade. Op 2 februari 1968 wordt het gebouw in gebruik genomen en op 14 juni door prinses Beatrix feestelijk geopend. Door de ontkerstening in de jaren zeventig wordt de christelijke naam gewijzigd in 'De Wever-Ziekenhuis', een eerbetoon aan de stichter Frans de Wever. Tegenwoordig is het ziekenhuis onderdeel van het Atrium Medisch Centrum als locatie Heerlen en herinnert alleen de naam van het restaurant, 't Wevertje, nog aan de oude naam van het ziekenhuis.



</doc>
<doc id="676801" url="https://nl.wikipedia.org/wiki?curid=676801" title="Marihuanathee">
Marihuanathee

Marihuanathee is kruidenthee die getrokken wordt van de bloesem en/of bladeren van de "Cannabis sativa". De thee bevat de psychoactieve stof THC.

Deze vorm van marihuanagebruik is vooral in trek bij niet-rokers, die niet gewend zijn de scherpe rook te inhaleren van bijvoorbeeld een joint. Er zijn ook nadelen aan. Doordat de softdrug oraal wordt ingenomen, treden de effecten veel later op dan bij het inhaleren van THC - bij oraal gebruik kunnen de effecten pas na enkele uren optreden, in plaats van na enkele seconden. 

Omdat de gebruiker na het drinken van de thee geen directe inwerking waarneemt, is het lastig in te schatten wanneer men genoeg heeft gehad. Bij te hoge dosering kunnen effecten zoals paniekaanvallen optreden.

Marihuanathee kan niet zoals de meeste thee bereid worden door de bladeren in heet water te plaatsen. De psychoactieve stof THC die in marihuana voorkomt, lost namelijk niet op in water. Om deze op te lossen worden dierlijke vetten (zoals een klontje boter, volle melk, bakolie) of alcohol aan het water toegevoegd. Bij voorkeur wordt vet gebruikt omdat de combinatie alcohol en THC voor veel gebruikers een negatief effect heeft.

Over het algemeen komt de bereiding van marihuanathee hierop neer:



</doc>
<doc id="676817" url="https://nl.wikipedia.org/wiki?curid=676817" title="Frans de Wever">
Frans de Wever

Frans de Wever (Nuth, 29 januari 1869 - Heerlen, 9 september 1940) was een Nederlandse huisarts, mijnarts, spoorarts, gemeente-arts en stichter van een ziekenhuis.

Frans de Wever werd geboren in een groot apothekersgezin in het Zuid-Limburgse dorp Nuth. Zijn jongste broer was de arts en botanicus August de Wever. Net als zijn broer studeerde hij geneeskunde te Utrecht.

Op aandringen van de burgemeester en dorpsapotheker van Heerlen, Charles de Hesselle, vestigde Frans de Wever zich in 1896 als beginnend huisarts in Heerlen. Hij nam de praktijk over van Karel Wenckebach, een pionier van de cardiologie. 

Al snel had hij zijn handen vol aan de praktijk. Toen de Oranje Nassaumijn geopend werden, kreeg hij er de taak van mijnarts bij, met als gevolg dat alle ongevalspatiënten van de mijn op zijn huisadres afgeleverd werden. Als het erg druk was, opereerde hij de 'koempels' zelfs op de keukentafel. Daarnaast was hij tevens gemeente-arts van Heerlen en de officiële spoorarts van de in 1896 in gebruik genomen spoorlijn Sittard - Herzogenrath.

Omdat er te weinig vroedvrouwen in de omgeving waren, moest hij ook vaker bevallingen doen. In de beginjaren van zijn praktijk vervoerde hij patiënten met paard en wagen. Aangezien het dichtstbijzijnde en tevens enige ziekenhuis in Zuid-Limburg in Maastricht lag, moest hij lang en ver reizen met zijn patiënten. Vanaf 1902 had hij de beschikking over een auto, uit de fabrieken van Cudell in het nabijgelegen Aken.

Na aandringen bij monseigneur Savelberg, kreeg hij het voor elkaar om een ziekenhuis te laten bouwen, het eerste in Heerlen. De Wever werd hoofdarts van het ziekenhuis. De door Savelberg opgerichte zustercongregatie, de Kleine Zusters van de Heilige Joseph, namen de verpleging op zich. Op 9 november 1904 zegende Savelberg het ziekenhuis in, dat de Duitstalige naam 'Maria Hilfspital' kreeg. Toen het ziekenhuismanagement De Wever door de snelle groei van Heerlen en het aantal patiënten te veel tijd ging kosten, droeg hij in 1926 deze taak over, waarna hij zich weer kon concentreren op de huisartsenpraktijk.

In de jaren zeventig van de twintigste eeuw werd, als eerbetoon aan de stichter, de naam van het ziekenhuis gewijzigd in De Wever-Ziekenhuis. Later werd de naam veranderd in Atrium Medisch Centrum, om uiteindelijk als Zuyderland door het leven te gaan.


</doc>
<doc id="676966" url="https://nl.wikipedia.org/wiki?curid=676966" title="Tenascine-x">
Tenascine-x

Tenascine-x is een onderdeel van de Collageensynthese, waarbij uit polypeptide-alfa-ketens collageen gevormd wordt.
Bij het Syndroom van Ehlers-Danlos wordt geen tenascine-x meer aangemaakt, dit veroorzaakt een onstabiel bindweefsel. Bindweefsel bestaat voornamelijk uit collageen en elastine. Elastine kan tot 1,5 maal de originele lengte uitrekken. Bij Ehler-Danlos neemt dus de elasticiteit de overhand, en kan de huid enkele cm opgerekt worden


</doc>
<doc id="677009" url="https://nl.wikipedia.org/wiki?curid=677009" title="Vanilline">
Vanilline

Vanilline is een organische verbinding met als brutoformule CHO. In zuivere toestand is het een wit tot lichtgeel kristallijn poeder met karakteristieke naar vanille ruikende geur, dat slecht oplosbaar is in water. De stof vormt het hoofdbestanddeel van vanille, een smaakstof afkomstig uit de vruchten van de orchideeën uit het plantengeslacht "Vanilla".

In de vanillebonen, de vruchten van de vanille-orchidee ("Vanilla planifola"), komt ongeveer 2–3% vanilline voor (onder de vorm van een glycoside). Daarnaast komt de stof in kleinere hoeveelheden voor in benzoë- en storaxhars, in kruidnagel, olijfolie, boter, aardbeien en lychees.

In vanillestokjes, peulen van vanille-orchidee, komt geen vanilline als zodanig voor, maar wel vanilloside (ofte glucovanilline): vanilline is daarbij als aglycon verbonden met glucose. Pas na een uitgebreid enzymatisch gecontroleerd fermentatieproces, dat enkele maanden in beslag neemt, ontstaat vanilline.

Aangezien de natuurlijke productie van vanilline aanzienlijk kleiner is dan de vraag, wordt het meeste vanilline niet uit vanillestokjes gewonnen. Het grootste deel van de wereldproductie aan vanilline wordt uit lignine gehaald dat een bijproduct is van de papierindustrie. Hierbij worden het lignine gesulfoneerd, en onder verhoogde druk en temperatuur met oxidatoren en basische stoffen behandeld.

Minder gebruikt is synthese uit eugenol of guaiacol (2-methoxyfenol):

Vanilline kan ook op biotechnologische wijze geproduceerd worden uit ferulazuur (dat in de natuur in veel planten voorkomt) met behulp van specifieke bacteriën.

Opzuivering van het geproduceerde vanilline gebeurt door middel van gefractioneerde kristallisatie.

De biosynthese van vanilline start met shikiminezuur (1), dat via enkele stappen wordt omgezet naar een aantal aminozuren: fenylalanine, tyrosine en tryptofaan. Het is fenylalanine (2) dat via diverse stappen wordt omgezet tot vanilline. Met behulp van het enzym fenylalanine-ammoniaklyase wordt het, onder vrijzetting van ammoniak, omgezet naar kaneelzuur (3), dat nadien op de "para"-positie gehydroxyleerd wordt tot 4-cumaarzuur (4). Vanaf dan bestaat er nog discussie over de syntheseroute die gevolgd wordt. Het zijn twee routes die dezelfde reactiestappen inhouden; het punt van discussie is de volgorde waarin deze reacties optreden.

De hydroxyleringen worden gekatalyseerd door het enzym polyfenoloxidase.

Vanilline wordt gebruikt als smaakstof in onder meer vanillesuiker, vanillearoma en chocolade en als geurstof in de parfumerie. Het FEMA-nummer is 3107.

Daarnaast is vanilline een uitgangsstof voor diverse andere stoffen, bijvoorbeeld syringaldehyde.



</doc>
<doc id="677013" url="https://nl.wikipedia.org/wiki?curid=677013" title="Vinificatie">
Vinificatie

De vinificatie of wijnbereiding is het geheel van de verrichtingen noodzakelijk voor de verandering van de most (de geperste druiven) in wijn. Sommige van deze verrichtingen zijn noodzakelijk, zoals de alcoholische vergisting (of alcoholische fermentatie) en andere mogelijk, om het profiel van de wijn te verfijnen, zowel op aromatisch niveau als qua smaak.

De werkzaamheden van Louis Pasteur in de 19e eeuw hebben aan de wijnbereiding een wetenschappelijke basis gegeven.

Voor de vinificatie van rode wijn bestaat een aantal methoden.

Afhankelijk van de behoefte aan meer of minder tannine worden de druiven van steeltjes ontdaan (met de "égrappoir"). Vervolgens worden de druiven gekneusd in de pers (de "fouloir"). Ontstelen en kneuzen kunnen ook tegelijk worden uitgevoerd. De hieruit ontstane most wordt in een houten, betonnen, kunststoffen of RVS gistvat of kuip gepompt. Er wordt zo nodig wat zwavel toegevoegd ter voorkoming van oxidatie, schimmels, bacteriën en wilde gisten. Als er juist gebruikgemaakt wordt van de "wilde" gisten wordt zo min mogelijk of geen zwavel gebruikt.

Bij de eerste gisting (of alcoholische vergisting) worden de suikers door de gist omgezet in alcohol. Door zo nodig te koelen wordt een ideale temperatuur van 20 à 30 graden behouden (boven 32 graden sterven de gistcellen). Het ontstane koolzuur duwt vaste stoffen (inclusief geur, kleur en tannine) naar boven (de hoed). Door roeren of pompen ("remontage") wordt dit tegengegaan.

De most blijft 2 tot 14 (soms wel tot 3 weken) dagen gisten in de kuip, in sommige gevallen op het laatst afgedekt zodat er geen lucht bij de druiven kan komen. Daarna wordt de wijn van de vaste stoffen gescheiden door hem af te laten lopen, de z.g. druppelwijn ("Vin de Goutte"), qua hoeveelheid 85%, en daarna te persen (perswijn of "Vin de Presse") harder met extra tannine en plantaardige stoffen 15%. Deze kunnen in aparte fusten worden opgevoed.

Bij een eventuele tweede gisting of malolactische gisting, in de lente als de temperaturen in de kelders oplopen, worden de aanwezige harde appelzuren door bacteriën omgezet in het mildere melkzuur.

De wijn moet regelmatig en op tijd worden overgestoken op een schoon fust om niet te lang met zijn oude bezinksel contact te hebben. Vervolgens kunnen de verschillende fusten – waarin eventueel ook verschillende druivenrassen - gemengd worden door de keldermeester of oenoloog (het egaliseren). Hierbij kan ook een deel van de perswijn gebruikt worden.

Vervolgens wordt de wijn geklaard (helder gemaakt, in Frankrijk "collage" genoemd) met behulp van eiwitten, gelatine, vislijm en bentoniet.

Vervolgens wordt de wijn gebotteld.

Gebruik wordt gemaakt van het feit dat de kleurstoffen aan de binnenzijde van de schil sneller oplossen bij hogere temperatuur. De druiven worden in een RVS tank gedaan en gedurende enkele uren verhit tot 50 tot 75 graden. Het geheel wordt vervolgens afgekoeld en geperst. Door toevoeging van gist start de vergisting en daarna hebben we een wijn met veel kleur en een soepele smaak, want de tannines hebben geen kans gehad. De wijn is snel op dronk en heeft een korte levensduur.

De tannine en zuren in traditioneel gevinificeerde wijn hebben lange tijd nodig om op dronk te komen. Via de Macération carbonique is men erin geslaagd een goede wijn te maken die snel op dronk is.

Een RVS tank ("cuve") van 35 hl wordt gevuld met de ongekneusde druiven met de steeltjes en ingespoten met koolzuurgas. Een aantal druiven zal door het transport en het gewicht openbarsten. Bij 18 graden veroorzaakt de verstikking in de druif een gisting in de hele druif. De bouquet- en aromastoffen aan de binnenzijde van de schil worden door het kleine beetje gevormde alcohol opgenomen in het sap. Na dit proces van enkele dagen tot drie weken wordt de RVS tank leeggehaald en de massa geperst. Het paarse sap vergist verder tot alle suikers in alcohol is omgezet. De tweede of malolactische gisting kan plaatsvinden door een geforceerde temperatuursverhoging van de RVS tank.

Dit zijn volautomatische wijnfabrieken waar tafelwijn wordt gemaakt, vaak bij coöperaties. Er wordt gebruikgemaakt van verschillende rijpingstijden van druiven om de capaciteit optimaal te benutten. Ontstelen, kneuzen en transport naar de cuves geschiedt automatisch. Na de gisting tapt men de wijn af en wordt de rest geperst.

Voor de vinificatie van witte wijn bestaan een aantal methoden.

Witte wijn kan zowel van blauwe als witte druiven worden gemaakt. De druiven worden geperst en van alle vaste stoffen ontdaan door bezinken, filteren of centrifugeren. De schillen maken geen deel uit van de most. Het sap mag niet in aanraking komen met zuurstof wegens het gevaar van oxidatie.

Het gistingsproces vindt meestal plaats in RVS cuves, omdat temperatuursbeheersing belangrijk is. Witte wijn vergist door toevoeging van gekweekte gisten in ongeveer 2 weken bij een temperatuur van 14 tot 20 graden. Door filtratie kan de 2e gisting worden voorkomen voor jong drinkbare wijn.

Het grootste deel van de witte wijnen is voor directe consumptie geschikt.

Bij "macération pelliculaire" of "macération préfermentaire" laat men de schillen van de gekneusde druiven gedurende enkele uren tot een dag bij lage temperatuur weken in hun eigen sap. De schillen laten dan geur en smaakstoffen los die direct worden opgenomen in de most. Het resultaat is een droge, witte wijn die extra geurig is en vol rijp, exotisch fruit.

Het vinificatieproces bij zoete witte wijn is hetzelfde als bij droge witte wijn. Bij de vergisting blijft normaal gesproken de gisting doorgaan totdat alle suiker is omgezet in alcohol. Maar wanneer de most heel zoet is stopt de alcoholische vergisting vanzelf bij een alcoholpercentage van ongeveer 14 à 15%. De gistcellen sterven dan af. De vergisting kan ook gestopt worden door toevoeging van zwaveldioxide, alcohol of door de gistcellen eruit te centrifugeren.

Roséwijn is een eigen wijntype met een eigen vinificatie en geen lichte rode wijn en ook geen witte wijn met een kleurtje. Het mengen van rode en witte wijn is echter niet toegestaan; rosé ontstaat dus niet door mengen van rode en witte wijn. Op deze regel is een uitzondering en dat is de rosé Champagne.

De belangrijkste methodes die men gebruikt om rosé te maken, zijn:

De blauwe druiven gaan meteen na de oogst in de pers. De pers zorgt voor weinig contact tussen het druivensap en de schillen. Hierdoor ontstaat de licht rode kleur. Mocht er te weinig kleur aan de wijn zitten voegt men sap toe van de laatste persing, waar veel kleurstoffen in zitten. Vervolgens wordt de most net zo behandeld als witte wijn. Deze techniek wordt voornamelijk toegepast in het Loiregebied.

Bij deze methode maakt men rode en rosé wijn tegelijkertijd. Bij de productie laat men rode wijnsap weglopen, zodat de most voor de rode wijn relatief meer schillen bevat. Het weggelopen sap heeft een licht rode kleur. Dit sap kan worden opgevangen om er rosé van te maken. Deze methode wordt veel toegepast in de Provence en Tavel.

Ook is het mogelijk de wijn te maken door bij de eerste gisting al na één of enkele dagen de wijn te laten aflopen en de schillen te persen. De verdere gisting vindt dan plaats in het vat. Zo krijgt men een wijn donkerder dan rosé, maar net wat lichter dan rode wijn. In Hongarije heet deze wijn (ook) "siller". In Paks in Hongarije vindt jaarlijks het landelijk festival plaats: het "Országos Siller fesztivál".

Mengen van rode en witte wijn is niet toegestaan bij commerciële wijn. Het mengen van blauwe, rode en witte druiven is wel toegestaan. Bij deze methode worden de witte en rode druiven gezamenlijk vergist. Dit type rosé komt voornamelijk voor in Duitsland, Oostenrijk en Hongarije onder de naam "Schiller" of "siller".

Voor de vinificatie van mousserende wijnen bestaan een aantal methoden die in verschillende landen onder verschillende namen bekend zijn:




</doc>
<doc id="677121" url="https://nl.wikipedia.org/wiki?curid=677121" title="Transvasiermethode">
Transvasiermethode

De transvasiermethode of 'transvasierverfahren' is een techniek in de productie van mousserende wijn. Net als bij de méthode traditionnelle is ook hier sprake van een tweede gisting op fles. Het depot wordt verwijderd door de flessen wijn onder druk in een tank te storten en te filteren. Hierna wordt de wijn opgevangen en opnieuw gebotteld in verkoopflessen. Het verlies van natuurlijk koolzuur wordt gecompenseerd.

Op het etiket van flessen sekt uit Duitsland staat indien deze méthode is toegepast: "Flaschengärung".

De methode werd in de jaren 50 van de 20e eeuw ontwikkeld door de sekt-bedrijven Rotkäppchen Sektkellerei in Freyburg en "Sektkellerei Kupferberg" in Mainz.


</doc>
<doc id="677347" url="https://nl.wikipedia.org/wiki?curid=677347" title="Kroeshaar">
Kroeshaar

Kroeshaar is haar dat typerend is voor negroïde mensen. Het is haar dat gevormd wordt door veel en verschillende soorten kleine krulletjes. Deze kleine krulletjes en het feit dat ze verschillende richtingen uitgroeien geven dit haartype unieke eigenschappen. Een afrokapsel bijvoorbeeld is een karakteristiek kapsel voor kroeshaar.

Als gevolg van de eeuwenlange slavernij van negroïde Afrikanen heeft de naam kroeshaar voor sommigen een negatieve connotatie. In navolging van Aziatisch en Europees haar wordt daarom tegenwoordig ook de naam Afro-haar gebruikt om dit haartype aan te duiden.


</doc>
<doc id="677607" url="https://nl.wikipedia.org/wiki?curid=677607" title="Abscisinezuur">
Abscisinezuur

Abscisinezuur (ook ABA genoemd, van het Engelse "abscisic acid") is een plantenhormoon dat betrokken is bij het reguleren van fysiologische processen in planten. Elke plantencel kan abscisinezuur synthetiseren. Abscisinezuur zorgt voor tolerantie tegen stress door vocht- of voedseltekort door de reactie van de plant op stress naar de specifieke organen over te brengen. Het is een sleutelsignaal dat de mate van opening van de huidmondjes regelt en is belangrijk bij het in rust brengen van zaden en knoppen. Ook is het samen met andere signaalstoffen betrokken bij de reactie van de plant op verwonding en aantasting door ziekteverwekkers.

Abscisinezuur vormt kleurloze kristallen, die in organische oplosmiddelen goed en in water slecht oplosbaar zijn. Abscisinezuur is zeer lichtgevoelig en wordt door de inwerking van licht fotochemisch omgezet in het onwerkzame "trans"-isomeer.

Het onwerkzaam worden van absicinezuur gebeurt door oxidatie, waarbij faseïnezuur en dihydrofaseïnezuur gevormd worden. Naast vrij abscisinezuur komen in plantenweefsels ook glucose-ester en het O-glycoside voor. Deze vormen van abscisinezuur worden gezien als de opslag- en transporteerbare vorm van abscisinezuur.

De naam abscisinezuur is afkomstig van het feit dat de stof in hoge concentraties gevonden werd in afgevallen katoenbladeren en dat men dacht dat de stof voor dit fenomeen (abscissie) verantwoordelijk was. Bij gebruik op blad- en vruchtstelen zullen de bladeren en vruchten daadwerkelijk vallen. Echter is dit niet het directe gevolg van het abscisinezuur, maar van het feit dat het abscisinezuur ethyleenvorming in gang zet.

Abscisinezuur onderdrukt de werking van andere plantenhormonen en is een natuurlijke groeiremmer. Samen met de groeibevorderende plantenhormonen, zoals auxinen, gibberellinen en cytokininen, reguleert abscisinezuur verouderingsprocessen, bladval, bloemvorming, vruchtrijping, kiem- en knoprust, de verdamping door beïnvloeding van de mate van opening van de huidmondjes en andere belangrijke groeiprocessen van de plant. Abscisinezuur heeft een breed werkingsspectrum, waarvan de mechanismen nog niet opgehelderd zijn. Het gehalte aan abscisinezuur is afhankelijk van het plantenorgaan en het groeistadium, maar bedraagt gemiddelde ongeveer 100 µg per kg versgewicht.

De beide primaire werkingen van absicinezuur kunnen worden onderverdeeld in twee groepen:



</doc>
<doc id="679107" url="https://nl.wikipedia.org/wiki?curid=679107" title="Pelstergasthuis">
Pelstergasthuis

Het Pelstergasthuis is een gasthuis (hofje) in Groningen. De officiële naam is het "Heilige Geestgasthuis", maar algemeen wordt het genoemd naar de Pelsterstraat, waaraan het staat. Het is het grootste en waarschijnlijk ook het oudste gasthuis van Groningen, en een van de oudste gasthuizen in Nederland.

De stichtingsdatum is onbekend, maar ligt waarschijnlijk in de dertiende eeuw. Het gasthuis wordt voor het eerst genoemd in 1267 als Paus Clemens IV toestemming verleent om een kapel en een begraafplaats aan te leggen. De kapel, de Pelstergasthuiskerk, is daarmee het oudste nog bestaande deel van het gasthuis. Het heeft een fraai orgel van Hinsz uit 1774 en de oudste klok van Groningen (1459). In de 13e eeuw ontstond bij de kapel het 'hospitael ten Hillighen Gheeste', waar passerende vreemdelingen (pelgrims en zwervers), armen en zwakken werden verpleegd. Het gasthuis lag toen -zoals gebruikelijk was voor gasthuizen in die tijd- ongeveer tegen de stadsmuur aan, iets ten westen van de zuidelijke Herepoort. Reeds in de 14e eeuw kwamen er mensen die al hun bezittingen schonken aan het gasthuis om er vervolgens gratis te kunnen wonen, cq. zich een 'proveniersplaats' (van 'proeve', 'prove') inkochten. Tot 1342 was het Heilige Geestgasthuis waarschijnlijk het enige van Groningen (er zijn geen documenten bekend van andere gasthuizen in die tijd), maar in dat jaar werd door Appingedamse heremieten in Groningen een tweede convent opgericht (waarschijnlijk het Armen Convent dat in 1674 opging in het Armhuiszittend Convent). In 1422 werd als uithof vanuit het Heilige Geestgasthuis het Jurgiens Gasthuis (Sint Jurriënsgasthuis; in 16e eeuw buiten gebruik geraakt, in 1599 alle goederen bij Rode Weeshuis gevoegd) gesticht om dienst te doen als leprozerie voor 'Lazarusesche menschen'. In de 16e eeuw werd het steeds meer omgevormd tot een proveniershuis en uit die tijd dateren ook de eerste stukken omtrent voorwaarden die werden gesteld aan opname. In die tijd had de stad reeds in feite de macht over het gasthuis, want deze benoemde de voogden van het gasthuis.

Na de Reductie van Groningen veranderde de functie van het gasthuis naar de 'huisvesting en onderhoud van zeer veele oude burgermannen en vrouwen'. Voordat het zover was werd in 1624 de 'provisorhof' (appelhof) verkocht. Een jaar later werd begonnen met de vernieuwing en herinrichting van het gasthuis, waarvoor in 1626 ook het kerkhof werd geëffend. In 1628 werd de ziekenhuiszaal (ten noorden van het gasthuis) verkocht om dienst te gaan doen als stadsmagazijn (opslag wapens en munitie). Op de achterpoort van het gasthuis staat nog het dubbel witte kruis, het embleem van de kruisridders en later ook van de Orde van de Heilige Geest. In 1629 werd de poort naar de Pelsterstraat geplaatst (hernieuwd in 1725). Andere delen van het complex werden volgens een opschrift verkocht, zoals de korenschuren richting de Nieuwstad en de moestuinen richting de Vismarkt. Ook werden delen heringericht tot giethuis of werkhuis. Het hele noordelijke deel van het oorspronkelijke complex verdween zo in andere handen.

In 1645 brandde het bakhuis aan zuidzijde van het gasthuis af. Opschriften vermelden verschillende verbouwingen in de 18e eeuw, zoals een verbouwing van de voogdenkamer in 1751 en een verlenging van de kapel om deze in lijn te brengen met de voormalige ziekenhuiszaal tussen 1773 en 1774. In 1855 kreeg de gevel van de kapel een neoclassicistisch uiterlijk naar een ontwerp van Jan Maris. Het gasthuis werd tussen 1972 en 1978 gerestaureerd onder leiding van Coenraad Liebrecht Temminck Groll.

Het gasthuis bevat onder andere drie binnenhofjes en een kapel. Onder het 13e-eeuwse complex ten westen van de kapel bevinden zich kelders met originele lampnissen (om kaarsen of olielampjes in te plaatsen). Erboven bevonden zich de weegkamer en de voogdenkamer (met stucplafond en schouw uit 1751). Haaks erop geplaatst staan huizenvleugels die oorspronkelijk uit de 14e eeuw stammen. Ten zuiden van de kerk ligt een hofje dat ontstond door de bouw van woningen aan de Nieuwstad in de 15e eeuw en de bouw van een poortvleugel langs de Pelsterstraat in de 16e eeuw, die rond 1860 werd bepleisterd. De westvleugel langs de Nieuwstad dateert uit de 17e eeuw (poortje uit 1636) en werd later verbouwd en bepleisterd (poortje in 1724). De overige vleugels aan noord- en westzijde van het gasthuis zijn van latere datum.



</doc>
<doc id="679559" url="https://nl.wikipedia.org/wiki?curid=679559" title="Saudade">
Saudade

Saudade is een woord uit het Portugees en het Galicisch. Het beschrijft de mengeling van gevoelens van verlies, gemis, afstand en liefde. In het Nederlands wordt het vaak vertaald met heimwee, melancholie of weemoed. Het is echter een van de moeilijkst vertaalbare woorden. In een onderzoek van Today Translations onder meer dan 1000 linguïsten werd "saudade" op de zevende plek van de moeilijkst vertaalbare woorden ter wereld geplaatst, één plaats lager dan het Nederlandse "gezellig".

Het woord "saudade" komt uit het Latijn, van ""solitas"" (eenzaamheid) en is onder invloed van het woord ""saudar"" (groeten, herkennen) geëvolueerd tot "saudade". Het is een van de meest voorkomende woorden in de Portugese liefdespoëzie en muziek. Het begrip is onlosmakelijk verbonden met de nationale zang van Portugal, de fado—een term die ook uit het Latijn komt, van het woord "fatum" (lot). "Saudade" is in Brazilië verbonden aan de bossa nova en in Kaapverdië met de morna, de nationale muziekstroming van de Kaapverdische eilanden.

In Brazilië wordt op 30 januari de "dia da saudade", "dag van de saudade" gevierd.

Er wordt aangenomen dat de term is geïntroduceerd in de tijd van de Portugese ontdekkingsreizen, toen de Portugezen de behoefte en noodzaak hadden om hun gevoel van heimwee naar het thuisland en geliefden uit te drukken. De term duidt dan ook op de melancholie die wordt veroorzaakt door de herinnering; de pijn die men voelt als gevolg van de afwezigheid of verdwijning van personen, dingen, toestanden of acties. De oorsprong van het woord wordt direct in verband gebracht met de zeevaardersmentaliteit van de Portugezen.

De beroemde Portugese dichter en schrijver Fernando Pessoa schreef over "saudade" het volgende: ""Saudades, só os portugueses conseguem senti-las bem, porque têm essa palavra para dizer que as têm"". In het Nederlands betekent dit: "Saudades; alleen de Portugezen kunnen het goed voelen, omdat zij een woord hebben om te zeggen dat ze "saudades" hebben".

Men kan "saudade" voor vele dingen voelen:

Er bestaat ook een uitdrukking ""matar a saudade"" (of ""matar saudades", letterlijk ""saudade" doden"). De betekenis hiervan is het verdwijnen (zij het slechts tijdelijk) van dit gevoel. Het is mogelijk de ""saudade" te doden" door terug te denken, oude foto's of video's te bekijken, over het onderwerp te praten of contact te leggen met degene voor wie men de "saudade" voelt. In het zuiden van Portugal bestaat ook de uitdrukking ""mandar saudades"" (letterlijk: ""saudade" sturen"), waar het hetzelfde betekent als iemand de groeten doen.


</doc>
<doc id="679927" url="https://nl.wikipedia.org/wiki?curid=679927" title="Corrie Hermann">
Corrie Hermann

Cornelia (Corrie) Hermann (Amersfoort, 4 augustus 1932) is een Nederlands politicus.

Tussen 1950 en 1959 studeerde zij geneeskunde aan de universiteit Utrecht. In 1959 deed zij haar artsexamen en ging zij werken als zuigelingen- en kinderarts. In 1959 werd zij daarnaast docent gezondheidszorg-onderwijs. Tussen 1973 en 1978 werkte zij als wetenschappelijk medewerker voor het Centraal Instituut voor Toetsontwikkeling. In 1978 keerde zij terug in de medische wereld als wetenschappelijk hoofdmedewerker sociale geneeskunde aan de Katholieke Universiteit Nijmegen. Vervolgens werd zij in 1982 directeur van de Gemeentelijke gezondheidsdienst in Heemskerk. In 1984 promoveerde zij in de geneeskunde aan de Katholieke Universiteit Nijmegen op basis van de dissertatie "Vrouwelijke artsen in Nederland". In 1985 werd zij naast haar baan lid van het hoofdbestuur van Koninklijke Nederlandse Maatschappij ter bevordering van de Geneeskunde. In 1991 werd zij ook lid van de Sociale Verzekeringsraad. Daarnaast was zij lid van de Vereniging Nederlandse Vrouwelijke Artsen. Bij deze vereniging is zij de naamgever van de Corrie Hermannprijs. In 1992 ging zij vroegtijdig met pensioen. Zij werd werd daarbij benoemd tot Officier in de Orde van Oranje-Nassau. In 1996 stichtte zij het Paul Hermann Fonds, een stichting, vernoemd naar haar vader, die jonge cellisten steunt.

Tussen 1998 en 2002 was Hermann Tweede Kamer-lid voor GroenLinks. Zij was woordvoerder op het gebied van volksgezondheid, welzijn en voedselveiligheid. In 2001 diende zij het amendement op de Tabakswet in dat iedereen een rookvrije werkplek garandeert. Dit leidde tot het rookverbod in bedrijven en het openbaar vervoer.

Op dit moment vervult Hermann nog enkele nevenfuncties. Zo is zij lid van het Centraal Tuchtcollege voor de Gezondheidszorg, voorzitter van de Stichting Algemeen Maatschappelijk Werk IJmond Beverwijk en lid van de raad van toezicht van de Stichting Ouderenzorg Velsen

Hermann is lid van de Remonstrantse Broederschap. Zij heeft vier kinderen. 


</doc>
<doc id="680297" url="https://nl.wikipedia.org/wiki?curid=680297" title="Telgang">
Telgang

De telgang of pasgang is een wijze van lopen die voor vierpotige (of vierbenige) dieren waarbij de beide benen van één zijde en daarna die van de andere zijde gelijktijdig verplaatst worden. Men noemt dit een laterale beweging. Voor kamelen en giraffen is de telgang normaal, soms komt het bij paarden voor. Telgangers zijn dieren die bij het draven deze telgang uitvoeren.

Voor Nederlandse dressuurpaarden geldt de telgang (in het Engels: amble) als een grote fout, als het getoond wordt in plaats van stap. De gang zelf zit erg gemakkelijk - en vroeger richtte men er ook speciaal paarden voor af. Nog steeds zijn er paarden waarbij een aanleg voor telgang wordt gewaardeerd, en wel bij zogeheten gangenpaarden. Voorbeelden van gangenpaarden zijn de Paso Peruano, de Tennessee walking horse en de IJslander. Vaak lopen deze paarden in aan telgang verwante gangen. De tölt is zo'n gang waarvoor een telgangaanleg nodig is. Paarden met aangeleerde telgang werden bijvoorbeeld gebruikt voor vrouwelijke ruiters, in combinatie met het gebruik van een dameszadel (amazonezit).

De langzame telgang wordt bijna bij geen enkel ras gewaardeerd. Schertsend wordt deze manier van bewegen in het Engels "piggy pace", en in het Duits "Schweinepass" genoemd. (In werkelijkheid zijn varkens en andere evenhoevigen echter ook dravers; deze naam is dus oneigenlijk.) Wat bij sommige paardenrassen wel wordt gewaardeerd is de rentelgang (in het Engels: pace, Duits: Pass): Een goede rentelgang heeft een zweefmoment en een paard kan er behoorlijk hard in lopen. Paarden met telgangaanleg zijn vaak moeilijker te rijden dan paarden zonder die aanleg. Meer gangen maken het rijden gecompliceerder. Een paard met telgangaanleg dat verkeerd of te grof wordt gereden, kan bovendien erg makkelijk verstijven. 

De mens is geen telganger. Als wij mensen lopen, zwaaien normaliter onze armen tegengesteld ten opzichte van onze benen: linkerhand en rechtervoet gaan tegelijk naar voren, dit wordt de kruisgang genoemd. In het leger werden mensen die telgang toonden afgekeurd. In edukinesiologie, een methode om leerproblemen te overwinnen, geldt "telgang" als teken, dat het brein op dit moment moeite heeft met het verwerken van informatie, die op dit moment wordt aangeboden. Marcheren op de plaats wordt soms ingezet als test voor de neurologische ontwikkeling. Tot ongeveer vierjarige leeftijd is dan een telgang normaal, daarna kan het een aanwijzing zijn voor ontwikkelingsstoornissen. Veel mensen die hier last van hebben zullen onder spanning de benen meebewegen met de handelingen van de armen.


</doc>
<doc id="680515" url="https://nl.wikipedia.org/wiki?curid=680515" title="Advanced Trauma Life Support">
Advanced Trauma Life Support

Advanced Trauma Life Support (ATLS, letterlijk: "gevorderde levensondersteuning bij ongevallen") is een protocol voor trauma-artsen en -verpleegkundigen om op een trauma-afdeling de juiste keuzes te kunnen maken. Het protocol stelt duidelijke prioriteiten en is een hulp in de soms chaotische situaties die kunnen ontstaan. Het is bedacht in de Verenigde Staten en wordt in 50 verschillende landen gebruikt. In 1995 werd het in Nederland geïntroduceerd.

In 1976 vloog orthopedisch chirurg Dr. James K. Styner met zijn familie, als piloot een klein vliegtuig. Het vliegtuig stortte neer in een veld in Nebraska. Zijn echtgenote was op slag dood en 3 van de 4 kinderen waren zwaargewond. Er was niemand om te helpen. Liftend is hij met de gewonden naar een ziekenhuis gegaan maar het ziekenhuis bleek gesloten te zijn. Nadat het ziekenhuis open ging en hulp op gang kwam bleek de medische opvang slecht en inadequaat te zijn. 
Toen hij terug op zijn werk kwam ontwikkelde hij samen met zijn collega Paul 'Skip' Collicott de ATLS cursus. De eerste cursus werd gegeven in 1978. In 1980 heeft de American College of Surgeons Committee de cursus ingelijfd.

Het systeem werkt volgens twee basisprincipes:

Eerst moeten de vitale functies veilig gesteld worden. Wanneer een arts zou beginnen met het behandelen van een gebroken been terwijl de patiënt geen hartslag meer heeft of een onvoldoende zuurstofverzadiging, sterft de patiënt. Om dit te voorkomen is er de ABCDE-regel:



</doc>
<doc id="680576" url="https://nl.wikipedia.org/wiki?curid=680576" title="Huisartsenpost">
Huisartsenpost

Een huisartsenpost of dokterswacht is een regionaal centrum waar meerdere artsen samenwerken buiten de normale praktijktijden. 

Eind jaren negentig was er een crisis in de huisartsenwereld. De overbelasting van de diensten buiten kantooruren werd toen extra zwaar gevoeld en men zocht naar een oplossing en vond die door de grootschalige huisartsenposten op te richten. De huisartsen hebben meer hulppersoneel en betere faciliteiten dan in de vroegere situatie, waarin dienst gedaan werd vanuit het woonhuis of de eigen praktijk. 

De huisartsenpost is te consulteren bij een medisch probleem dat niet kan wachten tot de volgende werkdag. Belangrijk is dat eerst de huisartsenpost wordt gebeld. Een assistent(e) zal dan de hulpvraag beoordelen en een prioriteit toekennen. Deze triage heeft als doel dat elke hulpvraag op tijd en op maat wordt afgehandeld. De assistent(e) kan onder supervisie van de huisarts zelf een advies geven, geruststellen of de hulpvraag doorgeven aan de huisarts voor een telefonisch advies, consult of visite. 

Tegenwoordig zijn veel huisartsenposten uitgerust met een speciale visite-auto, voorzien van ambulancestriping en met chauffeur. Deze dient om de arts te ondersteunen tijdens zijn (spoed)visites. Vaak zijn deze auto's uitgerust met professionele medische apparatuur, zoals zuurstof, AED (automatische externe defibrillator) en een uitgebreide verzameling medicamenten, zodat snel en deskundig eerste hulp kan worden verleend.


</doc>
<doc id="680588" url="https://nl.wikipedia.org/wiki?curid=680588" title="Vibratietraining">
Vibratietraining

Vibratietraining is een techniek die in 1988 is ontwikkeld door dr. ing. H. Schiessl en die sinds 1998 wordt toegepast in training en revalidatie. Men refereert bij deze term meestal naar vibratiestimulatie van het hele lichaam (whole body vibration), terwijl ook delen van het lichaam kunnen worden gestimuleerd. 
Grondgedachte is dat het lichaam, met name de spieren, op een natuurlijke wijze wordt gestimuleerd en hierdoor de fysieke gesteldheid van het lichaam wordt verbeterd. 

Een vibratietrainingapparaat bestaat uit een platform waarop men kan staan en is begonnen met een biologisch correct kantelsysteem, waarbij 1 been omhoog wordt geduwd terwijl het andere been omlaag gaat, vergelijkbaar met het lopen. Naast een verticale stimulatie wordt het lichaam tevens uit balans gebracht, wat ook een balansreactie uitlokt.

Omdat de verticale bewegingsuitslag beperkt is (regelbaar van vrijwel 0 tot maximaal 13 mm), is de stimulatie voor ieder mens goed in te stellen. De stimulatie-effecten zijn frequentie-afhankelijk en kunnen gericht zijn op verbetering van balans en coördinatie (lage frequentie, 5 Hz), mobiliseren en ontspanning (10 Hz) en training (12-30 Hz). Hz staat voor Hertz = 'aantal trillingen per seconde'.
Hoewel sommige apparaten met hogere frequenties werken is dit af te raden, omdat dit leidt tot vermindering in het aantal bloedvaten in de spieren en vermindering in doorbloeding. 

Vibratietraining is ontwikkeld voor het verbeteren van spiervermogen, balans en botkwaliteit bij met name ouderen en laag-belastbare mensen. Later is gebleken dat het principe van 'kantel'-vibratietraining nog veel meer positieve effecten oplevert.

Aangezien vibratietraining in Nederland als 'Cellulitis-verbrander' op de markt is geplaatst, heeft het niet de kwaliteitsstatus die het wel heeft in andere landen zoals Duitsland en de Verenigde Staten, waar het "Galileo-principe" als officiële therapievorm wordt ingezet.

Vibratietraining wordt toegepast binnen de (top)sport, fitness, wellness, geriatrie en medische wereld en is met onderzoeken aan meer dan 70 universiteiten ter wereld een van de meest bestudeerde trainings- en revalidatieprincipes ter wereld.


</doc>
<doc id="680612" url="https://nl.wikipedia.org/wiki?curid=680612" title="Bilspleet">
Bilspleet

De bilspleet of bilnaad is de scheiding of spleet tussen beide billen. Deze spleet loopt van de onderkant van het heiligbeen tot aan het perineum. 
Bilnaad wordt tevens gebruikt als synoniem voor het perineum.

Aan weerszijden van de bilspleet bevindt zich een bil, goed zichtbaar door de uitwendige bolronde spier met de naam musculus glutaeus maximus of grote bilspier. Onderaan de bilspleet vlak boven het perineum bevindt zich de anus, veelal enigszins verborgen tussen beide billen. De bilspleet is bij volwassenen meestal behaard, deze beharing vormt een geheel met het schaamhaar. De bilspleetbeharing zorgt ervoor dat de wrijving die tussen beide billen optreedt bij het bewegen, geen beschadiging van de huid kan veroorzaken. Ook kunnen deze haren geuren vasthouden en verspreiden, net als de haren onder de oksels en rond de geslachtsdelen. Deze geur speelt een belangrijke rol bij (seksuele) aantrekking tussen mensen, net zoals bij andere dieren.

Een aandoening aan de bilspleet is de haarnestcyste, waarbij de huid van de bilspleet ontstoken raakt als gevolg van het binnendringen van haren in de huid. Deze aandoening komt voornamelijk voor bij mensen met een zittend beroep. Door de bilspleet te ontharen met een ontharingscrème kan de aandoening worden voorkomen. Scheren werkt averechts omdat juist dan korte haarstoppels ontstaan die gemakkelijk kunnen ingroeien. Bij het ingroeien kan een lichte ontsteking van het haarzakje ontstaan, die zich uit in een pijnlijk bultje.


</doc>
<doc id="680631" url="https://nl.wikipedia.org/wiki?curid=680631" title="Nervus mandibularis">
Nervus mandibularis

De nervus mandibularis (V3) is de derde aftakking van de nervus trigeminus.

Deze laagste en grootste aftakking van de nervus trigeminus wordt hoofdzakelijk gevormd door de sensibele vezels naar onderkaak, met bijbehorende tanden, de onderlip, de tong, de buitenste gehoorgang, de hersenvliezen en de huid van de kin. Daarnaast is de nervus mandibularis de enige tak van de nervus trigeminus die motorische zenuwvezels bevat. Deze vezels innerveren met name de kauwspieren, de musculus masseter, de musculus temporalis, de musculus pterygoideus medialis en de musculus pterygoideus lateralis.

Zowel het sensorische als het motorische deel loopt vanuit de middelste schedelbasisgroeve door het foramen ovale ossis sphenoidalis, waarna zij bijeenkomen. De zenuw daalt vervolgens af en splitst al gauw in een anterieur en een posterieur deel.

Nervus mandibularis splitst zich verder na het foramen ovale gepasseerd te zijn.

Voor de tweedeling in een anterieur en een posterieur deel splitsen af:
Vanuit het anterieure deel splitsen af:
Vanuit het posterieure deel splitsen af:


</doc>
<doc id="681185" url="https://nl.wikipedia.org/wiki?curid=681185" title="Urinesteen">
Urinesteen

Urinesteen is een neerslagproduct uit urine, dat in de urinewegen kan achterblijven. Het ontstaat uit kalk in combinatie met zouten die in urine voorkomen.
Doordat dit verschillende soorten zouten kunnen zijn, bestaan er ook diverse soorten urinesteen.

Ook buiten het lichaam kan urinesteen neerslaan in de vorm van een bruine aanslag in toiletten en urinoirs. De stof kan dan verwijderd worden met een reinigingsmiddel dat zuur (bv. sulfaminezuur of zoutzuur) bevat, zodat de kalkcomponent erin oplost. Ook kan men het verwijderen door het af te schuren met behulp van een puimsteen.



</doc>
<doc id="682491" url="https://nl.wikipedia.org/wiki?curid=682491" title="Gibberelline">
Gibberelline

Gibberellines zijn een groep van plantenhormonen. De naam gibberelline is afgeleid van de schimmelnaam "Gibberella fujikuroi". Deze schimmel werd in 1926 door de Japanner Eiichi Kurosawa ontdekt als de veroorzaker van de bakanae-ziekte (dommezaailingziekte) in rijst. De door de schimmel gevormde gibberelline veroorzaakte een sterke plantengroei waardoor slappe planten met lange internodiën (leden) ontstonden. Enkele jaren later werd door Japanse onderzoekers uit de zieke planten twee kristallijne, biologisch werkzame stoffen geïsoleerd. Deze werden gibberelline A en gibberelline B genoemd. Pas vele jaren later is de werking van gibberellinen pas goed begrepen door het toentertijd gestarte onderzoek van het United States Department of Agriculture (USDA) en door de Imperial Chemical Industries (ICI) in de Verenigde Staten. Tijdens dit onderzoek werden de nieuwe gibberelline X en gibberellinezuur geïsoleerd. Later bleek gibberelline X een mengsel te zijn van gibberelline A en gibberellinezuur.

Bij verdergaand onderzoek in Japan bleek gibberelline A te bestaan uit de drie verwante stoffen gibberelline A1, gibberelline A2 en gibberelline A3. Gibberellinezuur bleek gelijk te zijn aan GA3.

Er zijn meer dan 110 verschillende gibberellines (GA1 ... GA110), waarvan er slechts enkele in planten actief zijn, zoals GA1, GA3 en GA7.

Zeer lage concentraties hebben al een groot effect, maar te hoge concentraties werken juist remmend.

Gibberellines zijn betrokken bij de stengelstrekking, beschikbaar maken van voedselreserves in zaden en andere biologische processen. Bij afwezigheid van gibberellines treedt bij sommige plantensoorten dwerggroei op. De voorlopers van de gibberellines, de diterpenen, worden aangemaakt in plastiden, die vervolgens in het endoplasmatisch reticulum en cytosol worden omgezet in de biologisch actieve vorm.

Veel van de kennis over de biosynthese en moleculaire mechanismen van gibberellinen is verkregen uit onderzoek naar hun rol bij het stimuleren van de aleuronlaag tot de vorming van α-amylase in kiemend zaad.



</doc>
<doc id="682610" url="https://nl.wikipedia.org/wiki?curid=682610" title="Safranine">
Safranine

Safranine is een basische, rode kleurstof voor microscoopcoupes.

Safranine kleurt keratine.
Safranine wordt gebruikt om te kijken of een bacterie gram-positief of gram-negatief is. Bij eerdere ontkleuring door alcohol/aceton kan men na toevoeging zien dat de gram-positieve bacteriën blauw-paars blijven en dat de gram-negatieve rood gaan kleuren.


</doc>
<doc id="683406" url="https://nl.wikipedia.org/wiki?curid=683406" title="Anisol">
Anisol

Anisol of methoxybenzeen is een kleurloze, brandbare vloeistof met een karakteristieke, aangename geur, lijkend op anijszaad. De verbinding kan formeel gezien worden als de ether van fenol en methanol en wordt daarom ook wel methylfenylether of methoxybenzeen genoemd.

Op industriële schaal wordt anisol bereid door fenol te laten reageren met dimethylsulfaat onder invloed van een base.

Anisol kan gebruikt worden als ingrediënt voor parfums, als oplosmiddel, als koelintermediair en als uitgangsstof bij de synthese van andere organische verbindingen. Zo kan anisol bijvoorbeeld in de ortho-positie gedeprotoneerd worden met n-butyllithium.

Anisol is een feromoon voor een aantal vlindersoorten en komt voor in verschillende plantensoorten.



</doc>
<doc id="683430" url="https://nl.wikipedia.org/wiki?curid=683430" title="Fotoautotrofie">
Fotoautotrofie

Fotoautotrofie is de eigenschap van een organisme om zelf chemische energie op te slaan in een proces waarbij (zon)licht de energiebron is, zonder hulp van andere organismen. Het woord heeft een Griekse afleiding: "photos" betekent "licht", "autos" "zelf", en "trophè" "voedsel".

Het tegenovergestelde is heterotrofie.

Veel planten zijn fotoautotroof: ze kunnen uit licht energie halen om onder andere suikers te maken (uit anorganische stoffen). Dit proces wordt ook fotosynthese genoemd.


</doc>
<doc id="683432" url="https://nl.wikipedia.org/wiki?curid=683432" title="Fotoheterotrofie">
Fotoheterotrofie

Fotoheterotrofie is een bepaalde vorm van "heterotrofie": de eigenschap van een organisme dat het niet zelf een bepaalde stof kan maken maar deze van een ander organisme moet betrekken (die deze dan vaak zelf heeft gemaakt). Bij fotoheterotrofie is het organisme niet in staat om met licht als energiebron zelf chemische energie op te slaan; deze moet hij verwerven door het eten van delen van andere organismen die of zelf fotoautotroof zijn of direct of indirect zelf fotoautotrofe organismen hebben gegeten. Het woord is een Griekse afleiding: "photos" betekent "licht", "heteros" "ander" en "trophè" "voedsel".

Het tegenovergestelde is dus fotoautotrofie.

Fotoheterotrofie komt voor bij enkele prokaryoten.


</doc>
<doc id="683433" url="https://nl.wikipedia.org/wiki?curid=683433" title="Chemoautotrofie">
Chemoautotrofie

Chemoautotrofie is een bepaalde vorm van autotrofie: de eigenschap van een organisme om zelf een stof aan te kunnen maken of energie vrij te maken zonder daarbij de hulp van een ander organisme nodig te hebben.
Bij chemoautotrofie wordt de energie verkregen uit oxidatieprocessen van anorganische stoffen. Chemoautotrofe organismen kunnen dus zichzelf van energie voorzien. Het voordeel hiervan is dat stoffen die vrij in de natuur verkrijgbaar zijn en meestal vaak voorkomen, onbewerkt gebruikt kunnen worden om energie uit te verkrijgen. Dit is een veel efficiëntere werkwijze dan die van chemoheterotrofe organismen, die eerst een ander organisme nodig hebben om uit anorganische stoffen organische stoffen op te bouwen, die chemoheterotrofe organismen vervolgens weer moeten afbreken om energie te verkrijgen.

Het woord is een Arabische en Griekse afleiding: "chem" kan als Arabische stam voor ieder chemisch proces worden gebruikt; "autos" betekent "zelf" en "trophè" "voedsel".

Een voorbeeld van chemoautotrofe organismen zijn planten in het donker: In het donker kunnen planten geen energie aanmaken met behulp van (zon)licht (fotoautotroof), en dus stappen ze over op verkrijging van energie door anorganische stoffen te oxideren. Op deze manier wordt er toch energie verkregen. Bij planten wordt dit ook wel de donkerreactie genoemd.


</doc>
<doc id="683436" url="https://nl.wikipedia.org/wiki?curid=683436" title="Chemoheterotrofie">
Chemoheterotrofie

Chemoheterotrofie (Chemo (Latijn: chemisch) hetero (Latijn: niet zelf(de), ander/anders) wil zeggen dat een organisme iets niet kan aanmaken zonder de hulp van een ander organisme dat bijvoorbeeld al bepaalde stoffen heeft aangemaakt. Het voorvoegsel chemo wil zeggen dat het te maken heeft met één of meer chemische reacties.

Energie (bij organismen) kan niet worden verkregen uit oxidatieprocessen van anorganische stoffen, maar de energie wordt verkregen uit oxidatieprocessen van organische stoffen (zoals suikers). Het nadeel hiervan is dat eerst uit anorganische stoffen organische stoffen moeten worden opgebouwd door andere organismen, waardoor chemoheterotrofe organismen afhankelijk zijn van chemoautotrofe en/of fotoautotrofe organismen. Een voorbeeld van een chemoheterotroof organisme is de mens, deze kan namelijk alleen energie verkrijgen uit oxidatiereacties van organische stoffen, en niet van anorganische stoffen.

Het tegenovergestelde van chemoheterotrofie is chemoautotrofie.


</doc>
<doc id="683532" url="https://nl.wikipedia.org/wiki?curid=683532" title="Mifepriston">
Mifepriston

Mifepriston is een synthetisch steroïde met antiprogestagene werking dat gebruikt wordt bij abortus provocatus en voor het opwekken van de weeën wanneer het ongeboren kindje (foetus) is gestorven in de baarmoeder.

De aflevering van mifepriston kan enkel gebeuren door een ziekenhuisapotheker na voorleggen van een voorschrift en een verklaring van een arts, eigenhandig en in tweevoud opgesteld.

Mifiepriston is een van de twee middelen die in combinatie gebruikt worden als abortuspil.

Het middel is geïndiceerd voor medische afbreking van een zich ontwikkelende intra-uteriene zwangerschap, in combinatie met een prostaglandineanaloog, tot 63 dagen na de laatste menstruatie.

In Nederland is het combinatiepreparaat geregistreerd, Sunmedabon.

Eén Sunmedabon-verpakking bestaat uit één tablet met mifepriston en vier vaginale tabletten met misoprostol.
Elke mifepriston-tablet bevat 200 mg mifepriston.
Elke vaginale tablet bevat 0,2 mg misoprostol.

Per 1 mei 2015 komt dit middel via huisarts en apotheek ter beschikking in de eerste lijn. De toepassing is nog omstreden. Minister Edith Schippers moest op 31 maart 2015 vragen beantwoorden in het vragenuurtje van de Tweede Kamer.


</doc>
<doc id="683846" url="https://nl.wikipedia.org/wiki?curid=683846" title="Janneke Schermers">
Janneke Schermers

Janneke Paulette Schermers (Balikpapan (Indonesië), 11 oktober 1950) is een Nederlands politicus. Namens het Christen-Democratisch Appèl (CDA) was zij van 30 november 2006 tot 17 juni 2010 lid van de Tweede Kamer der Staten-Generaal. Eerder was Schermers wethouder in de Utrechtse gemeente Bunnik.

Janneke Schermers studeerde gynaecologie aan de Vrije Universiteit Amsterdam. Ze werkte in de gezondheidszorg in landen als Pakistan, Marokko en Rusland en was van 1982 tot 1993 als gynaecologe in dienst van het IJsselmeerziekenhuis in Lelystad. Vanaf 1993 werkte ze enkele jaren voor de farmaceut Organon in Oss. Hierna was Schermers medisch coördinator in Helmond en vanaf 1996 senior inspecteur bij de Gezondheidszorg Utrecht. In 1999 haalde ze een Master of Arts-diploma in de psychologie. In 1984 was ze al gepromoveerd in de geneeskunde.

Van september 2003 tot mei 2006 was Schermers wethouder in Bunnik. Ze was onder meer verantwoordelijk voor de beleidsterreinen welzijn, onderwijs, sociale zaken, cultuur en economische zaken. Bij de Tweede Kamerverkiezingen 2006 kreeg ze een 30e plek op de kandidatenlijst van het CDA. Ze werd gekozen en is op 30 november 2006 beëdigd als Kamerlid. Bij het aantreden van de nieuwe fractie na de verkiezingen van 2010, kwam ze niet terug in de Tweede Kamer.

Schermers is woonachtig in Bunnik. Zij is protestant.



</doc>
<doc id="684457" url="https://nl.wikipedia.org/wiki?curid=684457" title="Bronchoscopie">
Bronchoscopie

Bij een bronchoscopie worden de luchtwegen van binnen bekeken via een door de mond of neus ingebrachte bronchoscoop.

Een bronchoscoop is een dunne van buiten bestuurbare flexibele slang met glasvezeloptiek en lens. Ook kunnen dunne instrumenten door de scoop worden ingebracht zodat er bijvoorbeeld biopten (hapjes weefsel) kunnen worden genomen uit de long.

Een andere mogelijkheid is een broncho-alveolaire lavage. Hierbij wordt via de bronchoscoop water (met een klein beetje zout) in de long gebracht dat daarna wordt opgezogen. Deze vloeistof wordt vervolgens onderzocht in het laboratorium.

Een andere mogelijk is om een bronchoscoop met daar een echo in bevestigd te gebruiken. Dit wordt ook wel een EBUS-onderzoek genoemd. Hiermee kunnen de omliggende klieren bekeken worden. Dit onderzoek wordt meestal alleen gedaan bij personen met longkanker en wordt meestal nog onprettiger ervaren, omdat de bronchoscoop dikker is, vanwege de ingebouwde echo.

Voor het onderzoek worden de mond en keel verdoofd. Ook worden medicijnen gegeven om hoestprikkels te onderdrukken (meestal codeïne) en de luchtwegen droog te maken (met atropine). Tijdens het onderzoek wordt met een zuurstofsaturatiemeter de zuurstofverzadiging van de rode bloedcellen gecontroleerd.

In een minderheid van de gevallen wordt een starre scoop gebruikt. Dit is een holle metalen buis die in de luchtwegen wordt gebracht.


</doc>
<doc id="685120" url="https://nl.wikipedia.org/wiki?curid=685120" title="Portio-erosie">
Portio-erosie

De term Portio-erosie (of baarmoedermonderosie) wordt gebruikt voor twee verschillende situaties:



Een portio-erosie is vaak pijnloos en verstoort het seksuele leven niet. In sommige gevallen gaat de afwijking echter gepaard met het verlies van een witte, geurloze afscheiding die met bloed kan gemengd zijn. Gaat de erosie ontsteken, dan kan dit pijn in het bekken of in de rug veroorzaken. Deze ziekte geeft in het merendeel van de gevallen echter geen klachten en wordt daardoor meestal pas bij een speculumonderzoek ontdekt. Om zeker te weten dat het niet het beginstadium van baarmoederhalskanker is, wordt een uitstrijkje gemaakt en een stukje weefsel uit de baarmoederhals weggenomen voor microscopisch onderzoek.

De echte portio-erosie is een typisch verschijnsel bij vrouwen die net zijn bevallen. De reden hiervoor is dat tijdens de baring de contracties van de baarmoeder ervoor zorgen dat het hoofd van de baby stevig tegen de cervix wordt aangedrukt, hetgeen een irritatie en een erosie tot gevolg heeft. Verder kan de afwijking ook worden veroorzaakt door een vaginale infectie.

De behandeling bestaat uit het herhaald aanstippen met bijvoorbeeld zinkchloride, het gebruik van crèmes, bevriezing, of elektrocoagulatie. 


</doc>
<doc id="685690" url="https://nl.wikipedia.org/wiki?curid=685690" title="Medulloblastoom">
Medulloblastoom

Het medulloblastoom is een zeer kwaadaardige tumor van het centrale zenuwstelsel. Deze wordt gevormd uit zeer primitieve zenuwcellen en bevindt zich altijd in het gebied van de kleine hersenen. De tumor zaait dikwijls uit binnen het centrale zenuwstelsel. De prognose hangt af van veel factoren. Jonge kinderen en patiënten met uitzaaiingen hebben een slechte prognose.
De behandeling hangt af van de leeftijd en de uitbreiding van de ziekte. Patiënten met een leeftijd boven de 5 jaar, die geen uitzaaiingen hebben en waarbij de tumor geheel of vrijwel geheel operatief verwijderd is worden behandeld volgens een protocol van de SIOP. Er wordt gestart met bestraling van het gehele centrale zenuwstelsel en aansluitend wordt gedurende ongeveer een jaar chemotherapie gegeven. In deze gevallen is de kans op overleving ongeveer 75 %.


</doc>
<doc id="686156" url="https://nl.wikipedia.org/wiki?curid=686156" title="Dorette Corbey">
Dorette Corbey

Dorothea Jeanette Maria (Dorette) Corbey (Eindhoven, 19 juli 1957) is een Nederlandse oud-politica. Namens de Partij van de Arbeid (PvdA) was zij van 1999 tot 2009 lid van het Europees Parlement.

Corbey volgde een opleiding tot verpleegkundige en later de studie sociale geografie aan de Universiteit van Amsterdam. In 1993 promoveerde ze in de rechtsgeleerdheid aan de Universiteit Leiden. Ze werkte als verpleegkundige, onderzoeker bij het instituut Clingendael en als beleidsmedewerker bij de bouw- en houtbond van de FNV. Eind jaren 90 was ze lid van een adviescommissie Europese politiek voor de PvdA.

Bij de verkiezingen van 1999 werd ze gekozen in het Europees Parlement. Ze hield zich als zodanig onder meer bezig met milieu. In november 2001 diende Corbey een initiatief in over de toepassing van Europese richtlijnen voor verpakkingen en verpakkingsafval.

Zij is vanaf september 2009 directeur van de Adviesraad voor wetenschap, technologie en innovatie (AWTI).


</doc>
<doc id="686421" url="https://nl.wikipedia.org/wiki?curid=686421" title="Tandvulling">
Tandvulling

Tandvullingen worden gebruikt om gecarieerde of afgebroken tanden te herstellen. Wanneer een tand om een of andere reden niet onmiddellijk gevuld kan worden, wordt de tand met een tijdelijk vullingsmateriaal gevuld zoals met een mengsel van zinkoxide en eugenol. Nadien dient de tand definitief gevuld worden. 

Definitieve vullingen kunnen rechtstreeks aangemaakt worden en in de mond geplaatst worden. Vroeger was het enig materiaal bladgoud. Maar nu worden amalgaam en composiet gebruikt. Amalgaam wordt aangevochten omwille van de kwik die het bevat. Biologische tandartsen gebruiken nooit amalgaam.

Melktanden worden soms met glasionomeercementen gevuld. In bepaalde gevallen worden ook kunsthars gemodificeerde glasionomeren (compomeren) gebruikt. 

Naast deze rechtstreekse methoden bestaan er ook onrechtstreekse methoden waarbij de tandarts na het uitcuretteren van de cariës en het beslijpen van de tand, een afdruk neemt van de mond waarna een tandtechnieker de restauratie (inlay of onlay) in goud, porselein of kunsthars zal maken die de tandarts uiteindelijk in een volgende zitting in de tand zal cementeren of kleven. 

Door gebruik van de computer en CAD CAM toepassingen is het nu ook mogelijk om keramische vullingen te maken in één zittijd. Na het beslijpen van de tand zal de tandarts geen afdruk nemen, maar met een mini scanner de juiste gegevens registreren die de computer nodig heeft om een 3D restauratie te tekenen. Nadien stuurt de computer deze gegevens naar een freesmachine, waar de tandrestauratie uit een stukje keramiek gefreesd wordt. De tandarts zal dan de zo vervaardigde keramische vulling in de tand kleven.


</doc>
<doc id="686974" url="https://nl.wikipedia.org/wiki?curid=686974" title="Musculus psoas major">
Musculus psoas major

De musculus psoas major of grote lendenspier is een spier die zich diep in het lichaam bevindt tussen de bovenkant van het dijbeen en de onderzijde van de wervelkolom. De functie van deze spier is onlosmakelijk verbonden met die van de musculus iliacus. Deze spieren zijn gedeeltelijk met elkaar vergroeid en worden ook gezamenlijk aangeduid als "musculus iliopsoas", ofwel de "heup-lendenspier" .

De functie van de musculus psoas major concentreert zich met name op het heupgewricht, alwaar hij het been kan optillen (anteflexie), of de romp kan heffen vanuit een liggende houding. Tevens kan hij het been naar buiten draaien (exorotatie) en, anders dan de musculus iliacus, speelt hij een rol bij het zijwaarts buigen van de wervelkolom (lateroflexie).



</doc>
<doc id="687674" url="https://nl.wikipedia.org/wiki?curid=687674" title="Jérôme Lejeune">
Jérôme Lejeune

Jérôme Lejeune (Montrouge, 26 juni 1926 - 3 april 1994) was een beroemde Franse kinderarts en wetenschapper.

Aan het eind van de jaren vijftig toonde Jérôme Lejeune aan dat het zogenaamde Syndroom van Down een chromosomale afwijking was, in tegenstelling tot wat voorheen werd gedacht. Dit was een ontdekking met belangrijke gevolgen voor de medische wetenschap.

Jérôme Lejeune was de eerste president van de door Paus Johannes Paulus II opgerichte Pauselijke Academie voor het Leven.

Jérôme Lejeune was katholiek en tegenstander van abortus en zijn medisch onderzoek deed hij in de hoop dat het in de toekomst mogelijk zou worden om mensen met een chromosomale afwijking te genezen. Hij was er naderhand dan ook verbitterd over dat zijn onderzoeksresultaten worden gebruikt om chromosomale afwijkingen voor de geboorte op te sporen en zwangerschappen vervolgens af te breken.

Voor zijn baanbrekende onderzoeksresultaten heeft Jérôme Lejeune talloze belangrijke internationale prijzen ontvangen maar tegelijkertijd zorgde zijn compromisloze opstelling op ethisch vlak dat hij zeventien jaar lang geen promotie maakte en geen fondsen tot zijn beschikking kreeg.

Lejeune stierf in 1994 aan kanker. Hij liet zijn vrouw Birthe na en twee dochters, Clara en Karin.

De na zijn dood opgerichte Fondation Jérôme Lejeune blijft zich in de geest van Lejeune inzetten voor onder meer de belangen van ongeboren kinderen en geestelijk gehandicapten. Het zaligverklaringsproces van professor Lejeune werd in 2007 geopend. De postulator is de prior van de benedictijnerabdij Saint-Wandrille, pater Jean-Charles Nault. Het onderzoek op diocesaan niveau werd gestart op 28 juni 2007.



</doc>
<doc id="687745" url="https://nl.wikipedia.org/wiki?curid=687745" title="Henk van Gerven">
Henk van Gerven

Henricus Petrus Johannes (Henk) van Gerven (Riethoven, 11 maart 1955) is sinds de Tweede Kamerverkiezingen 2006 lid van de Tweede Kamer voor de Socialistische Partij.

Van Gerven werd in 1955 in Riethoven (Noord-Brabant) geboren. Nadat hij zijn gymnasium-b-diploma had gehaald begon hij een geneeskundestudie aan de KUN. Daar maakte hij in 1977 kennis met de nog vrij nieuwe Socialistiese Partij. Hij haalde in 1981 zijn basisdiploma als arts en in 1984 werd hij huisarts voor Ons Medisch Centrum in Oss. In 1996 werd hij wethouder voor "Sociale Zaken en Volksgezondheid", twee jaar later ook van financiën in de gemeente Oss. Tussen 2000 en 2002 zat de SP-Oss in de oppositie en was hij gemeenteraadslid, in de periode 2002-2006 werd hij weer wethouder . In 2006 verliet hij de Osse politiek. Hij is bovendien lid geweest van de Provinciale Staten van Noord-Brabant.

Van Gerven woont, net als voormalig SP-fractievoorzitter Jan Marijnissen, in Oss.

Voor de Tweede Kamerverkiezingen 2003 stond Van Gerven op plaats 21 van de kandidatenlijst van de SP.

Voor de verkiezingen van 2006 stond hij op positie 22.
In 2010 stond hij op plaats 11. Van Gerven is binnen de SP-fractie verantwoordelijk voor artsen en ziekenhuizen. Hij is binnen de Tweede Kamer lid van de commissies Binnenlandse Zaken en Koninkrijksrelaties, Rijksuitgaven, Volksgezondheid, Welzijn en Sport en Financiën.

In 2016 wordt Van Gerven door de Vereniging tegen de Kwakzalverij onderscheiden met de Gebroeders Bruinsma Erepenning.


</doc>
<doc id="688217" url="https://nl.wikipedia.org/wiki?curid=688217" title="Karl Brandt">
Karl Brandt

Karl Brandt (Mülhausen (tegenwoordig Mulhouse), 8 januari 1904 - Landsberg am Lech, 2 juni 1948) was een Duitse arts en oorlogsmisdadiger.

Hij was de persoonlijke lijfarts van Adolf Hitler en vanaf 1939 het hoofd van het T-4-euthanasieprogramma van de nazi's. Hij was ook rijkscommissaris voor de gezondheid en gezondheidszorg.

De "genadedood" - met dit eufemisme omschreven de politieke leiders van het Derde Rijk de liquidering van volgens hen "inferieure mensen": geestelijk en lichamelijk gehandicapten, blinden en doven, dorpsgekken én kinderen.

Dit kon vanzelfsprekend niet zonder de gestructureerde grootschalige medewerking van talrijke wetenschappers en artsen. Van december 1946 tot augustus 1947 stonden in Neurenberg dan ook 23 nazidokters terecht in een geruchtmakend tribunaal. Spilfiguur was Hitlers lijfarts dr. Karl Brandt.

Brandt was officierszoon. In zijn jonge jaren gold de evenals hijzelf uit de Elzas afkomstige zendeling-arts Albert Schweitzer als zijn grote voorbeeld. Brandt werd dokter in 1928, lid van de NSDAP in 1932, lid van de SA in 1933 en lid van de SS in 1934. In 1943 kreeg hij de rang van majoor-generaal.

Al in 1933 werd over het hele Duitse Rijk de wet "ter preventie van erfelijk belaste voortplanting" afgekondigd, overeenkomstig de uitspraak van nazikopstuk Rudolf Hess: "nationaalsocialisme is toegepaste biologie". "Gezondheidsrechtbanken" bevalen sterilisatie-onder-dwang. In de kampen Auschwitz en Ravensbrück werden gruwelijke experimenten uitgevoerd, heel vaak met dodelijke afloop.

Begin 1940 ging het regime onder strengste geheimhouding over tot het "euthanasie"-programma: volwassenen (vaak door vergassing) én kinderen. Voor kinderen werden in totaal elf "Kinderfachabteilungen" - Speciale Afdelingen - opgericht. Alleen al in een psychiatrisch ziekenhuis in Wenen heeft men nauwkeurig geïnventariseerd de resten gevonden (spierweefsel, hersenen, ruggenmerg) van zeshonderd kinderen die op deze wijze waren vermoord.

Toch rees er, vaak van kerkelijke zijde, verzet wanneer deze praktijken onbedoeld aan het licht kwamen. Zo hield de katholieke bisschop van Münster, Clemens August von Galen, op 3 augustus 1941 in niet mis te verstane bewoordingen zijn donderpreek "Gij zult niet doden". Deze moedige houding had tot gevolg dat Hitler een (tijdelijke) inkrimping van het euthanasie-programma verordende.

Spilfiguur in het web van de nazimedici was SS-Gruppenführer prof. dr. med. Karl Brandt, jarenlang lijfarts van Hitler. Zijn euthanasieteam had hij omgedoopt tot "Liefdadige Stichting voor Institutionele Zorg". Hij genoot de faam een uitstekend chirurg en een innemende man met een scherpe geest te zijn. Uit vele documenten blijkt dat hij zich nooit met de ethische kant van de orders van Hitler en Himmler bezighield.

Op 16 april 1945 werd Brandt door de Gestapo gearresteerd omdat hij zijn gezin uit Berlijn had laten vertrekken om zich over te geven aan de Amerikaanse strijdkrachten. Hij werd op 23 mei 1945 onder arrest geplaatst door het Britse leger. Tijdens het daarop volgende "Artsenproces" in Neurenberg verklaarde hij: "Euthanasie is geen massamoord, maar genadedood, niets anders dan consequent doorgevoerde humaniteit." Op 19 augustus 1947 werd hij schuldig bevonden aan verschillende oorlogsmisdaden, waaronder massamoord. Hij werd samen met zes anderen veroordeeld tot de dood door ophanging. De straf werd uitgevoerd op 2 juni 1948 in de gevangenis van Landsberg. Brandt werd 44 jaar oud.





</doc>
<doc id="688277" url="https://nl.wikipedia.org/wiki?curid=688277" title="Pieter van Foreest (1521-1597)">
Pieter van Foreest (1521-1597)

Pieter van Foreest, ook wel Petrus Forestus (Alkmaar, 1521 - aldaar, 1597) was een van de belangrijkste medici van Nederland, en stond ook bekend als de "Hollandse Hippocrates".

Petrus Forestus wordt geboren als zoon van Jorden van Foreest (1494-1559) en Margriet, dochter van Nanning Beyers. Hij krijgt zijn eerste onderricht aan de Alkmaarse Latijnse School. Omstreeks 1536 gaat hij studeren aan de Universiteit van Leuven. In 1540 begint hij een studiereis langs verscheidene Europese universiteiten, een zogenoemde "Peregrinatio Academica" teneinde de praktijk van de geneeskunde te leren kennen. Hij verblijft 3 jaar in Bologna van waaruit hij ook in Padua, Venetië, en Ferrara werkzaam is. Op 29 november 1543 promoveert hij aan de universiteit van Bologna. Vervolgens werkt hij enige tijd in Rome en Parijs. In 1546 keert hij terug naar Alkmaar om aldaar een geneeskundige praktijk op te bouwen. Hij trouwt in 1546 met Eva van Teijlingen (1525-1595).

In 1558 wordt Forestus benoemd tot stadsgeneesheer van Delft, welke functie hij gedurende ruim 37 jaar uitoefent. In augustus 1574 tijdens het beleg van Leiden wordt Forestus geconsulteerd door prins Willem van Oranje, als deze ziek te Delfshaven te bed ligt. Sedertdien wordt Forestus herhaaldelijk geraadpleegd wanneer leden van de prinselijke familie door ziekte werden getroffen.

Door Curatoren van de te stichten Leidse Universiteit wordt Forestus uitgenodigd aanwezig te zijn bij de openingsplechtigheid op 8 februari 1575. Hij loopt mee in de feestelijke stoet als "doctor ende professor in der medicine" en blijft tot 12 februari in Leiden om de statuten van de nieuwe academie mede te ondertekenen. Daarna keert hij terug naar Delft. Hij prefereert de geneeskundige praktijk, en verkiest geen academische functie.

Na de dodelijke aanslag op prins Willem van Oranje, 10 juli 1584 verricht Forestus samen met zijn Delftse collega Cornelis Busennius de lijkschouw en balseming. Zij brengen hierover uitvoerig verslag uit aan de Staten van Holland. Een gedeelte van dat verslag luidt als volgt: "Meester Peeter Forestus ende Mr. Cornelis Busennius, docteuren in de medicynen der stede van Delft, gevisiteert hebbende het lichaam van syne excellentie, hebben verclaert, dat den scheut is ingegaen, aen de slincke syde, drie wingheren beneffens den tepel van de borste, ontrent een groot strootbreed neerwaerder dan den tepel staet, deur de vyfde ribbe, ende is voorts gepasseert door de longher, daer nae deur de dunste membraneuse partye van het middelrif, oft diaphragma, ende van daer, deur de crop van de maeghe, ende also deur de zevenste ende achste ribbe, met quetsinghe over de slinkerzyde, hert aen de spina dorsi, oft paternoster van 't rugghebeen, met twee gaten, met interstitie van een half groot breet, weesende d'een groter dan d'ander."

Op 10 maart 1597 overlijdt Petrus Forestus. Hij is ruim 75 jaar geworden. Zijn stoffelijk overschot wordt op 13 maart 1597 begraven in de Grote of Sint-Laurenskerk te Alkmaar. De laatste regel op zijn grafsteen luidt als volgt: "Hippocrates batavus si fuit ille fuit" (Indien er ooit een Hollandse Hippocrates bestaan heeft dan was hij het).

Forestus had een diepe afkeer van kwakzalvers, piskijkers, en van het onbevoegd uitoefenen der geneeskunde. Een gedeelte van een onuitgegeven handschrift van hem is bewaard gebleven, getiteld "Vander Empiriken, Landloeperen ende Valscher Medicynsbedroch". Hij heeft dit geschreven ten behoeve van eenvoudige mensen, die door dit soort bedriegers worden "verleit ende bedrooghen". In 1584 weet hij de Delftse magistraten te overtuigen om regels op te stellen voordat de geneeskunst bedreven mocht worden.

Tijdens zijn praktijkjaren te Alkmaar begon Forestus aantekeningen te maken over de kwalen van zijn patiënten en over de wijze waarop hij ze behandelde. Later rangschikte hij deze gegevens en zo kwam hij ten slotte tot ruim 1350 "Observationes" met bijbehorende "Scholia". De "Observationes" zijn meer dan de letterlijke betekenis "dingen gezien hebben" aangeeft. Het zijn zeer persoonlijke waarnemingen van patiënten en ziektes. Ze vormen het uitgangspunt voor de daarop volgende "Scholia", die men kan beschouwen als academische verhandelingen van een doctor medicinae, die aan de meest gerenommeerde Italiaanse universiteiten heeft gestudeerd. Deze gegevens zijn aanvankelijk als aparte monografieën opgedragen aan bekende persoonlijkheden als prins Maurits van Oranje, en aan stadsbesturen, als die van Alkmaar, Delft, Leiden, Amsterdam, en Enkhuizen. In 1609 zijn alle monografieën en de verhandeling over het urineonderzoek gebundeld en uitgegeven te Frankfurt als "Opera Omnia". Er volgen talloze herdrukken.


</doc>
<doc id="689470" url="https://nl.wikipedia.org/wiki?curid=689470" title="Het Vlaamse Kruis">
Het Vlaamse Kruis

Het Vlaamse Kruis is een Vlaamse hulpverleningsorganisatie en vzw die op 20 oktober 1927 werd opgericht als tegenhanger van het Rode Kruis, een toen overwegend Franstalige organisatie. 

De voornaamste reden voor het oprichten van de vereniging was de grote nood aan degelijke medische verzorging tijdens het interbellum en de wens om hulpverlening met het Nederlands als voertaal te kunnen aanbieden. Het Vlaamse Kruis geniet een erkenning als gespecialiseerde vormingsinstelling binnen het sociaal-cultureel volwassenenwerk en geeft laagdrempelige EHBO-opleidingen aan alle lagen van de bevolking. Dit ongeacht het geloof, herkomst of politieke overtuiging van de deelnemers.

De Eerste Wereldoorlog had de nood aan degelijke medische verzorging aangetoond, samen met het verlangen naar het Nederlands als communicatiemiddel. Het Vlaamse Kruis vzw werd opgericht om aan deze wensen tegemoet te komen.

Prof. dr. Frans Daels en dr. Antoine Depage hadden al eerder de idee gehad om een Vlaamse vereniging, actief in de gezondheidszorg, op te richten. Bij de oprichting werd dr. Jan Laureys eerste voorzitter. Emiel Ilegems werd secretaris en Leo Augusteyns penningmeester. Kort na de oprichting verscheen het tijdschrift "Het Vlaamsche Kruis".

Eind november 1928 begaven de Scheldedijken te Dendermonde het. Als eersten waren Vlaamse Kruisvrijwilligers ter plaatse en boden hulp aan de bevolking. Ze richtten een hulppost in en deelden ingezamelde goederen uit. Hetzelfde herhaalde zich bij volgende overstromingen. In 1929 verscheen het handboek van dr. Laureys over eerste hulp bij ongevallen (EHBO). Het kende vele herdrukken en ook het onderwijs gebruikte het. Naast cursussen voor EHBO werden ook lessen gegeven in volkshygiëne.

Op de vooravond van de Tweede Wereldoorlog telde de vereniging een honderdtal afdelingen en genoot waardering en subsidies van gemeenten en provincies. Het algemeen secretariaat was gevestigd in Antwerpen en naast een bibliothecaris waren er enkele bedienden in dienst. Men telde meer dan 5.000 leden, verenigd in 21 afdelingen.

Tijdens de Tweede Wereldoorlog werd hulp geboden aan de burgerbevolking zowel tijdens de meidagen van 1940 als tijdens de bombardementen van de geallieerden en bij de V1-beschietingen van de Duitsers.

Tijdens de bezetting voerde de organisatie een neutrale koers en was aanwezig bij allerhande activiteiten, ook binnen de collaboratie, zoals bij manifestaties van de SS of van het VNV. Ze was actief bij de terugkeer van krijgsgevangenen en in de comités van Winterhulp. In 1941 trad ze toe tot de Nieuwe Ordestructuur "Volk en Wetenschap". Anderzijds kwam ze in aanvaring met het VNV, omdat ze zich niet verder politiek wilde engageren.

Na de Bevrijding werd het Vlaamse Kruis voorwerp van gerechtelijke onderzoeken maar werd niet vervolgd wegens collaboratie. Wel werden in de meeste afdelingen bestuursleden verwikkeld in de repressie, vanwege hun persoonlijk engagement. Vlaamsvoelenden werden afgeschrikt door het woord 'Vlaamse'. Het ledenaantal slonk, subsidies vielen weg, het aantal bedienden moest verminderd worden. Een aantal afdelingen hield stand, vooral in het Antwerpse waar men goede herinneringen had aan de inzet en hulp van Het Vlaamse Kruis bij de verwoestingen die werd aangericht door de beschietingen met vliegende bommen, bij de hulp geboden na de ontploffing van een chemisch bedrijf in Tessenderlo en na de bombardementen van Merksem.

In 1948 begon in Antwerpen een ambulancedienst voor ziekenvervoer tegen sociale prijzen en werden de EHBO-diensten hervat. Bij de overstromingen van Ruisbroek in 1976 was Het Vlaamse Kruis present met een hulppost. In 1982 werd de EHBO-commissie terug opgestart. Een nieuw leerboek van eerstehulpdiensten zag het daglicht. Voor de praktische oefeningen van de cursisten werd een dienst opgericht: VENUS (Vereniging voor Enscenering, Nabootsing en Uitbeelding van Slachtoffers). De vereniging bleef zijn Vlaamse identiteit onderstrepen door aanwezig te zijn op de IJzerbedevaarten, de Vlaams Nationale Zangfeesten, de Marsen op Brussel, de amnestiebetogingen en andere politieke betogingen in de jaren zeventig en tachtig.

Einde jaren zeventig kreeg Het Vlaamse Kruis van de Vlaamse Gemeenschap haar eerste subsidie in het kader van VIG (Vlaams Instituut voor Gezondheidspromotie). In 1998 telde ze 4.700 leden, gegroepeerd in 38 afdelingen. In 2000 bekwam Het Vlaamse Kruis een erkenning als vereniging in het sociocultureel volwassenenwerk. Dit gaf extra mogelijkheden voor de organisatie. Zowel de nationale als de provinciale en lokale structuren werden verstevigd, de vereniging kreeg een eigen uniformiteit en uitstraling. Het aanbod aan kaderopleidingen werd gevoelig uitgebreid. Via eigen publicaties van cursussen en een tijdschrift was de vereniging telkens mee met nieuwe ontwikkelingen op het vlak van eerstehulpverlening. 

De hoofdzetel van Het Vlaamse Kruis bevindt zich sinds 2008 in Mechelen. Alle leden van Het Vlaamse Kruis zetten zich belangeloos in. De organisatie is erkend en gesubsidieerd door de Vlaamse Overheid. De vereniging stelt meer dan 30 personen tewerk in zowel vrijwilligerswerking, opleidingen als ziekenvervoer.
Vanaf april 2014 werd Het Vlaamse Kruis ook actief in Duitstalig België met afdeling Eifel.

De hulpverleningsorganisatie werkt bij rampen en verzorgt de EHBO-permanentie van talloze evenementen in Vlaanderen. Daarnaast is de vereniging ook erkend als gespecialiseerde vormingsinstelling. EHBO-opleidingen van korte en lange duur worden op regelmatige basis georganiseerd. Een uitleendienst voor medisch materiaal en het verzorgen van ziekenvervoer behoren tot de activiteiten van Het Vlaamse Kruis.





</doc>
<doc id="689645" url="https://nl.wikipedia.org/wiki?curid=689645" title="Nervus vestibulocochlearis">
Nervus vestibulocochlearis

De nervus vestibulocochlearis of gehoor- en evenwichtszenuw is de achtste van de twaalf hersenzenuwen en is verantwoordelijk voor de overdracht van geluid en evenwichtsinformatie van het binnenoor naar de hersenen

De nervus vestibulocochlearis is de zenuw waarlangs de zintuigcellen (de haarcellen) van het binnenoor informatie versturen naar de hersenen. Het bestaat uit de nervus cochlearis / nervus acusticus (gehoorzenuw) die gehoorinformatie doorgeeft en de nervus vestibularis die evenwichtsinformatie doorgeeft. De zenuw begint bij de medulla oblongata in de hersenstam en komt het binnenste van de schedel binnen via de porus acusticus internus, de interne geluidsopening, een kanaal in de schedel in de slaap. De nervus facialis volgt deze route ook.

De nervus vestibulocochlearis heeft twee belangrijke functies. Hij wordt gebruikt voor het doorgeven van evenwichtsinformatie, de positie en beweging van het hoofd. Ook wordt hij gebruikt voor het doorgeven van gehoorinformatie.


</doc>
<doc id="689769" url="https://nl.wikipedia.org/wiki?curid=689769" title="Bundel van Haidinger">
Bundel van Haidinger

De Bundel van Haidinger is een optisch fenomeen ontdekt in 1846 door de Oostenrijkse natuurkundige Wilhelm Karl Ritter von Haidinger.

Over het algemeen zegt men dat het menselijke oog niet in staat is de polarisatierichting van het licht waar te nemen. Anders is dat met bijen, die zich oriënteren op de richting van de zon, en die zelfs bij een gedeeltelijk bewolkte lucht kunnen vaststellen waar de zon staat, doordat het licht van de onbewolkte hemel enigszins gepolariseerd is.

Onder bepaalde omstandigheden kan de mens de polarisatie echter wel waarnemen. Men ziet dan een figuurtje dat vaag geel en blauw is. men zou het kunnen beschrijven als een gele en een blauwe halter die kruiselings op elkaar zijn gelegd. De polarisatie is in de richting van de blauwe halter. Dit figuurtje heet de Bundel van Haidinger.

De gele vlek is de gevoeligste plek van het netvlies en bevat zeer veel lichtgevoelige cellen. Er is eigenlijk geen plaats voor de zenuwen die met al die cellen verbonden moeten zijn. Daarom lopen de zenuwen straalsgewijs naar de gele vlek toe. Op een klein plekje in de buurt van de gele vlek lopen alle zenuwen evenwijdig. Dit heeft een geringe invloed op de waargenomen kleur indien het licht gepolariseerd is.

Het netvlies is alleen gevoelig voor veranderende lichtindrukken. Zou men een constant, niet-bewegend beeld op het netvlies projecteren, dan ziet men al heel gauw niets meer. In de praktijk merkt men hier niets van, doordat men zijn ogen niet stil kan houden. Ogen zijn constant in beweging, en er valt steeds een ander beeld op het netvlies. Onregelmatigheden in het netvlies zijn echter onzichtbaar.

De bundel van Haidinger is echter een constant beeld. Beweegt men het oog, dan beweegt de bundel mee. Het gevolg is dat men de bundel maar eventjes ziet als men in gepolariseerd licht kijkt. Voordat men zich realiseert wat men ziet, is de bundel al verdwenen.

Om de bundel van Haidinger zichtbaar te maken, kan men het volgende proberen. Leg een lamp op de draaischijf van een grammofoon en daarboven een meedraaiend polariserend glas. Men moet nu een draaiende bundel waarnemen. Deze blijft door de draaiing steeds zichtbaar.


</doc>
<doc id="690263" url="https://nl.wikipedia.org/wiki?curid=690263" title="Nederlandse Apotheek Norm">
Nederlandse Apotheek Norm

De Nederlandse Apotheek Norm ofwel NAN is een kwaliteitssysteem voor apothekers.

De Koninklijke Nederlandse Maatschappij ter bevordering der Pharmacie (KNMP) heeft als leidraad voor de apotheker de zogenaamde NAN opgesteld. De bedoeling van deze NAN is de kwaliteit van werken in de apotheek zo goed mogelijk te laten verlopen.

In de apotheek wordt gewerkt volgens een door de apotheker opgesteld werksysteem. Onderdeel hiervan zijn de schriftelijke werkinstructies. Hierbij kan de apotheker teruggrijpen naar de NAN-norm.


</doc>
<doc id="690333" url="https://nl.wikipedia.org/wiki?curid=690333" title="Merck Manual">
Merck Manual

Merck Manual refereert aan een serie medische en wetenschappelijke handboeken voor artsen en patiënten. De boeken worden door Merck (MSD), een groot farmaceutisch bedrijf, zonder winstoogmerk gemaakt en worden gratis online beschikbaar gesteld.

Dit is wereldwijd het meest geraadpleegde medische naslagwerk. Het uitgebreide werk, waarvan de 18e editie in 2006 verscheen, behandelt alle terreinen van de interne geneeskunde in de breedste zin van het woord. Het is gericht op artsen en medisch studenten. Dit boek staat in de medische wereld simpelweg bekend als 'de Merck Manual.' Het wordt, net als alle andere Merck Manuals, gratis volledig online gepubliceerd.
Dit werk behandelt de geriatrie. Het is gericht op studenten en andere professionele hulpverleners in de geriatrische zorg.
Dit boek behandelt de diergeneeskunde en is gericht op dierenartsen.
Een allesomvattende encyclopedie van chemische en andere stoffen, gericht op scheikundigen en biologen.
Dit is een voor patiënten en leken aangepaste versie van de Merck Manual. De medische terminologie is versimpeld, bij elk hoofdstuk zit een voor patiënten aangepaste inleiding, en het algehele niveau is lager dan dat van de originele Merck Manual. Van dit werk is ook een Nederlandse versie beschikbaar. Het is samengesteld door 250 Engelstalige auteurs en beoordeeld, geactualiseerd en aangepast door 47 Nederlandse deskundigen. Deze editie staat ook in het Nederlands volledig gratis online.
Een voor leken aangepaste versie van de "Merck Manual of Geriatics".

De volledige inhoud van de Engelstalige versies van alle handboeken is online te raadplegen op de website van het farmaceutisch bedrijf Merck. Merck publiceert de boeken zonder winstoogmerk, in dienst van de wetenschappelijke gemeenschap. De boeken worden onafhankelijk van Merck ontwikkeld door comités van artsen en andere deskundigen, waardoor onafhankelijkheid gegarandeerd is. Bovendien worden, zoals in ieder medisch handboek, in de tekst enkel generieke namen voor medicijnen gebruikt en nooit merknamen.<br>
De Merck Manuals staan in de medische wereld ook bekend als relatief goedkoop vergeleken met soortgelijke werken zoals "Harrison's Principles of Internal Medicine."


</doc>
<doc id="690353" url="https://nl.wikipedia.org/wiki?curid=690353" title="Diagnostische en Therapeutische Gids">
Diagnostische en Therapeutische Gids

De Diagnostische en Therapeutische Gids is een naslagwerkje met bruikbare informatie voor de dagelijkse geneeskunde praktijk. De oorspronkelijke initiatiefnemer is prof. M. Verstraete.

Dit inmiddels "klassiek" geworden vademecum bestaat sinds 1975 en is aan zijn zesde editie toe.

Het boekje bestaat uit vijf delen. Het eerste hoofdstuk geeft een alfabetische lijst met de beschikbare laboratoriumonderzoeken en normale waarden, en uitleg bij specifieke testen. In het tweede hoofdstuk gaat de aandacht uit naar in-vivo-onderzoeken en -functiemetingen, daar waar hoofdstuk drie specifieke diagnostische problemen behandelt en hoofdstuk vier therapeutische richtlijnen en aanbevelingen omvat. In het vijfde hoofdstuk ten slotte staat administratieve informatie met bijdragen over sociaal en pastoraal werk.

Diagnostische en Therapeutische Gids


</doc>
<doc id="690475" url="https://nl.wikipedia.org/wiki?curid=690475" title="Cytomegalovirus">
Cytomegalovirus

Cytomegalovirus (CMV) (ook wel cytomegalievirus) is een virus met het grootste genoom van alle herpesvirussen. Het blijft latent aanwezig in monocyten, en kan opnieuw actief worden.

Het cytomegalovirus infecteert epitheelcellen en leukocyten. Het zorgt ook voor immuun-gemedieerde weefselschade.

Ruwweg bij 50 procent van de volwassen mens heeft contact plaatsgevonden met en zijn antilichamen aantoonbaar tegen CMV.

CMV kan afwijkingen veroorzaken aan de ongeboren vrucht. Besmetting kan onopgemerkt verlopen in de vroege jeugd en wanneer het pas optreedt op 15 tot 25-jarige leeftijd (adolescentie) of later, dan kan het symptomen veroorzaken die lijken op die van mononucleosissyndroom (Ziekte van Pfeiffer). Ook kan besmetting met CMV bij immuunstoornissen zoals een hiv-infectie een longaandoening (pneumonitis) en ontsteking van het netvlies (retinitis) veroorzaken.

Bij orgaantransplantaties is CMV-infectie een groot probleem. Via het getransplanteerde orgaan kan de ontvanger besmet worden, terwijl tegelijk de afweer onderdrukt wordt (om te voorkomen dat het transplantaat wordt afgestoten). De klachten variëren van koorts, opgezette lymfeklieren, een ziek gevoel en stoornis in de functie van het getransplanteerde orgaan (bijvoorbeeld de nier of lever).

Er zijn tevens aanwijzingen dat CMV-besmettingen een versnellende rol op de ontwikkeling van bepaalde types kanker hebben, specifiek hersentumoren.


</doc>
<doc id="690480" url="https://nl.wikipedia.org/wiki?curid=690480" title="Parese">
Parese

Onder een parese (Grieks: "πάρεση, páressi - de [musculaire] zwakte") verstaat men een gedeeltelijke, onvolledige verlamming van spieren. Een volledige verlamming noemt men gewoon een "verlamming", ook wel "paralyse" of "plegie". Een verlamming voor het gevoel, ook wel doofheid, noemt men een "sensibele verlamming".

Paresen worden meestal veroorzaakt door neurologische storingen in de hogere motorische neuronen, die van de hersenen tot het ruggenmerg lopen en dan omgeschakeld worden naar lagere motorische neuronen.

Monoparese betekent een verzwakking van één ledemaat of een deel daarvan.

Diparese betekent een verzwakking van beide benen of beide armen.

Paraparese betekent een verzwakking van de onderste ledematen.

Hemiparese betekent een verzwakking aan één kant van het lichaam. Meestal is een CVA (beroerte) de oorzaak. De verlamming vindt plaats aan de overstaande kant, doordat de zenuwbanen in het "foramen occipitale magnum" naar de andere kant van het lichaam overkruisen ("decussatio pyramidum", piramidebaankruising). "hemiplegie" betreft een halfzijdige verlamming van het lichaam. Bij hemiplegie is sprake van een volledige verlamming aan een zijde van het lichaam.

Triparese betekent een verzwakking van drie van de vier ledematen, dus er blijft één gespaard.

Quadriparese (of tetraparese) betekent een verzwakking van alle vier de ledematen. Wanneer er sprake is van een volledige verlamming van alle vier de ledematen, spreekt men van quadriplegie of tetraplegie.



</doc>
<doc id="690658" url="https://nl.wikipedia.org/wiki?curid=690658" title="Pseudo-efedrine">
Pseudo-efedrine

Pseudo-efedrine is een vasoconstrictor en een sympathicomimeticum. Het komt in vele geneesmiddelen voor die zonder voorschrift te verkrijgen zijn, als een zout: pseudo-efedrinehydrochloride of pseudo-efedrinesulfaat.

Pseudo-efedrine is een afgeleide van adrenaline en een diastereomeer van efedrine. Het is een vasoconstrictor, dit betekent dat het zorgt voor een vernauwing van de bloedvaten.

Het geneesmiddel wordt in het algemeen gebruikt bij sinusitis en rinitis, als Vasocedine Pseudoephedrine. Het komt ook voor in combinatiepreparaten zoals Actifed, Cirrus, Clarinase, Reactine Pseudoephedrine, Sinutab en NioCitran (beide combinatie van pseudo-efedrine en paracetamol).

Bepaalde artsen schrijven magistrale bereidingen voor op basis van pseudo-efedrine voor patiënten die wensen te vermageren. De doeltreffendheid van pseudo-efedrine als anorecticum is echter niet bewezen.

Hoewel "pseudo-efedrine" in vergelijking met soortgelijke stoffen als amfetamine en efedrine een zwak psychostimulans is, kunnen ernstige ongewenste bijwerkingen optreden, zoals cardiovasculaire effecten (hypertensie, aritmieën...) en centrale effecten (hallucinaties, convulsies...). Zeker bij kinderen is dit risico hoog.

Pseudo-efedrine gaat zwak over in de moedermelk.

De gebruikelijke dosis pseudo-efedrinehydrochloride voor volwassenen en kinderen vanaf 12 jaar is 60mg, 2 tot 4 maal per dag. Langdurig gebruik wordt sterk afgeraden.
"Pseudo-efedrine" staat ook bekend als precursor van het stimulerende middel methylamfetamine.

In de Verenigde Staten vindt, om de handel van "pseudo-efedrine" in de gaten te houden, bij verkoop registratie van persoonsgegevens plaats.

In Nederland is de vrije verkoop van efedra en aanverwante stoffen sinds 2004 verboden door de overheid. Zie de beschrijving van 
Stichting Dopingautoriteit.

Hieronder volgt een lijst met merknamen of medicatie die pseudo-efedrine bevatten of zijn overgeschakeld naar een alternatief zoals fenylefrine.



</doc>
<doc id="690803" url="https://nl.wikipedia.org/wiki?curid=690803" title="Genua vara">
Genua vara

O-benen (medische term: genua vara) zijn een medisch verschijnsel bij de benen. Bij de knieën bevindt zich een knik zodat het scheenbeen naar binnen toe gericht is in plaats van licht naar buiten toe. De benen vormen zodoende een O-figuur. O-benen zijn het tegenovergestelde van X-benen, waar de onderbenen te ver naar buiten gericht zijn.

Bij de geboorte hebben alle kinderen in zekere mate O-benen. Het scheenbeen en het dijbeen hebben een buitenwaarts gebogen vorm en de voetzolen zijn naar elkaar toegericht. In het eerste levensjaar verandert dat langzaam: het scheen- en dijbeen worden rechter, en de voetzolen draaien naar beneden. Tegen de tijd dat de kinderen beginnen te lopen zijn de benen zo gegroeid dat ze het lichaamsgewicht kunnen dragen.

Medische problemen aan het skelet, zoals rachitis of tumoren kunnen de groei van het skelet beïnvloeden, hetgeen resulteert in "genua vara".




</doc>
<doc id="690969" url="https://nl.wikipedia.org/wiki?curid=690969" title="Lymfangitis">
Lymfangitis

Lymfangitis is een ontsteking van lymfevaten, meestal bij infectie en ontsteking van huidwonden. Zichtbaar als rode streeptekeningen in de huid. Veel voorkomende veroorzakers van lymfangitis bij de mens zijn "Streptococcus pyogenes" en stafylokokken.

Lymfangitis moet op tijd behandeld worden met antibiotica aangezien te laat of onbehandelde lymfangitis sepsis (ook wel ""bloedvergiftiging"" genoemd) tot gevolg kan hebben. Daarnaast is het goed schoonmaken en -houden van de wond van belang.


</doc>
<doc id="691200" url="https://nl.wikipedia.org/wiki?curid=691200" title="LVAS">
LVAS

Large vestibular aquaduct syndrome of LVAS is een aandoening van het binnenoor die gepaard gaat met gehoorverlies.

Het vestibulair aquaduct (VA) is een kanaal dat de ductus endolymphaticus (DE) bevat. Dit is een vliezig kanaal dat het vestibulum met de sacculus endolymphaticus (SE) verbindt. De DE en SE bevatten dus endolymfe. De SE heeft bij een normale anatomie een diameter tussen 0.5 en 1.4 mm.

De precieze functie van SE en DE is nog niet volledig achterhaald. Momenteel denkt men dat dit complex ervoor zorgt dat de hoeveelheid ionen in het endolymfe constant blijft.

Zoals de naam reeds doet vermoeden is LVAS het gevolg van een VA en DE met vergrote diameter zijn. Meer bepaald groter zijn dan 1.5 mm. Gemiddeld zal bij een LVAS-patiënt de diameter zo’n 3.7 mm zijn, hoewel er gevallen bekend zijn waar de diameter liefst 8 mm lang was. De naam zelf is eigenlijk fout: het is niet zo zeer de vergrote VA die voor problemen zorg, maar wel de DE. Rekening houdend met dit gegeven wordt dit syndroom soms door wetenschappers aangeduid als large endolymphatic duct and sac syndrome (LEDS).

Men is nog niet zeker hoe het syndroom ontstaat, er zijn wel genetische aspecten die voorbestemmen tot vergrote VA en DE.
Meest bekend is het gen SLC26A4 dat ook wel PDS-gen wordt genoemd. (PDS slaat op het Syndroom van Pendred)
Anno 2006 is in Amerika een onderzoek bezig naar andere oorzaken van LVAS. Uit de eerste resultaten blijkt dat meer genen betrokken zijn, hoewel deze nog niet gelokaliseerd zijn. Andere (externe) factoren worden niet uitgesloten. Ook voor dit onderwerp is er in Amerika een onderzoek opgestart. Het syndroom is niet congenitaal (dat wil zeggen aanwezig bij de geboorte). Bij de geboorte zijn de VA en DE nog niet volgroeid. Ze zijn dan nog kort, breed en recht. Wanneer het kind ouder wordt, zullen deze delen evolueren tot ze (onder normale omstandigheden) ongeveer 10 mm lang zijn, gemiddeld 0.8 mm breed zijn en een omgekeerde j-vorm hebben. Het is in dit stadium dat de afwijking ontstaat.
Gehoorverlies gelinkt aan LVAS is dus ook niet congenitaal. Het ontstaat door schade aan de haarcellen in het orgaan van Corti. Hoe deze schade wordt veroorzaakt is nog niet zeker, maar vast staat dat schokken en drukverandering een grote rol spelen.

LVAS is een aandoening van het binnenoor. Bij de meeste patiënten worden zowel cochlea als vestibulair systeem aangetast. Dit heeft tot gevolg dat bij de meeste patiënten zowel gehoorverlies als vestibulum-gerelateerde problemen opduiken. Het gehoorverlies kan zowel plots als fluctuerend als progressief zijn. Voor progressief verlies is het mogelijk dat dit met fluctuaties gepaard gaat. Vestibulum-gerelateerde problemen die voorkomen zijn vertigo en evenwichtsproblemen.
Patiënten met LVAS, maar geen andere afwijkingen van de cochlea hebben over het algemeen een zwaarder gehoorverlies. Het neurosensorieel verlies gaat in veel gevallen samen met een geleidingsverlies, waardoor de aandoening soms aangezien wordt voor een probleem met het middenoor.

De diagnose LVAS wordt gesteld als de patiënt last heeft van een van voorgenoemde vormen van gehoorverlies en op een CT-scan of MRI een verbreding van VA te zien is.

Aangezien LVAS een genetische oorzaak heeft, is het niet geneesbaar. De enige mogelijkheid is proberen de gevolgen (gehoorverlies en vestibulum-gerelateerde problemen) in de hand te houden. Men kan dit doen door schokken en plotse drukveranderingen te vermijden. Vooral met kinderen moet opgelet worden aangezien zij nog geen notie hebben van hun conditie en dus niet de nodige omzichtigheid gebruiken. Het is daarom ook aan te raden bij kinderen mogelijk beschadigende activiteiten in te perken of veiliger te maken, zoals bijvoorbeeld balspelen vermijden, bij fietsen een helm dragen, geen contactsporten beoefenen. Natuurlijk is het onmogelijk om een kind al deze dingen te verbieden. Gebruik daarom bij elke mogelijk gevaarlijke activiteit hoofdbescherming.

Plotse drukveranderingen kunnen ook opduiken waar ze minder worden verwacht: wees bedacht op problemen bij reizen met het vliegtuig, duiken, maar ook bij het spelen van blaasinstrumenten zoals trompet, hobo en dergelijke. Ook medische behandelingen voor andere aandoeningen kunnen risico’s inhouden: hyperbare zuurstoftherapie geeft ook relatief plotse drukveranderingen.

Mensen die reeds een zeer ver gevorderd gehoorverlies hebben, moeten minder omzichtig zijn aangezien ze minder te verliezen hebben. Omzichtigheid is echter nog steeds geboden om vestibulum-gerelateerde problemen te voorkomen.
Er is geen bewijs dat behandeling van het plotse gehoorverlies met steroïden een positieve invloed heeft op mensen met LVAS.
Operaties om endolymfe af te voeren of DE en SE te vernietigen hebben weinig tot geen effect, integendeel: ze vormen een zeer groot risico op volledige doofheid.

Slechthorendheid door LVAS is niet anders dan andere (progressieve) slechthorendheid: patiënten met dit syndroom kunnen dus ook gehoorapparaten gebruiken om de verstaanbaarheid te verbeteren. Indien het verlies te groot wordt, kan er een cochleair implantaat (CI) gebruikt worden. De resultaten van CI bij kinderen zijn alvast veelbelovend.


</doc>
<doc id="691412" url="https://nl.wikipedia.org/wiki?curid=691412" title="Joseph Dalton Hooker">
Joseph Dalton Hooker

Joseph Dalton Hooker (Halesworth (Suffolk), 30 juni 1817 - Sunningdale (Berkshire), 10 december 1911) was een Britse botanicus.

Hij was de tweede en jongste zoon van Maria en William Jackson Hooker. Op zevenjarige leeftijd bezocht hij al regelmatig de colleges botanie die zijn vader gaf bij de University of Glasgow. Hij was oprecht geïnteresseerd in het vakgebied. In zijn latere jeugd ging hij nog korte tijd naar de High School of Glasgow. Omdat het curriculum hier echter te beperkt was, werden Joseph en zijn oudere broer William van school gehaald om thuis verder te worden onderwezen. Joseph ging geneeskunde studeren aan de University of Glasgow. In die tijd was de botanie nog een onderdeel van de geneeskunde, waardoor hij in zijn studie ook in deze discipline werd onderwezen.

In 1839 bood James Clark Ross (een vriend van zijn vader) Joseph een positie aan als assistent-scheepsarts en natuuronderzoeker op zijn expeditie naar Antarctica. Hierbij stelde Ross de voorwaarde dat Hooker eerst zijn studie geneeskunde zou afronden. Het lukte hem net op tijd om zijn studie af te ronden en zijn Doctor of Medicine te behalen, waardoor hij mee kon met de expeditie.

Op 25 september 1839 vertrokken de twee expeditieschepen HMS Erebus en HMS Terror vanuit Medway. Onderweg stopten ze op Madeira om de voorraden aan te vullen. Hier kreeg Joseph de kans om voor het eerst planten te verzamelen en te determineren. Ross was onder de indruk van de activiteiten van Joseph en bood hem een kastje aan waarin hij zijn verzamelde specimens kon opbergen en bood hem tevens een plaats aan zijn tafel, waar hij met zijn microscoop kon werken terwijl hij zijn ontdekkingen uittekende op papier.

Vervolgens kwam de expeditie langs de Canarische Eilanden waar Joseph een gevarieerde flora aantrof met zowel endemische soorten als geïntroduceerde soorten. Door een plotselinge aanval van acuut reuma moest hij echter stoppen met zijn werkzaamheden.

Op weg naar Kaap de Goede Hoop maakte de expeditie nog enkele tussenstops op eilanden. De tussenstops werden voornamelijk gepland om de positie te bepalen, maar dit gaf Joseph ook de kans om planten te verzamelen op een aantal eilanden. Hieronder waren de rotsige eilanden van Penedos de São Pedro e São Paulo, het Braziliaanse Trinidade en Sint-Helena waar hij zijn eerste observaties deed van lokale flora en fauna die worden verdrongen door ingevoerde soorten.

Op 17 maart 1840 bereikte de expeditie Kaap de Goede Hoop, waar Joseph een gebied aantrof met een grote biodiversiteit. Een zijn eerste werkzaamheden ter plaatse, was het laten verschepen van zijn collecties naar Engeland. Om de kans te vergroten dat zijn collecties veilig zouden aankomen, liet hij ze in meerdere sets verpakken, één voor de Royal Society, één voor de Britse admiraliteit, één voor kapitein Ross en twee voor zijn vader. Hoewel het verblijf slechts drie weken duurde, slaagde Joseph erin om meer dan 300 soorten te verzamelen die hij kon classificeren en tekenen.

Op 6 april 1840 vertrok de expeditie naar de Kerguelen. Daar trof Joseph de kerguelenkool aan. Deze plant was ontdekt in 1776 tijdens de derde expeditie van James Cook door zijn scheepsarts William Anderson. Joseph Dalton Hooker was echter de eerste die de plant een wetenschappelijke beschrijving gaf. Hij verzamelde en identificeerde er ook nog 150 verschillende plantensoorten. Hieronder waren 18 bedektzadigen, 3 varens, 35 mossen en voor de rest zeewieren en korstmossen. Het verzamelen gebeurde onder moeilijke omstandigheden vanwege lage temperaturen, vorst, sneeuw, onbegaanbaar terrein en de bijna continu aanwezige wind.

Op 20 juli 1840 vertrok de expeditie naar Hobart in wat toen nog Van Diemensland heette, het latere Tasmanië. Op 16 augustus arriveerden ze in Hobart en werd de expeditie van nieuwe voorraden voorzien. Op 12 oktober vertrokken ze naar de Aucklandeilanden, waar ze op 20 november arriveerden op Enderby-eiland. Hier bleven ze drie weken om te wachten op de Antarctische zomer. Joseph verzamelde hier weer een aantal planten. Hierna verbleven ze nog kort op Campbell-eiland waar Joseph nog een aantal planten verzamelde. Vervolgens zeilden ze naar de zuidpoolcirkel.

Gedurende de daaropvolgende drie maanden op zee, bereikten de HMS Erebus en HMS Terror zuidelijker afstanden dan enige andere expeditie daarvoor. Met magnetisch onderzoek en het omvaren van Antarctica kon James Clark Ross accuraat de positie van de magnetische zuidpool bepalen. Gedurende deze omvaring werd ook Mount Erebus ontdekt.

Op 6 april 1841 keerde de expeditie terug in Hobart. Gedurende de volgende drie maanden, werden de twee schepen die door het ijs hadden gevaren, opgeknapt en werden de voorraden aangevuld. Op 6 juli vertrok de expeditie naar Sydney waar ze op 14 juli arriveerden in Botany Bay. Vervolgens vertrok de expeditie naar Nieuw-Zeeland, waar ze op 16 augustus arriveerden in Bay of Islands. Joseph ondernam meerdere excursies gedurende de drie maanden van hun verblijf. Omdat een groot gedeelte van de Nieuw-Zeelandse flora al was beschreven, bleven zijn nieuwe ontdekkingen voornamelijk beperkt tot mossen.

Halverwege november 1841 kreeg Joseph een brief van zijn vader omdat zijn vader was benoemd tot directeur van de Royal Botanic Gardens, Kew. Om zijn vader te feliciteren zond Joseph zijn vader een schip vol met levende planten. Vlak hierna vertrok de expeditie weer naar het Antarctisch gebied.

De HMS Erebus en HMS Terror vertrokken naar de plek waarvandaan ze het vorige jaar waren vertrokken. Op 1 januari 1842 waren de schepen echter ingesloten door ijs. Op 17 januari stak er een hevige storm op. Toen de storm ging liggen, werden de beschadigde schepen gerepareerd. De schepen waren zuidelijker gevaren dan ooit tevoren. Omdat de Antarctische winter zich zou aandienen, gaf Ross de opdracht om naar warmere wateren te vertrekken.

Op 12 maart, onderweg naar de Falklandeilanden, stak er een nog hevigere storm op. De schepen werden tegen ijsbergen aangeslagen en tijdens de storm verloren de twee schepen elkaar in een donkere nacht uit het zicht. Uiteindelijk vonden ze elkaar weer met behulp van lichtsignalen.

Op 6 april arriveerde de expeditie bij de Falklandeilanden. Hiervandaan vertrokken ze alweer snel naar Hermiteiland. Hier was Joseph de eerste die er planten verzamelde na een bezoek van Charles Darwin een aantal jaren eerder. In het koude vochtige klimaat van het eiland verzamelde hij 100 soorten mossen en trof hij planten aan die gelijkenis vertoonden of zelfs identiek leken te zijn aan soorten uit Engeland. Hiermee begon zijn levenslange studie van de biogeografie. De expeditie kwam ook nog langs Vuurland, Sint-Helena en Ascension, voordat de terugreis naar Engeland werd aangevangen.

De expeditie arriveerde op 4 september 1843 in Engeland, na een reis van bijna 4½ jaar. Na de reis sprak Joseph Dalton Hooker af met Charles Darwin, die hij voor de reis al kort gesproken had. Ze vergeleken elkaars aantekeningen en sloten een levenslange vriendschap. Ze raadpleegden elkaar regelmatig over hun theorieën, Darwin over zijn theorie over de evolutie van soorten en Hooker over zijn theorie over de verspreiding van soorten. Hooker classificeerde op Darwins verzoek de planten die Darwin had verzameld op de Galápagoseilanden.

Naar aanleiding van de expeditie publiceerde Hooker jaren later zijn publicaties over zijn ontdekkingen: "Flora Antarctica" (1844-1847), "Flora Novae-Zelandiae" (1853-1855) en "Flora Tasmaniae" (1855-1860).

Enige jaren na zijn terugkeer in Engeland, begon Joseph Dalton Hooker met de planning voor een nieuwe expeditie. Zijn vriend, de bioloog en geoloog Hugh Falconer, beval hem Sikkim aan omdat dat toen nog onafhankelijke land nog niet uitgebreid was onderzocht. Hooker keek ernaar uit om planten van zijn Antarctica-expeditie te vergelijken met flora uit die streken. Zijn vader ondersteunde hem met 400 Britse pond per jaar om de noordelijke streken van India te onderzoeken en planten te verzamelen voor de Royal Botanic Gardens, Kew waarvan zijn vader nog steeds directeur was. Hij vertrok op 11 november 1847 aan boord van het stoomschip Sidon vanuit Southampton.

Het schip voer via Lissabon, Gibraltar en Malta naar Alexandrië in Egypte. Joseph Dalton Hooker bekeek het historische erfgoed van Egypte en onderzocht ook hier de flora en ging daar zo in op, dat het hem niet was opgevallen dat zijn reisgenoten zonder hem waren vertrokken. Uiteindelijk slaagde hij erin om zijn reisgenoten per dromedaris in te halen en kwam hij in Suez aan boord van de Moozuffe, een stoomfregat van de Indiase marine, dat vervolgens naar Calcutta voer. Zijn hut was vlak naast de kolenstookruimte gevestigd. Zijn droogpapieren die hij gebruikte om zijn herbariumspecimens te verzamelen, gingen verloren door het water en de rook van de brandende kolen.

De Moozuffe arriveerde op 12 januari 1848 in Calcutta. Hooker kreeg hier een teleurstelling te verwerken omdat hij geen herbariumspecimina kon aanmaken omdat hij geen droogpapier meer had. Zijn eerste excursie was een geologische veldtrip op zoek naar kolen, die werd geleid door David Williams van de Geological Survey of India. Op 28 januari sloot Hooker zich bij Williams aan. Ze reden eerst naar Hugli-Chuchura waarna ze de Grand Trunk Road westwaarts volgden naar het kolenbekken van Damood Valley.

Uiteindelijk keerde Hooker terug naar zijn eigenlijke missie. Hij regelde een boot die hem over de Ganges stroomafwaarts naar Bhagulpore bracht. Van hieruit vertrok hij naar Sikkim. Onderweg kwam hij door Patna, waar hij de productie van opium aanschouwde. Hij kreeg hier een aantal specimina en tekeningen die het productieproces van opium illustreerden. De tekeningen bewaarde hij voor zijn vader die een museum voor economische botanie had opgericht. Hij vervolgde zijn reis door het binnenland van India naar Purnea, wat hij deed met een systeem waarbij aflossingsploegen van mannen de zware goederen vervoerden, een inspannende en trage methode van reizen.

Hooker deed uitgebreid verslag van de klimaatverandering die hem opviel toen hij van het laagland naar de bergen trok. De relatieve luchtvochtigheid nam toe en de vegetatie werd dichter begroeid. Hij was naast zijn kennis van de botanie, ook onderlegd in geologie, meteorologie en cartografie. Vijftig jaar nadat hij zijn kaarten had gemaakt, werden deze nog steeds gebruikt en bleken ze een hoge mate van accuratesse te bezitten.

Op 6 april 1848 bereikte Hooker Darjeeling, waar hij de bioloog Brian Houghton Hodgson ontmoette, die hem zijn huis aanbood als onderkomen van waaruit hij zijn expedities kon ondernemen. In de maanden daarna vervolledigde Hooker zijn "Flora Antarctica ", waar hij gedurende de zes jaar na zijn terugkeer in Londen nog niet aan was toegekomen. Ook onderzocht hij in deze maanden de flora in de omgeving van Darjeeling, waarbij hij een aantal nieuwe rhododendronsoorten ontdekte.

De Britse politieke waarnemer, Archibald Campbell, probeerde meerdere keren om toestemming te verkrijgen voor Hooker om door Sikkim te reizen, maar dat werd aanvankelijk geweigerd door de Radja en de Divan van Sikkim. Uiteindelijk gaven zij toe na druk van Groot-Brittannië, de toenmalige koloniale overheerser van India. De Dewan waarschuwde echter wel om de noordelijke grens met Tibet niet te passeren.

Zo konden Hooker en Campbell op 27 oktober 1848 vertrekken met een ploeg van 56 dragers, plantenverzamelaars, koks, vogelverzamelaars en veiligheidsmensen. De groep reisde door Sikkim en het westen van Nepal. Toen Hooker en Campbell de grens met Tibet uiteindelijk toch passeerden, werden ze op last van de Dewan in november 1849 gevangengenomen. De Britse regering wist de expeditie na een aantal weken vrij te krijgen door te dreigen met een militaire invasie.

Daarna reisde Hooker in 1850 met de botanicus Thomas Thomson door Oost-Bengalen. De twee keerden in 1851 terug naar Engeland. Ze schreven samen het eerste deel van "Flora Indica" (1855), een project dat echter vanwege een gebrek aan steun van de Britse Oost-Indische Compagnie nooit werd voltooid. De inleiding over de biogeografie van de Indiase flora werd echter wel beschouwd als een van de belangrijkste uiteenzettingen van Hooker over het onderwerp. Naar aanleiding van de expeditie publiceerde Hooker ook nog "The Rhododendrons of Sikkim-Himalaya" (1851), twee delen van "Himalayan Journal" (1854) die hij opdroeg aan Charles Darwin en "The Flora of British India" (1872-1897).

In totaal verzamelde Hooker 7000 plantensoorten uit India en Nepal, waaronder 25 voorheen onbekende soorten rhododendrons. De planten werden opgenomen in de collectie van de Royal Botanic Gardens, Kew.

Hooker ondernam ook nog reizen naar Libanon en Syrië in 1860, het Atlasgebergte in Marokko in 1871 en de Rocky Mountains in Colorado en Utah in 1877.

Op 5 juni 1855 werd Joseph benoemd als assistent-directeur van de Royal Botanic Gardens, Kew en diende hij onder zijn vader, die nog steeds directeur was. Toen zijn vader in 1865 stierf, volgde Joseph hem op als directeur.

Joseph Dak droeg veel bij aan de botanische tuin, waaronder de 'in een t gerangschikte broeikassen' (inmiddels vervangen door de Princess of Wales Conservatory), het Jodrell Laboratory (onderzoekslaboratorium) en de Order Beds (plantenbedden waarin de planten zijn gerangschikt volgens het Bentham & Hooker-systeem). Gedurende het directoraat van Joseph Dalton Hooker, doneerde kunstenares Marianne North honderden van haar tekeningen aan de botanische tuin en zorgde zij ook voor een galerie om deze ten toon te stellen. Op Hookers gezag werden Braziliaanse rubberbomen ("Hevea brasiliensis") in de botanische tuin opgekweekt en vervolgens gedistribueerd naar Ceylon en Maleisië. Dit was het begin van de grootschalige rubberindustrie in Azië. In 1885 trad Joseph terug als directeur van de botanische tuin en werd hij opgevolgd door zijn schoonzoon William Turner Thiselton Dyer.

Tussen 1865 en 1904 was Hooker redacteur van "Curtis's Botanical Magazine". Van 1873 tot 1878 was Hooker voorzitter van de Royal Society. Hij schreef in zijn latere leven nog een aantal werken, waaronder "Outlines of the Distribution of Arctic Plants" (1862), "Student's Flora of the British Isles" (1870), "Genera Plantarum" (met George Bentham, 1860-1883) en "Flora of British India" (1855–1897).

Voor botanische namen die hij heeft gepubliceerd, wordt de standaardaanduding Hook.f. gebruikt. Voorbeelden van door hem gepubliceerde botanische namen zijn "Bulbinella rossii" (genoemd naar James Clark Ross), "Pleurophyllum speciosum" en "Anisotome latifolia". In 1888 werd Hooker samen met Richard Owen de eerste ontvanger van de Linnean Medal van de Linnean Society of London. In 1887 kreeg hij de Copley Medal. In 1892 kreeg hij de Darwin Medal. In 1908 kreeg hij de Darwin-Wallace Medal.

Hooker overleed op 10 december 1911 op 94-jarige leeftijd. Hij werd begraven in de kerk van Kew.





</doc>
<doc id="691663" url="https://nl.wikipedia.org/wiki?curid=691663" title="Circuit van Papez">
Circuit van Papez

Het circuit van Papez, beschreven door James Papez in 1937, is een gedeelte van de hersenen en is een van de belangrijkste banen van het limbische systeem. Het speelt een rol in corticale controle van emotie en het gebruik van geheugen.
Papez ontdekte het circuit door het rabiësvirus in de hippocampus van een kat te spuiten, en te kijken hoe de progressie was in de hersenen. Het initiële circuit was als volgt beschreven:



</doc>
<doc id="691717" url="https://nl.wikipedia.org/wiki?curid=691717" title="Poortkatheter">
Poortkatheter

Een poortkatheter is een implanteerbaar hulpmiddel (een katheter) waarmee artsen gemakkelijk toegang kunnen krijgen tot grote, diep gelegen aders in het menselijk lichaam. Het bestaat uit een door een siliconenrubberen membraan afgesloten injectiekamer waar een dun slangetje op is aangesloten. 

De injectiekamer wordt onderhuids geïmplanteerd, meestal op de borst of in de arm, waar het net onder de huid ligt en gemakkelijk voelbaar is. Het uiteinde van het slangetje wordt in een grote ader, zoals de bovenste holle ader of net in de rechterhartboezem gelegd. Het systeempje wordt gevuld met fysiologische zoutoplossing met een klein beetje heparine erin om te voorkomen dat zich bij het uiteinde bloedstolsels vormen. De implantatieprocedure is een kleine ingreep die weliswaar onder strenge asepsis maar wel onder lokale verdoving kan geschieden. 

Tot het plaatsen van een poortkatheter wordt vaak besloten bij mensen die een groot aantal intraveneuze behandelingen gaan krijgen in korte tijd, vooral als het om voor de vaatwand prikkelende stoffen gaat, of als er weinig aders zijn die makkelijk kunnen worden aangeprikt. 

Na genezing van het implantatiesneetje kan men nu gemakkelijk door de huid heen met een Grippernaald een injectie geven die dan in een groot bloedvat of in het hart zelf terechtkomt, waardoor de kans op vaatwandirritatie komt te vervallen. De patiënt kan gewoon zwemmen en baden.

Vaatwandirritatie en dichtgroeien van het vat zijn namelijk vaak een reden waarom kuren met agressieve stoffen, zoals chemotherapeutica tegen kanker niet in een ader in de arm kunnen worden gegeven. Er zijn ook patiënten die regelmatig immunoglobuline toegediend krijgen, wanneer deze transfusies deel uitmaken van een lange of zelfs levenslange behandeling, wordt de poortkatheter ook overwogen.

Na iedere injectie c.q. transfusie moet de poortkatheter wel worden doorgespoeld met fysiologisch zout met heparine erin. In de geneeskunde noemt men dit een heparineslot. Om het membraan niet onnodig te beschadigen, moet het aanprikken gebeuren met een speciale, niet-stansende naald.



</doc>
<doc id="691752" url="https://nl.wikipedia.org/wiki?curid=691752" title="Hielspoor">
Hielspoor

Een hielspoor is een verkalking of verbening van de aanhechting van de fascie aan het hielbeen (calcaneus). Een hielspoor is een van de symptomen van een plantaire fasciitis. De hielspoor op zich geeft geen klachten, de onderliggende oorzaak (de fasciitis) geeft echter wel pijnklachten.


</doc>
<doc id="691802" url="https://nl.wikipedia.org/wiki?curid=691802" title="Parotidectomie">
Parotidectomie

Parotidectomie is operatieve verwijdering van (een van de twee lobben van) de oorspeekselklier ("glandula parotis"). Dit is soms nodig bij gezwellen van de oorspeekselklier, waarvan de benigne mengtumor (pleiomorf adenoom) verreweg de meest voorkomende is.

De operatie is technisch moeilijk omdat de nervus facialis, de zenuw die de meeste mimiekspieren van het gelaat bedient, dwars door deze klier heen loopt. Het is de kunst deze zenuw zo veel mogelijk te sparen. Dat is niet altijd mogelijk en lukt ook niet altijd. Indien de zenuw gedeeltelijk beschadigd raakt, zal deze zich in de meeste gevallen vanzelf herstellen in een periode van enkele maanden tot een half jaar. Volledig doorsnijden van de zenuw leidt tot verlamming van de spieren die hierdoor worden aangestuurd, zoals de mondhoek en de oogleden aan de betreffende kant van het gezicht.

Tijdens de operatie is het onvermijdelijk dat zenuwen die betrokken zijn bij de speekselproductie beschadigd raken. Deze zenuwuiteinden kunnen zich aansluiten op zweetklieren van de wang. Dit heeft tot gevolg dat de prikkel voor de aanmaak van speeksel, zoals eten, nu leidt tot zweetproductie van de wang aan de geopereerde kant van het gezicht. Dit wordt het syndroom van Frey genoemd.

Het syndroom van Frey treedt enkele weken tot maanden na de operatie op bij vrijwel iedere patiënt, hoewel meestal niet in zo'n mate dat de patiënt er last van heeft. Ongeveer 30% van de patiënten vertoont symptomen.


</doc>
<doc id="691823" url="https://nl.wikipedia.org/wiki?curid=691823" title="Pericarditis">
Pericarditis

Pericarditis is een ontsteking van het hartzakje ("pericard").

Pericarditis kent verschillende mogelijke oorzaken, ieder met een eigen behandeling.

Verschijnselen bij een pericarditis kunnen zijn: pijn op de borst, retrosternaal en uitstralend naar de nek, wordt minder bij zitten en vooroverbuigen en erger bij liggen, kortademigheid, onbestemd gevoel van angst, enkeloedeem, een lage bloeddruk (hypotensie), koorts en er is frictie te horen bij auscultatie.
Op een ECG kunnen karakteristieke afwijkingen gezien worden (ST-elevatie, PR-depressie, maar geen Q-waves) en soms is op een röntgenfoto een vergroting van het hart zichtbaar.
Bij echografisch onderzoek van het hart wordt vaak vocht in het hartzakje gezien.
Een gevreesde complicatie is dat er door de ontsteking zoveel vocht in het hartzakje komt dat het hart zich bij het ontspannen niet meer met bloed kan vullen: de harttamponnade. Dit kan levensbedreigend zijn. In sommige gevallen kan het pericard door de ontsteking als het ware krimpen, wat eveneens de pompwerking belemmert. Men spreekt dan over een "pericarditis constrictiva".

Absolute rust is noodzakelijk. Verdere behandeling is afhankelijk van de oorzaak en kan bestaan uit ontstekingsremmende middelen (NSAID's of steroïden) of antibiotica. Indien sprake is van instroombelemmering van het hart waardoor de pompfunctie van het hart belemmerd wordt kan via een punctie vocht uit het hartzakje worden afgetapt. Bij een pericarditis constrictiva is vaak een operatieve ingreep noodzakelijk.


</doc>
<doc id="692021" url="https://nl.wikipedia.org/wiki?curid=692021" title="Spinnenbeet">
Spinnenbeet

Een spinnenbeet is een beet van een spin. Van de ca 50.000 beschreven spinnensoorten zijn er slechts een handvol waarvan de beet echt gevaarlijk kan zijn voor de mens. Geen van deze soorten komt in Nederland of België voor. Wel komt in België en Nederland de grote oeverspin voor. Daarvan is de beet zeer onaangenaam, vergelijkbaar met een wespensteek. Ook de roodwitte celspin kan pijnlijk bijten.

Over de hele wereld zijn enige tientallen soorten spinnen die gemeen kunnen bijten en slechts een handvol die wel eens gevaarlijk kunnen zijn. Dit zijn overigens meestal niet de grootste soorten—van de echte grote vogelspinnen is er geen één echt gevaarlijk. Een van de beruchtste spinnen, de zwarte weduwe ("Latrodectus mactans") is maar zo groot als een kruisspin. Deze soort is overigens in België wel eens aangetroffen maar het klimaat in West-Europa is te koud om de winter door te komen. Een fatale afloop is bij een beet uiterst zeldzaam: van de in dit opzicht beruchtste spinnen zoals de Amerikaanse Vioolspin ("Loxosceles reclusa") en de Australische tunnelspin ("Atrax robustus") zijn in totaal de afgelopen honderd jaar in de wetenschappelijke wereldliteratuur slechts enige tientallen beten met dodelijke afloop beschreven. Telt men alleen beten waarbij de veroorzaker zeker kon worden geïdentificeerd, dan wordt het nog minder. In landen waar gevaarlijke spinnen voorkomen zijn tegenwoordig antisera verkrijgbaar die een fatale afloop vrijwel altijd kunnen voorkomen. Van de genoemde soorten zijn wel sterfgevallen beschreven, hoewel die bij de meeste soorten wereldwijd en over de gehele vorige eeuw in totaal onder of rond de tien bleven.

In Brazilië komen een vijftal soorten van het geslacht "Phoneutria" voor die berucht zijn omdat ze erg giftig zouden zijn en daarnaast ook nogal agressief. Deze soort komt wel eens mee met een lading bananen en wordt daarom wel bananenspin genoemd. Een andere naam is Braziliaanse zwerfspin. Deze spin staat bekend als de giftigste spin ter wereld. Toch heeft een beet niet vaak serieuze gevolgen, waarschijnlijk omdat ze geen of maar weinig gif gebruiken als ze mensen bijten.

Vaak worden pijnlijke prikken of steken van een niet gezien insect of spinachtige door artsen of ander medisch personeel aan spinnen toegeschreven, echter zonder dat hiervoor een duidelijke reden bestaat of zelfs zonder dat dit aannemelijk is. In Florida zijn bijvoorbeeld 124 gevallen van beten van de vioolspin in zes jaar gemeld, terwijl de spin zelf in een eeuw tijd door spinnendeskundigen maar 11x in Florida is gevonden en er dus nauwelijks voorkomt. In gebieden waar de spin wel in grote aantallen voorkomt, zijn beten eveneens zeldzaam. In een bewoond huis uit de 19e eeuw in Kansas werden in een onderzoek gedurende zes maanden meer dan 2000 (!) vioolspinnen gevangen, waarvan er minstens 400 groot genoeg waren om te bijten, en was desondanks niemand gebeten.


</doc>
<doc id="692189" url="https://nl.wikipedia.org/wiki?curid=692189" title="Sebald Justinus Brugmans">
Sebald Justinus Brugmans

Sebald Justinus Brugmans (Franeker, 24 maart 1763 - Leiden, 22 juli 1819) was een Nederlandse arts, natuuronderzoeker en hoogleraar in meerdere natuurwetenschappen. Hij was de zoon van Antonius Brugmans, hoogleraar in de natuurlijke historie. 

Toen Brugmans vijftien jaar oud was, werd hij al student aan de universiteit van Groningen. Nadat hij drie jaar had gestudeerd, promoveerde hij op 3 juli 1781 al tot doctor in de wijsbegeerte en meester in de vrije kunsten. Op 15 juni 1785 behaalde hij in Groningen zijn doctoraat in de geneeskunde. Op 1 november 1785 werd hij hoogleraar astronomie, metafysica, natuurkunde en wiskunde aan de Universiteit van Franeker. In 1786 werd hij echter al benoemd tot hoogleraar in de botanie aan de universiteit van Leiden als opvolger van David van Royen. Tevens werd Brugmans de opvolger van Van Royen als directeur (praefectus horti) van de Hortus botanicus Leiden. Bij de hortus werkte hij samen met hortulanus Nicolaas Meerburgh, zijn rechterhand. 

Na de dood van J. Allamand werd Brugmans in 1787 ook nog hoogleraar in de natuurlijke historie. Op zijn eigen verzoek werd hij in 1795 aangesteld als hoogleraar geneeskunde aan de medische faculteit van de Leidse universiteit. In 1800 volgde hij Van Volteren op als hoogleraar in de chemie, zodat Brugmans nu hoogleraar in vier disciplines was: botanie, chemie, geneeskunde en natuurlijke historie. 

Op geneeskundig gebied werd Brugmans gezien als een autoriteit. Vanaf 1795 organiseerde hij de militaire gezondheidszorg als directeur van 'Geneeskundig Bureau der Bataafsche Republiek' en regelde hij de organisatie van alle faciliteiten in het Leids militair hospitaal. Hem werd zelfs de positie van minister van defensie aangeboden, maar die weigerde hij. In 1799 organiseerde hij de medische hulp na de slag met geallieerde Britse en Russische troepen in om het stadhouderlijk gezag proberen te herstellen. Alleen in Leiden werd er al gezorgd voor vierduizend gewonden. Er werd een militaire medische school opgericht in Leiden, die de goedkeuring had van koning Lodewijk Napoleon Bonaparte. Lodewijk Napoleon vond de medische opleiding in Leiden superieur ten opzichte van die in Frankrijk. Lodewijk Napoleon was erg gecharmeerd van Brugmans. Brugmans werd benoemd tot Inspecteur-Generaal van de Franse Keizerlijke Gezondheidsdienst waarbij hij zich inzette voor de medische faciliteiten en de verbetering van de levensomstandigheden van de militairen. Door zijn aanpak wist hij epidemische ziekten en koudvuur (hospitaalversterving) te bestrijden. Hij was overtuigd van het infectueuze karakter van koudvuur en streed voor hygiënische omstandigheden, waarmee hij als voorloper van Ignaz Semmelweis kan worden gezien.

Brugmans werd in de napoleontische periode ook benoemd tot rector magnificus van de Leidse universiteit.. Als rector magnificus deed hij veel om de positie van de universiteit te versterken. De universiteit mocht al zijn bezittingen behouden terwijl de regering de schulden betaalde en een jaarlijkse subsidie van 100.000 Franse frank verstrekte. Dit was opmerkelijk aangezien, de Universiteit van Harderwijk en de Universiteit van Franeker in de napoleontische periode op 22 oktober 1811 per decreet van Napoleon Bonaparte werden gesloten. In 1811 had Brugmans Parijs bezocht om te weten wat Napoleon Bonaparte voor plannen had met de universiteit. Waarschijnlijk leidden Brugmans' onderhandelingen ertoe dat de Leidse universiteit bleef behouden. Napoleon noemde Brugmans een “professor in alles”. Dit ging ten koste van andere universiteiten en zette kwaad bloed bij veel andere academici. Tot december 1813 bleef Brugmans rector magnificus, toen hij na de aftocht van de Fransen en de terugkeer van de Oranjes in Nederland uit deze functie werd ontheven. Zeer waarschijnlijk gebeurde dit vanwege zijn weinig welwillende houding ten opzichte van de universiteiten buiten Leiden ten tijde van Napoleon.

Na de val van Napoleon Bonaparte in 1813 was Brugmans gedurende korte tijd persona non grata, omdat hij had gediend onder het bewind van de vijand. Dit is opmerkelijk te noemen omdat veel voormalige bestuurders onder Napoleon wel behouden bleven. Na interventie van zijn broer, Pibo Antonius Brugmans die een emotionele brief schreef aan Koning Willem I, werd hij echter gerehabiliteerd. Na zijn rehabilitatie werd Sebald Justinus Brugmans benoemd tot medisch inspecteur-generaal van het leger en later kreeg hij ook nog dezelfde functie bij de marine. Dankzij zijn inspanningen en organisatievermogen was hij verantwoordelijk voor de noodhulp in Brussel van meer dan 27.000 gewonden na de Slag bij Waterloo op 18 juni 1815. Door zijn inspanningen werden ernstige epidemieën voorkomen. Brugmans kreeg van Koning Willem I de opdracht om het door de Fransen naar Parijs gebrachte naturaliënkabinet (verzameling van natuurlijke objecten) van de Stadhouders terug te vorderen. Dit lukte Brugmans ten dele omdat Jean-Baptiste de Lamarck en Georges Cuvier een aantal objecten wilde behouden voor hun onderzoek. De op 19 december 1815 in Nederland gearriveerde verzameling werd door de koning aan de Leidse universiteit geschonken.

Tussen 1806 en 1813 trok Brugmans meer tijd uit voor de Leidse hortus. In 1807 schreef hij een brief aan de curatoren van de Leidse universiteit om hen te informeren over de toestand van de hortus. Er ontbraken veel bekende planten, omdat er door de oorlogen geen correspondentie was onderhouden met de Nederlandse koloniën. De broeikassen waren in een slechte staat en waren geen fondsen om de tuin te onderhouden. Brugmans zorgde ervoor dat de plantencollectie van de voormalige hortus van de Universiteit van Harderwijk opgenomen werd in de collectie van de Leidse hortus.

In 1816 werd de hortus onder Brugmans leiding fors uitgebreid. Er werd een stuk grond verworven waardoor de oppervlakte van de hortus verviervoudigde. Dit was de grootste oppervlakte van de Leidse hortus in zijn bestaan. De inrichting van de tuin werd opnieuw ontworpen en kreeg een Engelse landschapsstijl. Het ontwerp was het werk van T.F.L. Nees von Esenbeck die tussen 1817 en 1819 in Leiden verbleef. Brugmans had ook nog het idee om in de hortus een dierentuin te beginnen naar het voorbeeld van Jardin des Plantes in Parijs. Dit idee kon hij echter niet meer uitvoeren. In 1819 verscheen Brugmans' "Elenchus Plantarum quae, in Horto Lugduno-Batava coluntur", een catalogus van de planten die in 1818 in de hortus gehouden werden. Uit dezelfde periode dateerde de zaadlijst die aan andere botanische tuinen en particuliere liefhebbers werd gezonden, een initiatief dat heden ten dage nog steeds plaatsvindt. In 1857 werd de hortus gedwongen om onder Brugmans verworven grond over te dragen voor de bouw van de Sterrewacht Leiden. 

Brugmans had gedurende zijn leven nog meer functies, waaronder lijfarts van koning Lodewijk Napoleon Bonaparte, lid van 23 genootschappen en voorzitter van de kunstacademie Leiden. Op 4 mei 1808 werd hij geïnstalleerd als lid van het Koninklijk Instituut van Wetenschappen, Letterkunde en Schoone Kunsten. Ook was hij één van de samenstellers van de "Pharmacopoea Batava", het eerste Nederlandse receptenboek voor apothekers. Tevens was hij adviseur van de overheid met betrekking tot veeartsenijkundig onderwijs en onderzoek. Tussen 1806 en 1809 was hij lid van de Staatsraad.

Brugmans was ook een verwoed verzamelaar van natuurlijke preparaten als mensenharten, soldatenschedels met verwondingen (deze werden hem toegezonden door artsen die door hem waren opgeleid en in het leger van Napoleon Bonaparte dienden en werden door hemzelf verzameld na afloop van de Slag bij Waterloo in 1815), hoornen, huiden, beenderen, dierlijke skeletten en anatomische malformaties als congenitale afwijkingen, die heden ten dage nog steeds zijn te bezichtigen in Museum Boerhaave. 

In de nacht van 22 op 23 juli 1819 overleed Brugmans op 56-jarige leeftijd. Omdat zijn beoogde opvolger als hoogleraar botanie en hortusdirecteur, C.G.C. Reinwardt nog actief was in Nederlands-Indië , werd de natuuronderzoeker Hendrik Carel van der Boon Mesch (nog student onder Brugmans) gedurende ruim drie jaar aangesteld als tijdelijk plaatsvervanger. Hoogleraar Kraus, een medicus-chemicus, verzorgde de colleges chemie en de hoogleraar theologie Clarisse verzorgde de colleges natuurlijke historie. De Hollandsche Maatschappij van Fraaije Kunsten en Wetenschappen schreef een prijsvraag uit voor een lofrede op Brugmans. De inzending van H.C. van der Boon Mesch werd onderscheiden met de gouden erepenning en die van A. Capadose met de zilveren erepenning. 
Brugmans werd begraven in de Pieterskerk. Zes jaar later liet zijn broer aldaar een monument voor hem oprichten. Het piëdestal hiervoor was ontworpen door David Pièrre Giottino Humbert de Superville; het monument is vervaardigd door Paulus Joseph Gabriël. 

Naast de buste op zijn grafmonument is er een portret van Brugmans bewaard gebleven, dat is geschilderd door Charles Howard Hodges. Het plantengeslacht "Brugmansia" is door Christiaan Hendrik Persoon naar hem vernoemd.




</doc>
<doc id="692234" url="https://nl.wikipedia.org/wiki?curid=692234" title="Executieve functies">
Executieve functies

Onder executieve functies (EF) worden de hogere controlefuncties van de hersenen verstaan. EF zijn lastig eenduidig te definiëren. Dit komt doordat zij meerdere verschillende deelfuncties omvatten.
EF worden wel vergeleken met de taken van een ondernemer van een groot bedrijf. De ondernemer moet allereerst in staat zijn om een algemene strategie te volgen om het bedrijf te leiden. Dit kan bijvoorbeeld inhouden: het verhogen van de productie, klanten tevreden stemmen, een goed personeelsbeleid voeren, enzovoort. Ten tweede moet hij relevante nieuwe informatie kunnen benutten om zijn plannen of strategie eventueel te wijzigen of bij te stellen; hij moet zich kortom flexibel kunnen aanpassen aan nieuwe situaties. Van de andere kant moet hij ook op de rem kunnen trappen als blijkt dat acties ongewenste gevolgen kunnen hebben. Ten derde moet hij in staat zijn meerdere taken gelijktijdig uit te voeren, en weten aan welke taken hij eventueel prioriteit moet geven. Ten slotte moet de ondernemer ook over sociale vaardigheden beschikken, en zijn bedrijf naar buiten toe goed kunnen vertegenwoordigen.

De Rus Alexander Luria en Amerikaan Joachim Fuster hebben de basis gelegd voor de theorie waarin executieve functies werden verbonden met de cortex praefrontalis. De Amerikaanse neuropsychologe Muriel Lezak is de eerste die dit psychologisch construct benoemde als executieve functies.

De psychologen Don Norman en Tim Shallice hebben 5 soorten situaties geschetst waarin gewone routinematige activatie van gedrag niet voldoende is, en executieve functies vereist zijn om tot een optimale prestatie te komen. Dit zijn achtereenvolgens:


In het psychologisch laboratorium zijn een aantal van bovengenoemde aspecten van EF onderzocht door middel van de volgende taken:
De rol van de prefrontale cortex bij executieve functies is niet makkelijk eenduidig aan te geven, omdat, zoals uit het bovenstaande overzicht blijkt, het waarschijnlijk gaat om een diversiteit aan functies. Er vindt nog steeds een debat plaats of de prefrontale cortex een algemene rol vervult, of qua functies kan worden opgedeeld is allerlei gespecialiseerde gebiedjes, of 'modulen'. Onderzoek met patiënten met prefrontale laesies maakt aannemelijk dat het vermogen tot activeren van het werkgeheugen (zoals in diverse aandacht- en geheugentaken) en het vermogen tot remming van door gewoonte en/of conditionering ingesleten gedragspatronen (zoals in stoptaken en bij taakomschakeling) belangrijke kernfuncties zijn.
Vooral de dorsolaterale prefrontale schors activiteit als taken een beroep doen op het werkgeheugen. Daarbij bleek er een verschil te bestaan tussen gebieden in de frontale linker- en rechterhersenhelft: links was meer actief in verbale geheugentaken en rechts in de, al dan niet ruimtelijke, niet-verbale geheugentaken.
Ook onderzoek van Goldman-Rakic met apen in zogenaamde uitgesteldereactietaken (hierbij moeten proefdieren even onthouden onder welk paneeltje zich het voedsel bevindt) heeft het belang van dit gebied aangetoond. Het dorsolaterale prefrontale gebied lijkt verder samen te werken met de posterieure gebieden in de hersenen, en de cortex cingularis anterior. Het posterieure gebied zou daarbij kunnen fungeren als opslagplaats van representaties, die belangrijk zijn voor ruimtelijke oriëntatie en het selecteren van de handelingen.

Brongeheugen wil zeggen dat men zich niet alleen een gebeurtenis of feit zelf, maar ook de context kan herinneren waarin zich een bepaalde gebeurtenis heeft voorgedaan. Een detective zal zich bijvoorbeeld niet alleen het gezicht maar ook de omgeving en het moment kunnen herinneren waarop hij een bepaald persoon eerder heeft gezien. Een student zal zich niet alleen bepaalde informatie herinneren, maar ook dat de docent op het bewuste college een jasje en een bruine das aanhad. Bij bronamnesie hebben patiënten vooral moeite met het onthouden van de context van bepaalde informatie. Bronamnesie lijkt vooral een gevolg te zijn van beschadiging van de prefrontale hersenen. Deze vorm van amnesie kan zich echter ook voordoen als onderdeel van normale veroudering.

De cortex cingularis anterior lijkt vooral betrokken te zijn bij conflictbewaking (Engels: "conflict monitoring"). Dit gebied behoort zelf niet tot de cortex praefrontalis maar werkt wel hiermee samen. Zo heeft onderzoek met event-related potentials en fMRI aangetoond dat dit gebied vooral actief is bij taken waarbij reactieconflicten optreden, of fouten in motorische reacties worden gemaakt. Dit blijkt onder meer uit een elektrische hersenpotentiaal die bekendstaat onder de naam Error-Related Negativity (ERN). Het gebied ontvangt ook input vanuit de basale ganglia een kernengebied in de hersenstam, dat onder meer verantwoordelijk is voor productie van dopamine.

Frontale gebieden blijken ten slotte ook actief in taken waarbij een motorische reactie moet worden onderdrukt. Vooral een gebied in de rechter prefrontale cortex lijkt hierbij betrokken te zijn. Remming door de frontale cortex speelt ook een rol bij onderdrukken van irrelevante of afleidende informatie. Zo blijken patiënten met prefrontale laesies vaak sterk afleidbaar. Dit is onder meer gebleken uit versterkte reacties van de hersenen (zogeheten geëvoceerde potentialen) van deze patiënten op geluidsprikkels.

Door middel van hersenletsel is het mogelijk dat gebieden beschadigd raken, welke betrokken zijn bij de executieve functies. Als het starten of stoppen van gedrag verstoord is, als de interne regulatie zodanig verstoord is dat iemand afhankelijk is van externe structuur of iemand niet goed meer effectief gedrag kan plannen, kan er sprake zijn van het dysexecutieve syndroom. Vaak is er in dat geval schade in het allervoorste deel van de grotehersenschors. Symptomen van het dysexecutieve syndroom zijn: impulsiviteit, passiviteit en apathie, snel geïrriteerd zijn, egocentrisme, gebrek aan flexibiliteit en planningsproblemen.
Recente fMRI-onderzoeken hebben aangetoond dat gebieden in de hersenen die actief zijn tijdens actieve taakverrichting, ook een onderlinge functionele koppeling vertonen in een toestand van rust. Een dergelijk centraal-executief netwerk (CEN) is verankerd in de dorsolaterale prefrontale cortex en de cortex parietalis posterior. Kennelijk spelen dezelfde gebieden die betrokken zijn bij het aansturen van executieve functies en het werkgeheugen ook een rol in het onderhouden van intrinsieke connectiviteit in de hersenen in rust. Het CEN staat in wisselwerking met andere grootschalige netwerken zoals het saliencenetwerk en het defaultnetwerk. Activatie van het CEN en saliencenetwerk in rust correleerden respectievelijk met testscores van executief functioneren (zoals tests van het werkgeheugen) en testscores van angstigheid, die buiten de scanner waren verkregen. Deze netwerken waren geïdentificeerd door patronen van synchrone fMRI-activiteit in rust te onderwerpen aan Independent Component Analysis (ICA). Dit is een multivariate techniek die het mogelijk maakt grootschalige netwerken waarbinnen sprake is van synchrone functionele fMRI-activiteit van elkaar te onderscheiden.



</doc>
<doc id="692330" url="https://nl.wikipedia.org/wiki?curid=692330" title="Orbivirus">
Orbivirus

Orbivirus is een geslacht van virussen uit de familie Reoviridae. Het geslacht omvat 22 soorten waaronder het blauwtongvirus de veroorzaker van blauwtong.


</doc>
<doc id="692796" url="https://nl.wikipedia.org/wiki?curid=692796" title="Rode Kruis Teksttelefoonservice">
Rode Kruis Teksttelefoonservice

In 1995 werd de Rode Kruis Teksttelefoonservice, een teksttelefoonservice, opgericht door het Rode Kruis als alternatief voor de KPN Teksttelefoonservice. Het was gevestigd op de Rode Kruis-afdeling Amsterdam. 

Het was een bemiddelingsdienst waarbij doven met een teksttelefoon kunnen bellen met gewone telefoonnummers. Bij deze dienst bemiddelen vrijwilligers bij veel telefonische gesprekken tussen horenden en doven. Men ervoer de kwaliteit als minder dan die van KPN Teksttelefoonsevice, de gesprekskosten waren wel lager omdat er geen 0900-nummer werd gebruikt.

Door de afnemende vraag besloot het Rode Kruis tot opheffing van de dienst per 1 januari 2007. Wegens de kerstvakantie kon men op 22 december 2006 voor het laatst gebruikmaken van de dienst.


</doc>
<doc id="692848" url="https://nl.wikipedia.org/wiki?curid=692848" title="Fytohemagglutinine">
Fytohemagglutinine

Fytohemagglutinine (PHA, phytohaemagglutinine) is een lectine die aangetroffen wordt in planten. De stof wordt gebruikt in medisch onderzoek als activator van T-lymfocyten. Fytohemagglutinine wordt in de hoogste concentratie aangetroffen in rode nierbonen ("Phaseolus vulgaris"). In hoge doses is het een gif. 

Wanneer de bonen rauw of niet goed gekookt gegeten worden kan het vergiftiging veroorzaken. Gemeten in haemagglutinating units (hau) bevat een rauwe boon tot 70,000 hau. Door correcte bereiding kan dit teruggebracht worden met een factor 200. Vergiftiging kan al worden veroorzaakt door vijf rauwe bonen. De symptomen verschijnen binnen 3 uur. De symptomen zijn misselijkheid en braken. De verschijnselen verdwijnen meestal zonder medische tussenkomst.

PHA bestaat uit twee gerelateerde proteïnes, PHA-L en PHA-E.


</doc>
<doc id="693129" url="https://nl.wikipedia.org/wiki?curid=693129" title="Elvin Morton Jellinek">
Elvin Morton Jellinek

Elvin Morton Jellinek (New York, 15 augustus 1890 - Stanford, 22 oktober 1963) was een arts die veel onderzoek heeft gedaan naar alcoholisme. In Nederland is hij vooral bekend door de naar hem genoemde Jellinek-kliniek. Dr. Jellinek ontwikkelde de - nog steeds gebruikte - classificatie van alcoholisten in vijf categorieën.


</doc>
<doc id="693335" url="https://nl.wikipedia.org/wiki?curid=693335" title="Ovariumcarcinoom">
Ovariumcarcinoom

Ovariumcarcinoom of eierstokkanker is een kwaadaardige aandoening van de eierstok en komt in Nederland niet frequent voor. Jaarlijks krijgen 7 op de 100.000 vrouwen deze vorm van kanker (ongeveer 1100 nieuwe gevallen per jaar). De prognose van deze tumor is slecht, jaarlijks overlijden er in Nederland ongeveer 950 vrouwen aan de gevolgen van deze vorm van kanker.

Klachten van het ovariumcarcinoom blijven lang onopgemerkt door het ontbreken van zenuwweefsel in het kleine bekken. Vaak krijgen vrouwen postmenopauzaal bloedverlies of buikklachten. Door uitzaaiingen in de longholte ontstaat soms benauwdheid. Niet zelden is er een uitgebreid uitzaaiingsproces in de buik bij presentatie in het ziekenhuis.

Over de risicofactoren van het ovariumcarcinoom is nog weinig bekend. Het gebruik van de pil (orale anticonceptiva) en zwangerschap verlagen het risico op deze vorm van kanker. Wanneer in de familie borstkanker of ovariumcarcinoom voorkomt, is het risico op ovariumcarcinoom hoger. Vaak kan er dan een mutatie van het BRCA1- of BRCA2-gen worden gevonden. Vrouwen met een dergelijke kiembaanmutatie hebben ook een verhoogd risico op eileiderkanker. Ook overgewicht verhoogt mogelijk het risico. Lange vrouwen hebben ook een hoger risico op deze vorm van kanker dan korte vrouwen.

De frequentste vorm (85%) van ovariumcarcinoom is van het sereuze of het muceuze type. Andere zeldzamere vormen zijn de brennertumor (relatief goedaardig), de endometrioïde vorm en het clearcellcarcinoom (agressief beloop). Nog zeldzamer zijn de stromaceltumor, het teratoom en het choriacarcinoom.

De meest toegepaste behandelingen bij eierstokkanker zijn:
De meeste vrouwen met eierstokkanker krijgen een combinatie van chirurgie en chemotherapie, vaak bestaand uit een combinatie van paclitaxel en carboplatin.



</doc>
<doc id="693357" url="https://nl.wikipedia.org/wiki?curid=693357" title="Odontoblast">
Odontoblast

Odontoblasten zijn cellen van ectodermale oorsprong (meer specifiek de craniale neurale kam) en zijn verantwoordelijk voor de vorming van dentine. 

Odontoblasten zitten in de perifere pulpa tegen het dentine aan. Het aantal odontoblasten in het coronaire gedeelte bij gezonde tanden wordt geschat op ongeveer 70.000 cellen per mm². In de wortel is dit aantal lager. Odontoblasten scheiden dentine uit gedurende het gehele leven (secundair dentine zodra de vorming van de wortels voltooid is).

Odontoblasten hebben een verlenging in dentine canules. Het zijn waarschijnlijk deze verlengingen die verantwoordelijk zijn voor de gevoeligheid van dentine voor temperatuur- en vochtigheidsschommelingen.
Odontoblasten zijn niet in staat om zich te delen.

Door externe prikkels zoals cariës, zuren, diepe vulling en warmte zullen de odontoblasten gestimuleerd worden om extra dentine bij te maken aan de binnenzijde van het bestaande dentine. Dit noemt men tertiair dentine. 


</doc>
<doc id="693437" url="https://nl.wikipedia.org/wiki?curid=693437" title="Pink ribbon">
Pink ribbon

Pink ribbon oftewel het "roze lint" is een symbool dat internationaal wordt gebruikt om betrokkenheid bij borstkanker uit te drukken. 

In de Verenigde Staten is het niet ongebruikelijk een lint met een onderscheidende kleur te kiezen als symbool voor een actie. In 1991 kreeg elke deelneemster aan de New York City Race een roze lint opgespeld om te attenderen op borstkanker. In 1992 had Charlotte Hayley veel succes met een lintcampagne tegen borstkanker. Ze verkocht haar perzikkleurige linten door het hele land met een kaart waarop stond: "Het jaarlijkse budget van het National Cancer Institute is 1,8 miljard dollar en maar 5% van dit geld gaat naar borstkankerpreventie. Help ons om de wetgevers en Amerika wakker te schudden en draag dit lint!". Rond die tijd werkte de hoofdredacteur van het dames-gezondheidsblad "Self", Alexandra Penney, samen met een gastredacteur, Evelyn Lauder, onderdirecteur van de cosmeticahandel Estée Lauder, aan een nummer over borstkanker. Penney en Lauder stelden Hayley voor om linten te gaan verspreiden via cosmeticawinkels. Hayley vond de plannen echter te commercieel, waarop Penney en Lauder met een roze lint kwamen. In oktober 1993 richtte Lauder 'The Breast Cancer Research Foundation' op. Deze beweging organiseert sindsdien bewustwordingscampagnes en werft fondsen ten behoeve van voorlichting en het bevorderen van onderzoek naar borstkanker.

"Stichting Pink Ribbon" is een fondsenwervende charitatieve organisatie zonder winstoogmerk, die aandacht vraagt voor borstkanker en de borstkankerpatiënt van vandaag. Om dit te bereiken financiert Stichting Pink Ribbon met haar verworven fondsen specifieke projecten en onderzoeken op het gebied van behandeling, nazorg en lange termijn effecten van borstkanker. Een deel van deze fondsen is afkomstig van bedrijven waarmee de Stichting samenwerkt en die haar steunt met verkoopacties. Stichting Pink Ribbon heeft het roze lintje en de naam Pink Ribbon in de Benelux als merk geregistreerd. Met de bedrijven waarmee Pink Ribbon samenwerkt, worden afspraken gemaakt over onder andere het gebruik van de merken en de hoogte van de donatie.

Op dit moment besteedt Stichting Pink Ribbon van iedere euro € 0,74 naar wetenschappelijk onderzoek, € 0,14 naar zorgprojecten en € 0,05 naar voorlichting. De overige € 0,07 wordt besteed aan de wervingskosten om de donaties te realiseren (6 cent) en de organisatie zelf (1 cent).

Stichting Pink Ribbon is opgericht in 2003 door Borstkanker Vereniging Nederland in samenwerking met Estée Lauder en The American Women’s Club in Den Haag als fondsenwervend orgaan van de Borstkanker Vereniging Nederland. In 2007 heeft Stichting Pink Ribbon zich verzelfstandigd. Sinds 2009 heeft Stichting Pink Ribbon het CBF keurmerk voor goede doelen.

"Breast Cancer Awareness Month" is een jaarlijks terugkerende internationale campagne om fondsen te creëren voor preventie, opsporing, behandeling en verzorging. De hele maand oktober staat in het teken van borstkanker en tal van activiteiten worden dan georganiseerd. In Nederland wordt de naam "Oktober Borstkankermaand" gebezigd. De Borstkankerbewustzijnmaand werd in 1985 opgezet door een Farmaceutische international, die medicijnen tegen borstkanker produceert. Het aantal bedrijven dat zich uit marketingoverwegingen verbonden voelt met de uitgangspunten van Pink Ribbon is de afgelopen jaren aanzienlijk gegroeid. Veel commerciële en ook non-profitorganisaties steunen of initiëren activiteiten gedurende de Borstkankerbewustzijnsmaand.

In diverse landen worden er ‘’Pink Ribbon-magazines’’ uitgegeven. In Nederland was dit een uitgave van uitgever Sanoma.

In 2008 wilde KWF Kankerbestrijding ook het roze lintje inzetten als symbool voor haar strijd tegen kanker, en werkte daarvoor samen met Pink Ribbon. In 2011 staakte KWF Kankerbestrijding de gezamenlijke fondsenwerving, omdat het meer op kon halen met een actie als "sta op tegen kanker'.

Het roze lint staat niet alleen symbool voor de strijd tegen borstkanker. Het staat ook symbool voor 'March of Dimes' en zijn inspanningen om premature geboorte tegen te gaan, het redden van baby's en het tegengaan van aangeboren handicaps.

Vanaf het begin in 1992 zijn er mensen geweest die kritiek hadden op de commerciële opzet, bijvoorbeeld vanwege de invloed van een grote cosmeticafirma. In 2006 verscheen het boek "Pink ribbons, Inc.", geschreven door Samantha King, waarin de Pink ribbon-beweging kritisch wordt geanalyseerd. In 2011 produceerde Léa Pool een documentaire, eveneens "Pink ribbons, Inc." getiteld, die de beweging ook kritisch beziet.

Ook Stichting Pink Ribbon heeft haar naam in het verleden verbonden aan roze producten. Zo worden er roze telefoons en roze stofzuigers verkocht. Volgens een woordvoerster van Pink Ribbon kan zo de bewustwording worden vergroot. Volgens de woordvoerster draagt het gebruik van de roze stofzuiger daarnaast bij aan de benodigde beweging voor vrouwen, die de kans op borstkanker verkleint.

In november van dat jaar werd Pink Ribbon Nederland in de media bekritiseerd, omdat van de 16 miljoen euro die de laatste jaren was opgehaald met verkoop van de linten, tijdschriften en gala-avonden, maar 288.000 euro was uitgegeven aan wetenschappelijk onderzoek; 7 miljoen stond op een bestemming te wachten, 1 miljoen was geresesrveerd voor de organisatie zelf. De organisatie zelf ontkent dat en zegt dat 15% daarnaartoe gaat; volgend jaar wordt dat 33% omdat men de bewustwording nu compleet acht.

In de jaren daarna daalde het deel van de baten dat naar onderzoek gaat nog verder, van 2012 tot 2014 met 93%. Vanaf het laatste jaar wordt door Pink Ribbon meer aan eigen salarissen uitgegeven dan aan onderzoek. 



</doc>
<doc id="693636" url="https://nl.wikipedia.org/wiki?curid=693636" title="Jolanda Venema">
Jolanda Venema

Jolanda Venema (Leeuwarden, 27 november 1965 - Drachten, 22 juli 1999) was een Nederlands verstandelijk gehandicapte vrouw, die in 1988 in de publiciteit kwam toen haar ouders foto's van haar openbaar maakten. Het betrof foto's waarop Jolanda naakt met een touw was vastgebonden aan de muur. De zaak kreeg veel aandacht en bracht in Nederland een debat over de kwaliteit van de gehandicaptenzorg op gang.

Jolanda werd geboren als dochter van Tiny en Dick Venema.
Venema was als kind moeilijk thuis en werd op haar vijfde voor het eerst uit huis geplaatst. De gehandicaptenzorg stond destijds nog in de kinderschoenen en aan een diagnose in die richting werd in eerste instantie nog niet gedacht: Jolanda werd geobserveerd in een instituut voor moeilijk opvoedbare kinderen en de afdeling ontwikkelingsneurologie van het ziekenhuis. Na onderzoek kreeg zij een grote hoeveelheid medicijnen voorgeschreven en werd weer naar huis gestuurd.

De situatie thuis werd al snel weer onhoudbaar: zowel de beide ouders als de andere kinderen in het gezin konden Venemas destructieve en agressieve gedrag niet langer dragen. Op haar zesde, in 1972, werd Venema opnieuw uit huis geplaatst en na enkele overplaatsingen kwam zij in hetzelfde jaar in het Hendrik van Boeijen-oord in Assen terecht.

Het Hendrik van Boeijen-oord had een goede reputatie als instelling voor verstandelijk gehandicapten. Venema werd in eerste instantie opgenomen voor een observatieperiode van 3 maanden. Ze reageerde hevig op de plaatsing. Haar ouders vertelden dat zij zich huilend en schreeuwend op de vloer stortte als zij na een bezoek weer weg wilden gaan: "Mama, papa, hier blijven, niet weggaan...".
Na drie maanden werd geconstateerd dat Venema ernstig zwakzinnig was en op zeer laag niveau functioneerde als gevolg van een hersenfunctiestoornis.

In de loop der jaren waarin Venema op het Hendrik van Boeijen-oord woonde, probeerden haar begeleiders samen met de deskundigen op verschillende wijzen een omslagpunt in haar gedrag te bewerkstelligen, maar alles liep op niets uit. Na enkele jaren werd zij vaker vastgebonden in een kamer, aangezien zij voor het personeel bijna niet meer te begeleiden was. Ook liep het aantal malen dat zij in de isoleercel doorbracht steeds verder op.
Op haar tiende werd in haar dossier geschreven: "impulsief, uitdagend, dwars, grillig, agressief, gilbuien, destructie van kleding en voorwerpen en soms incontinent. Jolanda is soms lief en behulpzaam, maar verknoeit situaties onophoudelijk door alle aandacht op te eisen".

In 1988 kwamen haar ouders op bezoek toen er verder niemand op haar paviljoen aanwezig was. Ze troffen Venema aan in haar kamer, naakt op haar bed, met een buikband om haar middel (een Zweedse band), die met een touw aan de muur vastzat. Om haar heen lag vuile was en haar eigen ontlasting lag op de vloer.
De ouders hadden een fotocamera bij zich en maakten de foto van Venema met haar moeder, om de situatie waarin zij dagelijks leefde vast te leggen. De ouders stapten naar de Inspectie voor Volksgezondheid, de lokale inspecteur deed er alles aan om de zaak van Venema bij zijn collega's onder de aandacht te brengen, maar binnen de landelijke Inspectie kreeg hij geen voet aan de grond. De landelijke Inspectie was te bang voor politieke consequenties. Toen de weg via de Inspectie niets opleverde, namen de ouders van Venema contact op met de Leeuwarder Courant met het verzoek het verhaal van Venema in de publiciteit te brengen. Na enige tijd verscheen hun verhaal voor het eerst in de Leeuwarder Courant krant en weer enkele weken later in nog twee kranten. De ouders werden naar aanleiding van deze publicaties uitgenodigd in het VARA-radioprogramma Spijkers met koppen en in het tv programma Nova. De media stortten zich op de zaak en ook de nieuwsprogramma's op tv en kranten als de Telegraaf en de Volkskrant schreven over Venema.

Het mediacircus gaf aanleiding tot Kamervragen, met name aan de toenmalige staatssecretaris van Volksgezondheid Dick Dees. Het Hendrik van Boeijen-oord voelde zich aangevallen en trachtte zich via de media te verdedigen.

Het duurde nog zeker een half jaar voordat er extra geld kwam voor Venema en voordat dus ook haar leefsituatie verbeterd werd; tot die tijd bleef haar situatie onveranderd, aan het touw, bij de muur.

Het ministerie van WVC stelde in juni 1989 340.000 gulden beschikbaar voor Venema. Hiermee kwam er ruimte voor meer personeel en een intensievere begeleiding van Venema. Zij werd nog enkele malen herplaatst binnen de instelling en de nieuwe begeleidingsstijl had een positief effect op haar: Venema kreeg weer kleding, en ook als zij deze kapotscheurde kreeg ze gewoon weer nieuwe aan. Langzaam aan leerde ze bij en kon ze ook weer functioneren binnen sociale relaties.Ook werd er een nieuwe diagnose gesteld door het aangestelde consulenten team. Jolanda bleek matig verstandelijk gehandicapt, een informatieverwerkingsstoornis, een neiging tot autisme, mogelijk het syndroom van Gilles de la Tourette, motorisch onhandig, een verlatingsangst en matig doof gemaakt aan stoornissen te hebben, waarbij de benaderingswijze aangepast diende te worden, waarbij tevens rekening gehouden moest worden met de schade die tijdens het verblijf in voorgaande jaren was opgedaan.

Venema stierf op 33-jarige leeftijd aan long- en hartproblemen ten gevolge van een stafylokokkeninfectie. Deze gaf haar voortdurende jeuk, vooral aan haar oren, die ze voortdurend openkrabde. Vanwege haar voorgeschiedenis wilde men haar echter niet vastbinden om de oren te laten genezen.

Met de publicatie van de foto's kwam er een golf van commentaar op de gehandicaptenzorg; er werd geschat dat er zo'n 2500 verstandelijk gehandicapten in Nederland in een soortgelijke situatie als Venema verkeerden.

Men werd zich bewust van de Rechten van een verstandelijk gehandicapte en probeerde deze mensen meer betrekken bij de samenleving. Ook trachtte men een zinvolle daginvulling aan te bieden, iets waar tot dan toe onvoldoende aandacht voor was geweest.

Voor ernstige probleemsituaties werden "Consulententeams" in het leven geroepen. Deze teams bestonden uit specialisten die de instellingen ondersteunden in het zoeken naar oplossingen voor individuele cliënten met ernstige gedragsproblemen. Deze ondersteuning bestond zowel uit bindende adviezen als uit financiële bijdragen; jaarlijks ontvingen de 5 verschillende Consulententeams zo'n 20 miljoen euro subsidie voor hun werk.




</doc>
<doc id="693638" url="https://nl.wikipedia.org/wiki?curid=693638" title="Sociale werkplaats">
Sociale werkplaats

Een sociale werkplaats of beschutte werkplaats is een werkplaats voor mensen met een arbeidshandicap of langdurig werklozen. Het is een werkplaats die mensen tewerkstelt die niet terechtkunnen in een regulier bedrijf. Ze vinden geen baan in een regulier bedrijf door allerlei factoren, bijvoorbeeld gebeurtenissen en problemen in het persoonlijke leven, mentale en fysieke beperkingen, gezondheidsproblemen of korte scholing.

De medewerkers werken in een beschutte werkomgeving en/of krijgen speciale begeleiding. Voorwaarde is wél dat men over een Wsw-indicatie beschikt. De activiteiten die uitgevoerd worden zijn vaak verpakkingswerk, houtbewerking, metaalbewerking, montagewerkzaamheden en groenvoorziening. Een toenemend aantal personen uit de Wsw-doelgroep werkt op locatie, buiten het SW-bedrijf. Zij zijn individueel gedetacheerd bij reguliere bedrijven en instellingen of werken groepsgewijs op locatie, zoals in de schoonmaak of in het groenonderhoud. Ongeveer een tiende van de medewerkers is op een 'begeleidwerken plaats' actief in dienst van een reguliere werkgever.

Het rijk en de gemeenten subsidiëren de arbeidsplaatsen in het kader van de Wet sociale werkvoorziening met ongeveer 70%. De kosten worden verder gedekt uit de verkoop van goederen en diensten.

Brancheorganisatie sociale werkgelegenheid en arbeidsintegratie Cedris vertegenwoordigt de ongeveer 94 SW-bedrijven. In totaal bieden deze begeleiding en betaald werk aan meer dan 100.000 werknemers (personen met een Wsw-indicatie).

Niet alle personen met een Wsw-indicatie werken via of voor een SW-bedrijf. Een deel staat op de wachtlijst en een ander deel is met een persoonsgebonden budget aan de slag bij een reguliere werkgever. Men kan slechts op de wachtlijst (blijven) staan indien men ook direct beschikbaar is om arbeid te verrichten. Normaliter komen personen die het langste op deze wachtlijst staan ook het eerste aan de beurt. Het kan dus voorkomen dat men (rekening houdend met het beschikbare arbeidsaanbod en persoonlijke handicap) toch later aan de beurt komt dan iemand die korter op de wachtlijst staat.

Vlaanderen kent beschutte werkplaatsen voor werknemers met een handicap en sociale werkplaatsen voor laaggeschoolde langdurig werklozen.

De sector van sociale werkplaatsen is, na de beschutte werkplaatsen, de tweede grootste sector van de sociale economie in Vlaanderen. Bijna 4.000 mensen (cijfer eind 2009) krijgen een volwaardige job met een duurzaam contract in een van de 97 erkende sociale werkplaatsen.



</doc>
<doc id="693665" url="https://nl.wikipedia.org/wiki?curid=693665" title="Ependymoom">
Ependymoom

Een ependymoom is een vorm van hersentumor. Ongeveer 85% is goedaardig. De tumor komt voor bij kinderen met een piek rond het vierde jaar, en bij volwassenen met een piek rond het 35e jaar.

Gliomen (neoplasmata van de gliacellen) die ontstaan uit de ependymcellen worden ependymomen genoemd. Deze tumor ontstaat in de ependymcellen die de hersenventrikels bekleden en in de resten van het centrale kanaal van het ruggenmerg.

De hersenholtes (hersenventrikels) en hersenkanalen, en in het centrale kanaal van het ruggenmerg, waarin het hersenvocht (liquor) stroomt, worden bedekt met ependymcellen. Ependymomen kunnen zowel in de grote hersenen, de kleine hersenen, als in het ruggenmerg voorkomen. Ependymomen kunnen in tegenstelling tot de andere gliomen wel uitzaaien: omdat het ependymoom in het hersenvocht groeit kunnen tumorcellen zich met het hersenvocht verplaatsen en zo uitzaaiingen in hersenen of ruggenmerg veroorzaken (maar niet naar andere weefsels van het lichaam).

Omdat ependymomen in de hersenholtes groeien, kunnen ze aanleiding geven tot een opstopping van de stroom van het hersenvocht. Bij heel jonge kinderen kan dat de oorzaak zijn van een hydrocefalus (waterhoofd). Bij oudere kinderen en bij volwassenen geeft dat aanleiding tot:

Als de tumor zich bevindt in het ruggenmergkanaal:

Een MRI zal meestal een tumor nabij de hersenholtes met vergroting van de hersenholtes (hydrocefalus) vertonen. Men maakt een MRI van de hersenen en van de wervelkolom om na te gaan of de tumoren niet verspreid zijn in de hersenen en het ruggenmerg.

Een ependymoom kan via operatie worden verholpen, mogelijk gevolgd door radiotherapie. Een operatie kan de hersenholtes ontlasten door middel van drainage. Bij een herhaald ependymoom is chemotherapie een optie.



</doc>
<doc id="693899" url="https://nl.wikipedia.org/wiki?curid=693899" title="Groninger ziekte">
Groninger ziekte

De Groninger ziekte (ook wel ‘"tussenpozende koortsen"’) die in 1826 uitbrak was een vorm van malaria die aan bijna 10% van de bevolking van Groningen (2.844 mensen in totaal) het leven kostte.

In februari 1825 vonden er diverse dijkdoorbraken plaats, waardoor landerijen onder water kwamen te staan. De rotting van planten en dieren in een moerasachtige omgeving en de doorbraak van de Rietdijk in Groningen in 1826 –die de stad onder water zette- zorgde in de hete lente en zomer van 1826 voor een voedingsbodem voor het ontstaan van parasieten, die de ziekte zouden verspreiden.

De ziekte zou zich niet alleen manifesteren in Groningen en omgeving, maar ook Friesland en de Duitse Noordzeekust werden getroffen. De Friese plaats Sneek meldde dat het aantal doden in 1826 verdrievoudigd was ten opzicht van voorgaande jaren.



</doc>
<doc id="694515" url="https://nl.wikipedia.org/wiki?curid=694515" title="Wendy Carlos">
Wendy Carlos

Wendy Carlos (op 14 november 1939 als Walter Carlos te Pawthucket (Rhode Island) geboren) is een Amerikaanse componiste en muzikante. Carlos is vooral bekend vanwege haar pionierswerk op het gebied van elektronische muziek en synthesizers en de soundtrack van "A Clockwork Orange".

Carlos' muzikale opleiding nam een aanvang op zesjarige leeftijd toen ze op pianoles ging. Verder bezocht ze de Brown-universiteit, waar ze een natuurkunde- en musicologieopleiding deed; aan de Columbia-universiteit werd een mastersgraad in musicologie behaald. Daar was ze student bij Vladimir Ussachevsky, een pionier in de elektronische muziek. Na het behalen van de academische graad kwam ze in contact met Robert Moog en werd een van zijn eerste klanten, waardoor ze al testend hem de nodige tips kon geven om zijn Moog synthesizers te verbeteren en uit te breiden. In 1962 ging ze in New York wonen, waar ze rond 1966 Rachel Elkind ontmoette, die haar eerste albums zou produceren.

De eerste zes albums werden uitgebracht onder de naam "Walter Carlos", ook al gebruikte ze inmiddels overigens haar vrouwennaam Wendy, die ze voorafgaand aan de geslachtsaanpassing al had laten registreren. In 1972 volgde de operatieve geslachtsaanpassing. De laatste opname die onder de naam Walter uitgebracht werd, was "By request" in 1975, de eerste als Wendy was "Switched-On Brandenburgs" in 1979. De eerste verschijning in het openbaar was in 1979, toen ze een interview gaf aan "Playboy". Hiervan kreeg ze al snel spijt omdat er daarna erg veel onwelkome aandacht kwam voor haar persoonlijke leven, een lot dat andere transseksuelen delen. Op haar persoonlijke website spuide ze haar gal over de ranzigheid van deze aandacht en de behoefte aan privacy.

"Switched-On Bach" uit 1968 was na de werken van Kid Baltan de eerstvolgende keer dat met werk op een heel album werd gedemonstreerd dat de synthesizer een bruikbaar en geavanceerd muziekinstrument kan zijn, waaruit meer dan muzikale effecten te halen zijn. Een van de belangrijkste doelen die ze bereikte is om veel meer inzicht te verschaffen in de rol van de individuele stemmen in een complex muzikaal werk. Door deze stemmen met veel zorg ieder een onderscheidend muzikaal uiterlijk (timbre, klankverloop en plaats in de ruimte) te geven was ze in staat om meer dan ooit transparantie in de structuur van de compositie te bieden. Als een van de eerste gebruikers van de Moog-synthesizer pionierde Carlos met de nieuwe technologie, die met de toegepaste technieken en materialen van destijds moeilijk onder de knie te krijgen was. Synthesizers waren in die tijd monofoon, er kon maar één toon tegelijk worden gespeeld. De techniek van meersporenopnamen speelde daarom de hoofdrol in het tijdrovende project om de muziek voor dit album opgenomen te krijgen. Hiervoor ontwikkelde ze veel eigen technieken, zoals bijvoorbeeld zogenoemde 'click tracks', een soort metronoom die bij elke volgende partij die werd toegevoegd houvast bood voor het ritme van het geheel. Maar het effect was er ook naar: het werd het bestverkochte album volgens de Billboard Album Top 100 van 1969 en het eerste klassieke muziekalbum dat platina werd. Bovendien won Carlos drie Grammy Awards voor het album. In 1974 werd Switched-on Bach II uitgebracht.

De opvolger van het eerste album werd een album vol barokmuziek: "The well-tempered synthesizer" uit 1969. Hoewel ook dit album een bestseller werd, overtrof het niet de legendarische status van het voorgaande album. Het album bevat verder verfijnde synthesizeruitvoeringen van klassieke muziek.

Het album "Sonic seasonings" uit 1972 was een dubbelelpee waarvan vier lange tracks, één per kant, een muzikale impressie van een seizoen geeft. Er werd synthesizermuziek op gemixt met geluidsopnamen van dagelijkse geluiden alsmede opnamen uit de vrije natuur, waarmee een ambient effect bereikt werd. In feite was dit het eerste ambientalbum in de popgeschiedenis.

Ook in dat jaar componeerde zij en nam ze de soundtrack op van de film "A Clockwork Orange" van Stanley Kubrick. Haar versie van de "Negende Symfonie" van Beethoven werd door David Bowie in 1973 gebruikt als openingsthema in zijn film "Ziggy Stardust and the Spiders from Mars". Enkele stukjes muziek uit de jaren zeventig zijn gebruikt in jingles van Radio Noordzee, één van de vele zeezenders uit die tijd. In Amerika zijn door de loop der jaren talloze reclames door haar van muziek voorzien.

In 1982 was ze verantwoordelijk voor de soundtrack van de Disney-animatiefilm "Tron". Ze maakte ervoor gebruik van een orkest, koor, orgel en zowel analoge als digitale synthesizers. Helaas overleefde het oorspronkelijke concept de Disney-kantoren niet: een deel van de muziek werd vervangen door een song van Journey en een ander deel werd geknipt.

"Digital moonscapes" uit 1984 bestond als eerste uit geheel met digitale synthesizers geproduceerde muziek. Geknipte fragmenten uit de soundtrack van "Tron" werden erop verwerkt.

Op "Beauty in the beast" uit 1986 experimenteerde Carlos met het concept van reine stemming, waarvoor ze "variabele instelschalen" gebruikte die ze zelf geconstrueerd had. De werking bestond eruit dat er een grondtoon ingesteld werd, waarna alle toetsen herstemd werden tot louter intonatie-intervallen. Er zijn in totaal 144 mogelijke noten per octaaf te vormen: de 12 noten uit de chromatische toonladder maal 12 verschillende instellingen.

"Secrets of Synthesis" uit 1987 is een muzikaal college door Carlos. Ze gebruikt geluidsfragmenten uit eigen werk ervoor om uitleg te geven over onderwerpen die ze van belang vindt. Bepaald materiaal is prima bruikbaar als inleiding tot de synthese, ander materiaal, zoals over ho'quetus, is voor geoefende musici.

Begin van deze eeuw werden de meeste van haar opnamen geremasterd en op cd heruitgebracht; alle nu onder de naam Wendy Carlos. In 2005 kwam het dubbelalbum "Rediscovering lost scores" uit, waarop voorheen onuitgebracht materiaal verzameld was, zoals de soundtrack van de film "The Shining", de nooit eerder uitgebrachte soundtrack van de film "Woundings" en voor de film weggeknipte delen van de soundtracks voor de films "Tron" en "A Clockwork Orange".




</doc>
<doc id="694581" url="https://nl.wikipedia.org/wiki?curid=694581" title="Werkgeheugen (mens)">
Werkgeheugen (mens)

Het werkgeheugen is een tijdelijke opslagplaats van taak-relevante informatie in de hersenen. Het speelt vooral een rol bij actieve denkprocessen. Het kan verschillende vormen aannemen, zoals activatie van oude herinneringen (een beeld van een vroegere vakantie) of het vasthouden van meer recente gebeurtenissen, zoals het onthouden van een nieuw telefoonnummer. Ook kan het betrekking hebben op bewerkingen die worden toegepast op de inhoud van het geheugen (denk aan het maken van rekensommen) of het sturen van ons actuele gedrag in complexe situaties (bijvoorbeeld: ik moet rechts afslaan na het derde stoplicht).

De bekendste theorie van het werkgeheugen is afkomstig van A.D. Baddeley en J.G. Hitch. Zij onderscheidden de volgende vier componenten van het werkgeheugen:

Het werkgeheugen is bij mensen onderzocht met taken als de n-terug-taak, en de Wisconsin Card Sorting Test. In apenstudies is er veel onderzoek gedaan met de uitgesteldereactietaak. Hierbij moeten proefdieren een keuze maken uit twee plateaus die voor de kooi zijn geplaatst. De linker- of rechterplaats van de beloning (voedsel) onder een van de twee plateaus wordt over verschillende trials 'at random' gevarieerd. Nadat het proefdier eerst heeft kunnen zien waar het voedsel is geplaatst, moet het na een variabel interval waarbij een scherm voor de kooi wordt neergelaten, de plaats van het voedsel kiezen.

Er is de laatste 20 jaar veel onderzoek gedaan naar hersenfuncties die met het werkgeheugen zijn geassocieerd. Dit betrof onderzoek naar patiënten met hersenbeschadigingen en hersenbeeldvormend onderzoek met gezonde proefpersonen. Ook het dieronderzoek leverde nuttige informatie op. De theorie van Baddeley en Hitch bleek daarbij redelijk aan te sluiten bij de functionele anatomie van de posterieure (achterste) hersenen, waarin eveneens netwerken kunnen worden onderscheiden voor opslag en verwerken van verbale en visuele informatie. Dit zijn respectievelijk de 'talige' gebieden van de linkerhersenhelft (centrum van Wernicke), en de pariëtaal-occipitale gebieden van de rechterhersenhelft. Er zijn echter ook aanwijzingen dat deze indeling niet altijd klopt. Een andere mogelijke functionele indeling van de hersenen is gebaseerd op twee verschillende visuele systemen in de posterieure cortex; de zogeheten ventrale route en dorsale route. Deze twee systemen zouden dus mede als "slave"systemen kunnen fungeren. De gebieden in deze routes zijn gespecialiseerd in het verwerken van informatie over respectievelijk objecten (zoals vormen en patronen) en ruimtelijke informatie. De functies van de central executive bleken daarentegen goed te corresponderen met netwerken in de frontale (voorste) hersengebieden, zoals de dorsolaterale prefrontale schors (zie verder ook executieve functies).

Bij stoornissen in het langetermijngeheugen blijft vaak het werkgeheugen intact. Zo kunnen amnesiepatiënten geen nieuwe informatie meer opslaan in hun langetermijngeheugen, maar vaak nog wel informatie voor kortere of langere tijd in het werkgeheugen vasthouden (zie ook: patiënt HM). Deze patiënten kunnen bijvoorbeeld nog wel gesprekken volgen en voeren, of bepaalde voorstellingen en gebeurtenissen in de buitenwereld begrijpen. Ook de omgekeerde situatie: een verstoord werkgeheugen maar een intact langetermijngeheugen komt ook voor. Ten slotte blijken stoornissen in het werkgeheugen soms materiaalspecifiek: men heeft bijvoorbeeld problemen met verbaal materiaal (woorden of zinnen) maar niet met het zich voorstellen van complexe figuren.




</doc>
<doc id="694924" url="https://nl.wikipedia.org/wiki?curid=694924" title="Chylomicron">
Chylomicron

Een chylomicron is het grootste lipoproteïne en bestaat uit 99 procent vet en een enkele procent eiwit. Deze deeltjes transporteren vetten vanuit de darm via de lymfe en het bloed naar de rest van het lichaam.
Deze lipoproteïnen zijn de transporteiwitten van de in de darmwandcellen en in het bijzonder de darmvlokken aangemaakte triglyceriden met vetzuren van meer dan twaalf koolstofatomen. De deeltjes met een diameter van ongeveer één micrometer heten chylomicronen en bestaan uit triglyceriden, fosfolipiden, cholesterol en eiwitten. Deze eiwitten zijn nodig om de vetachtige stoffen te vervoeren in de lymfe en het bloed, omdat beiden vooral uit water bestaan. De chylomicronen worden afgegeven aan de lymfevaten van de darmvlokken, waarna ze via de grote borstbuis in het bloed komen. In het bloed worden er triglyceriden onttrokken aan de chylomicronen door de werking van lipoproteïnelipase. Hierdoor worden ze afgebroken tot voorstadia van VLDL (very-low-density-lipoproteïnen) en HDL (high-density-lipoproteïnen), die vervolgens naar de lever worden getransporteerd voor verdere afbraak.


</doc>
<doc id="694930" url="https://nl.wikipedia.org/wiki?curid=694930" title="Darmvlokken">
Darmvlokken

Darmvlokken ofwel villi intestinales (enkelvoud "villus intestinalis") zijn de vlokkige aanhangsels in de darmen (vooral in de dunne darm).
Er zijn villi en microvilli.

De darmwand van de dunne darm is geplooid. Deze darmplooien zorgen voor een enorme oppervlaktevergroting. Op de plooien bevinden zich talrijke uitstulpingen, de darmvlokken of villi, die op hun beurt het oppervlak nog meer vergroten. Het contact met de verterende voedselmassa is daardoor optimaal. Door middel van resorptie worden voedingsstoffen hier via de darmcellen in het bloed opgenomen. In de villi zitten reinigende lymfevaten en haarvaten. Het verrijkte bloed uit de darmvlokken gaat naar de poortader die de voedingsstoffen naar de lever vervoert.



</doc>
<doc id="694993" url="https://nl.wikipedia.org/wiki?curid=694993" title="Brush border">
Brush border

De brush border of borstelzoom is de homogene laag die aan de apicale zijde van de enterocyten (absorberende cellen in de dunne darm) en epitheelcellen in de proximale tubulus zichtbaar is. Als dit weefsel wordt bekeken onder een lichtmicroscoop, dan kan men zien dat de brush border bestaat uit een groot aantal dicht opeengepakte microvilli.
Deze microvilli zorgen voor een 20-voudige vergroting van het oppervlak van de dunne darm. De oppervlaktevergroting vergemakkelijkt de opname van voedingsstoffen aanzienlijk.



</doc>
<doc id="695359" url="https://nl.wikipedia.org/wiki?curid=695359" title="Nervus maxillaris">
Nervus maxillaris

De nervus maxillaris of bovenkaakszenuw is de tweede aftakking van de nervus trigeminus afkomstig uit het ganglion trigeminale. Deze zenuw is verantwoordelijk voor de voor de sensibiliteit van het bovenkaakbeen met bijbehorende tanden, de bovenlip, het zachte gehemelte, de neus en de kaakholte.

De nervus maxillaris bevat enkel sensibele zenuwvezels. De zenuw verlaat de schedel door het "foramen rotundum", een rond gat in de "ala magna" van het wiggenbeen.



</doc>
<doc id="695509" url="https://nl.wikipedia.org/wiki?curid=695509" title="Nervus facialis">
Nervus facialis

De nervus facialis of aangezichtszenuw is de zevende hersenzenuw.

De nervus facialis zich ontwikkeld uit de kieuwboogzenuwen van lagere gewervelden.

De nervus facialis bevat zenuwvezels uit de nucleus nervi facialis (motorische tak), de nucleus salivatorius superior (parasympathische tak) en de nucleus tractus solitarii (smaakvezels) en ontspringt aan de achterkant van de pons uit de hersenstam. Vervolgens treedt hij naar buiten in de brughoek om via de meatus acusticus internus in het rotsbeen uit te komen. Daar splitst de zenuw in twee groepen. De eerste groep bestaat uit smaakvezels en vezels voor de secretie van speeksel- en traanklieren. Deze groep loopt binnen de zogeheten canalis facialis van het rotsbeen. De tweede en grootste groep bestaat uit motorische vezels voor de mimische musculatuur van het gezicht (zie innervatie) en verlaat de schedel via het foramen stylomastoideus.


Bij perifere beschadiging van de nervus facialis ontstaat er een verlamming van alle spieren van de aangedane gezichtshelft. De mondhoek hangt af naar beneden, het oog kan niet meer gesloten worden en de rimpels in het voorhoofd verstrijken. Bovendien kunnen smaak en gehoor gestoord zijn en kan er verminderde vorming van speeksel of traanvocht worden waargenomen.

Bij een verlamming van de nervus facialis valt de musculus stapedius uit, en daarmee ook de demping van het geluid. 

Centrale beschadiging van de nervus facialis heeft alleen verlamming van het onderste gedeelte (mond) van het gezicht tot gevolg, aangezien de zenuwen van het bovenste gedeelte (oog, voorhoofd) vanuit twee kanten van de hersenen worden aangestuurd (gedeeltelijk gekruiste innervatie).

Aangezien de nervus facialis door de oorspeekselklier heenloopt, kan een tumor in de speekselklier leiden tot uitvalverschijnselen.


</doc>
<doc id="695659" url="https://nl.wikipedia.org/wiki?curid=695659" title="Lordose">
Lordose

Lordose is een natuurlijke kromming van de wervelkolom in voorachterwaartse richting. Bij een lordose is de bolle kant van de wervelkolom naar voren gericht. Lordoses vinden we in de cervicale en de lumbale wervelkolom. Bij een sterke lordose in het lendegebied spreken we van een "holle rug".

De tegenhanger van lordose, een kromming van de wervelkolom in voorachterwaartse richting met de bolle kant naar achteren, wordt aangeduid met de term "kyfose". "Scoliose" is een onnatuurlijke kromming van de wervelkolom in zijwaartse richting.


</doc>
<doc id="695672" url="https://nl.wikipedia.org/wiki?curid=695672" title="Nervus accessorius">
Nervus accessorius

De nervus accessorius is de elfde craniale of hersenzenuw. De zenuw wordt soms ook wel de bijkomstige of bijkomende zenuw genoemd.

De n. XI heeft zich ontwikkeld uit de kieuwboogzenuwen van lagere gewervelden.

De nervus accessorius is zowel sensorisch als motorisch. Volgens de laatste wetenschappelijke onderzoeken heeft deze zenuw ook sensibele vezels.
De ramus externus innerveert de m. sternocleidomastoideus en de m. trapezius.

Bij beschadiging van de nervus accessorius staat het hoofd scheef. De arm kan niet meer boven 90° opgeheven worden.


</doc>
<doc id="695685" url="https://nl.wikipedia.org/wiki?curid=695685" title="Nervus hypoglossus">
Nervus hypoglossus

De nervus hypoglossus is de twaalfde hersenzenuw.

De N. XII is volgens zijn ontwikkelingsgeschiedenis het overblijfsel van enkele cervicale zenuwen, die later in de hersenen werden opgenomen en waarvan de sensorische vezels verdwenen zijn.

De nervus hypoglossus is een zuiver somatomotorische zenuw voor de spieren van de tong (musculus genioglossus, musculus hyoglossus, musculus styloglossus, musculus thyrohyoideus, musculus omohyoideus, musculus sternothyroideus en musculus sternohyoideus). De tong wordt per N. hypoglossus zuiver eenzijdig geïnnerveerd.

Bij beschadiging van de nervus hypoglossus ontstaat een halfzijdige verschrompeling van de tong (= hemiatrofie). De tong wordt uitgestoken naar de beschadigde kant, omdat de m. genioglossus aan de intacte zijde de tong naar voren beweegt.

Bij een carotisendarteriëctomie, een operatie waarbij een arteriosclerotische plaque vaatchirurgisch uit de a. carotis wordt verwijderd, kan de nervus hypoglossus beschadigd raken.


</doc>
<doc id="696103" url="https://nl.wikipedia.org/wiki?curid=696103" title="Gabriela Levin">
Gabriela Levin

Gabriela Levin (Buenos Aires, 12 maart 1960) is een Argentijnse Ayurvedisch arts en psychotherapeute. Haar artsen/psychotherapeute diploma wordt niet erkend in Nederland. Zij claimt medium te zijn en heeft vanuit dat standpunt door middel van channeling haar vijf boeken rond het thema "de Goddelijkheid van de Mens" opgetekend.

In 1997 ontmoet ze haar huidige man, de jurist, journalist, trainer en coach Reint Gaastra. Met hem zet ze in 1999 de eerste concepten van de boekenreeks neer .

Haar werken worden vanuit christelijke hoek met argwaan bekeken, daar zij ingaan tegen de traditioneel christelijke interpretatie dat in de Bijbel vermeld zou staan dat de openbaringen van God aan de mensheid reeds lange tijd gestopt zouden zijn. Vanuit de fundamentalistische christelijke hoek wordt zelfs verwezen naar haar werk als een symptoom van de komende eindtijd.

De concepten uit de Maria Magdalena Code tonen overeenkomsten met eerder werk van de auteurs Barbara Marciniak, Amorah Quen Yin en Barbara Hand Clow. Onder meer de nadruk op het getal 13; de 13 planeten en de neer- en opgaande evolutiespiraal.

Haar openbaring van 2 mei 2009 over de aanslag tijdens Koninginnedag, trok veel media-aandacht. Mevrouw Gaastra-Levind beweerde o.a. dat de aanslag een "collectief inwijdings ritueel" betrof.

Levin studeerde medicijnen met de specialisatie psychiatrie en psychotherapie aan de Universiteit van Buenos Aires. Na haar studie begon zij in 1986 een eigen praktijk als antroposofisch arts en psychotherapeut in de Argentijnse hoofdstad. Op dertigjarige leeftijd vertrok zij, na een periode van een half jaar in India, naar Nederland waar zij zich in 1990 vestigde. Ze bekwaamde zich in Chinese geneeskunde, reiki en de Indische geneeswijze Ayurveda. Zij heeft een praktijk als Ayurvedisch arts en psychotherapeute. Verder geeft zij lessen aan diverse geneeskundige opleidingen.

Het oorspronkelijk in het Nederlands verschenen werk is ook in het Engels gepubliceerd onder de naam "The Divinity of Mankind".




</doc>
<doc id="696324" url="https://nl.wikipedia.org/wiki?curid=696324" title="Haaruitval">
Haaruitval

Haaruitval of alopecie is het bovenmatig verliezen van hoofdharen. Per dag verliest de gemiddelde mens ongeveer 100 haren, dit heeft geen zichtbare gevolgen aangezien er ook weer ongeveer 100 haren per dag bij groeien. Verliest men echter beduidend meer haren per dag dan spreekt men van haaruitval. Dit kan ook zichtbare gevolgen hebben in de vorm van het uitdunnen van de haardos en na verloop van tijd kunnen er kale plekken op het hoofd ontstaan. Haaruitval begint over het algemeen boven op het hoofd of rond de kruin. 

Haaruitval kan ontstaan door hormonen, stress, vermoeidheid, ongezonde voeding, roken of als bijwerking van bepaalde medicijnen. Haaruitval bij mannen kan met het geneesmiddel finasteride worden afgeremd.
Bij verschillende ziekten, zoals kanker, is haaruitval een gevolg van de behandeling.

Er zijn veel verschillende soorten haaruitval, onder andere:


</doc>
<doc id="696325" url="https://nl.wikipedia.org/wiki?curid=696325" title="Kalknagel">
Kalknagel

Een kalknagel ofwel onychauxis is een aandoening van een nagel waarbij deze sterk verdikt is maar niet vervormd. Deze verdikking kan het gevolg zijn van trauma, acromegalie, ziekte van Darier, psoriasis, pityriasis rubra pilaris of in sommige gevallen erfelijkheid.

De aandoening dient niet verward te worden met schimmelnagel of "onychomycose", in de volksmond ook vaak kalknagel genoemd. Deze wordt veroorzaakt door een invasie van schimmel in de nagel die moeilijk weg te krijgen is.


</doc>
<doc id="696345" url="https://nl.wikipedia.org/wiki?curid=696345" title="Recidiverende polychondritis">
Recidiverende polychondritis

Recidiverende polychondritis (Grieks: Πολυ poly, veel; χονδρος chondros, kraakbeen; -ιτις -itis, ontsteking. Ook wel het Myenberg-Altherr-Ühlinger-syndroom, Polychondritis recidivans, Polychondropathie of Panchondritis genoemd). 
Recidiverende polychondritis is een zeer zeldzame ziekte (ca. 55 mensen per jaar in Nederland) aan het kraakbeen dat gekenmerkt wordt door herhaalde episodes van ontsteking aan voornamelijk de oren, neus, het strottehoofd en de kraakbeenringen van de luchtpijp en hoofdbronchieën . De ontstekingen worden soms gevolgd door degeneratie en misvorming van het kraakbeen, wat bij de betrokkenheid van de luchtwegen en/of hartkleppen tot levensbedreigende complicaties kan leiden. Het immuunsysteem is verantwoordelijk voor de ontstekingsreactie van het kraakbeen. Recidiverende polychondritis wordt beschouwd als een auto-immuunziekte en wordt meestal behandeld door het geneeskundige specialisme van de reumatologie.

Chondritis ("chondr=kraakbeen, itis=ontsteking" ) is hét kenmerk van deze ziekte en is nodig voor de diagnose van Recidiverende Polychondritis. De recidiverende ontstekingen aan het kraakbeen kunnen uiteindelijk leiden tot lokale degeneratie en atrofie.

Al het kraakbeen kan worden aangetast, maar in veel gevallen zal de ziekte sommige plekken met kraakbeen aantasten en anderen gedeeltes onaangetast laten. Lichaamsdelen die kraakbeen bevatten en daarmee door polychondritis aangetast kunnen worden zijn onder andere de oren (89% van de patiënten ), neus (61%), keel (50%), hartkleppen (12%) en alle gewrichten (72%). Polychondritis kan onder andere type 3 tracheomalacie veroorzaken. Bij de kraakbeenontsteking van het oor is kenmerkend dat de oorlel, die geen kraakbeen bevat, niet mee doet.

De ontstekingsreactie van RP kunnen ook andere weefsels met proteoglycanen aantasten, zoals de ogen, aorta, hart, binnenste oor, de huid en andere neurologische complicaties. Het voorkomen van deze manifestaties is variabel in de combinaties en kan vanaf het begin van de ziekte aanwezig zijn, of later ontstaan.

De betrokkenheid van neurologische complicaties is maar bij 3% van de patiënten vastgesteld en treft vooral complicaties in het perifere zenuwstelsel of centrale zenuwstelsel.

De ziekte gaat vaker dan door het toeval verklaard kan worden samen met andere reumatische aandoeningen zoals SLE, vasculitis of RA.

De oorzaak van de ziekte is onbekend. Gedacht wordt dat de eigen antilichamen de glycosaminoglycanen aanvallen.

De diagnose wordt meestal gesteld op basis van de symptomen, een biopsie is meestal niet nodig. De diagnose polychondritis mag worden gesteld bij:
Doordat de ziekte zo zeldzaam is, is de tijd tussen het eerste medisch contact en de diagnose polychondritis gemiddeld 2,9 jaar. 68% van de patiënten moest langer dan 1 jaar wachten op de diagnose en één derde van de patiënten heeft meer dan vier artsen gezien voor de diagnose werd gesteld .

Aantasting van de oren is de onderscheidende factor van polychondritis, enkel een necrotiserende otitis externa met pseudomonas aeruginosa kan vergelijkbare symptomen aan het oor veroorzaken .

De behandeling van polychondritis bestaat meestal uit het onderdrukken van het immuunsysteem met corticosteroïden zoals Prednison. Dit middel heeft echter een aantal belangrijke bijwerkingen. Om de bijwerkingen van corticosteroïden te mijden worden er ook ontstekingsremmers zoalals colchicine, dapson en azathioprine gebruikt. Eén veelbelovend geneesmiddel uit deze groep is methotrexaat .

De meest voorkomende doodsoorzaken bij polychondritis zijn aandoeningen aan de luchtweg, infecties (door de immuunonderdrukkende medicatie) en cardiovasculaire complicaties. Het 10-jaarsoverlevingspercentage is volgens een inmiddels gedateerd onderzoek uit 1986 55% maar volgens een nieuwer onderzoek uit 1998 98% .

De incidentie van polychondritis is 3,5 op 1.000.0000 (in Rochester, Minnesota) .
Hoewel de ziekte op alle leeftijden voorkomt, openbaart polychondritis zich meestal rond het 47e levensjaar . Het geslacht heeft geen invloed op de ziekte en er zijn gevallen beschreven van 6- tot 87-jarige patiënten .



</doc>
<doc id="696552" url="https://nl.wikipedia.org/wiki?curid=696552" title="Tendinitis calcarea">
Tendinitis calcarea

Tendinitis calcarea is een peesontsteking in de schouder. Deze ontsteking wordt veroorzaakt door kalk in of rondom de betreffende pees, meestal de pees van de musculus supraspinatus zodanig dat de schouder pijn gaat doen bij bepaalde bewegingen. Vaak ontstaat er ook een bewegingsbeperking in de schouder, mede door de pijn.


</doc>
<doc id="696580" url="https://nl.wikipedia.org/wiki?curid=696580" title="Ziekte van Köhler">
Ziekte van Köhler

De ziekte van Köhler is een avasculaire botnecrose (groeistoornis, waardoor het bot afsterft) van het "os naviculare" (een van de voetwortelbeentjes). Het is heel belangrijk dat deze aandoening vroeg herkend en behandeld wordt; dat kan klachten op latere leeftijd voorkomen. De voornaamste klachten zijn pijn bij palpatie van het os naviculare. Het is een ziekte die vrijwel alleen bij kinderen jonger dan 6 jaar voorkomt, het is vaak te zien dat ze asymmetrisch gaan lopen om de pijn in de voet te ontlasten. Mogelijk leed Toetanchamon aan de ziekte van Köhler.

Avasculaire botnecrose (AVN) heeft een scala van oorzaken die meestal onbekend blijven, maar altijd obstructie van de bloedtoevoer naar de epifyse van het bot tot gevolg hebben. Het bot sterft lokaal af. In de vroege fase zijn de röntgenfoto's nog normaal. Afwijkingen (botsclerose) zijn röntgenologisch pas zichtbaar tijdens de reparatiefase.

Ontlasten door tapebandage of goede ondersteunende en corrigerende zolen. Als er geen verbetering optreedt, zal de voet 4 tot 6 weken in het gips moeten. Dan krijgt het bot weer de kans zich te herstellen. 

De patiënt zal weer pijnvrij kunnen lopen, er zal met behulp van röntgendiagnostiek gekeken moeten worden of het bot werkelijk aan het genezen is. Pas na negen tot twaalf maanden is geheel herstel te verwachten. Waarschijnlijk zal de podotherapeutische zool blijvend moeten worden toegepast, omdat de klachten anders weer terug kunnen komen.


</doc>
<doc id="696597" url="https://nl.wikipedia.org/wiki?curid=696597" title="Bedrijfsarts">
Bedrijfsarts

Een bedrijfsarts in Nederland heeft, sinds 1994, het gezag te bepalen of er een ziekte is die verklaart waarom een werknemer zijn arbeidsovereenkomst niet nakomt. 

Vóór 1994 werkte een bedrijfsarts preventief (gezondheidsschade voorkomen of beperken) door middel van organisatieadvies op gebied van werken aan gezondheid. Een bedrijfsarts houdt zich, naast ziekteverzuim, bezig met onder andere, preventieve keuringen (waaronder aanstellingskeuringen), en geeft (organisatie-)adviezen aan werkgevers en werknemers.

De opleiding tot bedrijfsarts bestaat uit de studie tot basisarts, daarna de specialistische opleiding tot bedrijfsarts van 4 jaar, waarbij veelal vanuit een arbodienst gewerkt wordt onder supervisie van een gecertificeerde bedrijfsarts. Parttime wordt dan een opleiding gevolgd aan een universiteit, zoals die van Nijmegen of Amsterdam. 
Een deel van de opleiding bestaat uit het dagelijks werk van een bedrijfsarts, maar ook moeten werkstukken gemaakt worden en onderzoeken gedaan worden.

De titel "bedrijfsarts" is een wettelijk beschermde titel. Ten onrechte wordt ook wel de term "arboarts" of "keuringsarts" gebruikt in plaats van bedrijfsarts. Arboartsen hebben geen specialisatie afgerond in het specialisme bedrijfsgezondheidszorg.

De functie van bedrijfsarts staat in Nederland bloot aan kritiek. Zo wordt de bedrijfsarts betaald door de werkgever. Vanuit het idee dat "wie betaalt, bepaalt" wordt de objectiviteit wel eens in twijfel getrokken. 
Dat verandert (waarschijnlijk) in 2016 als het recht op een eigen bedrijfsarts voor de werknemer opgenomen wordt in de arbowet.

De functie van bedrijfsarts in Nederland is in de eenentwintigste eeuw veranderd. De Wet verbetering poortwachter, de nieuwe WIA-wetgeving en de verplichting tot twee jaar loondoorbetaling door de werkgever bij ziekte hebben de verantwoordelijkheid van de bedrijfsarts verzwaard. Zo wordt een bedrijfsarts niet langer geacht de diagnose en behandeling van behandelende collega's kritiekloos te aanvaarden. Hij dient kritisch te evalueren, en bij twijfel de cliënt terug te verwijzen. Er wordt zelfs verwacht dat hij trajecten uitzet bij bedrijfsfysiotherapeuten en -psychologen, waardoor hij voor een stuk de behandeling beïnvloedt. Deze evolutie stuit op verzet bij behandelende artsen, die het niet prettig vinden dat plots een collega over hun schouder komt meekijken. Ook bedrijfsartsen zelf zijn huiverig voor het stellen van diagnoses en het adviseren van behandelingen, omdat hun opleiding daar onvoldoende op gericht was. Toch is er druk vanuit de overheid om deze dynamiek te bevorderen. Het "activerende" beleid van de bedrijfsarts zou een gezond tegengewicht moeten vormen tegen de "medicaliserende" aanpak van de behandelende collega's.

Niet iedere bedrijfsarts vervult zijn functie op dezelfde wijze. Een cliënt/patiënt kan in aanraking komen met een "traditionele" bedrijfsarts die uit gaat van de diagnose en behandeling die door de huisarts of specialist is gesteld en baseert hierop zijn werkadvies (beperking in uren of taken). In verband met de behandeling moet hij doorverwijzen. In het algemeen naar de huisarts. Maar ook de bedrijfsarts mag direct naar een specialist verwijzen.

Een "moderne" bedrijfsarts daarentegen zal onderzoek doen, stelt zelf een diagnose en behandelplan voor, dat al dan niet overeenstemt met dat van de behandelend arts en baseert hierop zijn werkadvies. Wanneer deze inzichten verschillen, heeft de patiënt een probleem. Een houvast hierbij is het volgende: zowel de behandelend arts als de bedrijfsarts zijn medisch onderlegd, maar alleen de bedrijfsarts heeft zich grondig verdiept in de gevolgen van je aandoening of beperking voor de arbeid en kent vaak de organisatie en de werkomgeving. Hij of zij is ook degene die hierover kan adviseren, niet de huisarts of de specialist. De Wet Verbetering Poortwachter legt veel verantwoordelijkheid bij de werkgever, maar ook bij de werknemer: die dient mee te werken aan re-integratie. Dat betekent over het algemeen het werkadvies van de bedrijfsarts opvolgen, maar soms heeft de behandelend arts daarover ook een (andere) mening, hoewel deze zich in de regel zal onthouden van werkadviezen. 

Een eerste stap is dat de bedrijfsarts met de behandelend arts in overleg gaat met het doel een gemeenschappelijk standpunt ten aanzien van het werkadvies in te nemen. Daarvoor zal de bedrijfsarts om toestemming vragen aan werknemer. Als dat geen oplossing biedt, en de betrokkene heeft ook geen duidelijke voorkeur, dan kan een "deskundigenoordeel" aangevraagd worden bij het UWV. De bedrijfsarts en de verzekeringsarts van UWV hebben een oordelende taak. De werkgever bepaalt ten slotte de handelingen die hierop volgen en wordt, als het tot een WIA-aanvraag komt, hierop opnieuw getoetst door het UWV.

Bedrijfsgeneeskunde is een specialisatie, die in de Europese Richtlijn 2005/36/EC vermeld staat. Daardoor moet een Nederlandse bedrijfsarts in het EU-buitenland erkend worden. In deze richtlijn wordt de verzekeringsarts onder "occupational medicine" aangevoerd, waardoor een verzekeringsarts zich bijvoorbeeld in Vlaanderen of Duitsland als arbeidsgeneesheer mag laten registreren.
Verzekeringsgeneeskunde zelf wordt in richtlijn 2005/36/EC niet genoemd.

In Nederland is een bedrijfsarts primair een arts die oordeelt over de vraag of er een medische verklaring bestaat voor een werknemer om zijn arbeidsovereenkomst niet na te komen. Dat is onder meer belangrijk voor de werkgever die moet besluiten over de loondoorbetaling. In geval van een medische verklaring voor verzuim moet de werkgever het loon doorbetalen. Is er een andere reden (zoals een arbeidsconflict of persoonlijke omstandigheden), dan geldt de hoofdregel uit het Nederlandse arbeidsrecht: geen arbeid, geen loon. Echter is sinds juli 2016 de nieuwe Wet Werk en zekerheid in gegaan, en is artikel 7:627 BW komen te vervallen. De nieuwe hoofdregel is dan ook; geen arbeid, wel loon, tenzij... 

In andere Europese landen houdt een bedrijfsarts zich op een andere manier met ziekteverzuim bezig. Zo moet bijvoorbeeld een Belgische arbeidsgeneesheer zonder meer de claim van de werknemer (dat er een ziekte is die zijn verzuim verklaart) accepteren. Verklaringen (dat een verzuim verklaart wordt door een ziekte) worden in België, en ook in het Duitse taalgebied, door de curatieve sector opgesteld. Een bedrijfsarts in Duitsland heeft ook twee jaar klinische ervaring opgedaan.


</doc>
<doc id="697182" url="https://nl.wikipedia.org/wiki?curid=697182" title="Leydigcel">
Leydigcel

Cellen van Leydig zijn cellen die onder andere in de testes (zaadballen) in het losmazig bindweefsel tussen de verschillende lobben ("lobuli") te vinden zijn. Daar produceren zij onder invloed van de gonadotrope hormonen follikel stimulerend hormoon (FSH) en luteïniserend hormoon (LH) het mannelijke hormoon testosteron. De cellen zijn genoemd naar Franz Leydig die ze in 1850 ontdekte.

Leydigcellen produceren onder invloed van het luteïniserend hormoon (LH), androgenen als testosteron, androstenedion (een precursor van oestron en oestradiol) en dehydroepiandrosteron (DHEA).
Het luteïniserend hormoon stimuleert de cholesterol desmodase activiteit. Cholesterol desmodase is een enzym dat cholesterol omzet in pregneolon. Pregneolon stimuleert de synthese van testosteron en de secretie daarvan door de Leydigcellen.

Follikel stimulerend hormoon (FSH) verhoogt de reactie van Leydigcellen op het luteïniserend hormoon, doordat er een groter aantal LH-receptoren tot expressie komen in de Leydigcellen.



</doc>
<doc id="697197" url="https://nl.wikipedia.org/wiki?curid=697197" title="Kabukisyndroom">
Kabukisyndroom

Het kabukisyndroom is een zeldzame, vermoedelijk erfelijke aandoening die gekenmerkt wordt door een opvallende gelaatsuitdrukking en een verstandelijke beperking. De naam van het syndroom is afgeleid van kabuki, een traditionele Japanse vorm van theater, omdat de gezichtsuitdrukking van patiënten doet denken aan de make-up die de acteurs daarbij gebruiken.


Overige kenmerken kunnen onder meer zijn: onderlip met asymmetrische 'bultjes', open gehemelte, scheel zien, lage haargrens, rood gekleurde wangen, en microcefalie.

De ernstigste gezondheidsproblemen komen voor in het zeer jonge leven van een kind met het kabukisyndroom. Veel daarvan zijn goed te behandelen. Er zal dan ook na een goede opsporing en behandeling van eventuele ernstige gezondheidsproblemen in de jonge jaren geen reden zijn voor ongerustheid over de latere leeftijd. Mensen met het kabukisyndroom hebben dan ook, zover bekend, een normale levensverwachting.

In augustus 2010 is bij een studie vastgesteld dat ongeveer twee derde van mensen met het kabukisyndroom een defect in het MLL2-gen heeft dat leidt tot functieverlies van dit gen. Dit gen is betrokken bij het aflezen van het DNA en speelt mogelijk een rol in het (de)activeren van genen, wat weer kan leiden tot ontwikkelingsstoornissen.



</doc>
<doc id="697544" url="https://nl.wikipedia.org/wiki?curid=697544" title="Dermatillomanie">
Dermatillomanie

Dermatillomanie is een stoornis in de impulscontrole. Bij deze stoornissen staat drang centraal, wat betekent dat er plezier aan de handeling wordt beleefd. Dit in tegenstelling tot dwangstoornissen, waarbij het gedrag de functie heeft angst te verminderen. Mensen met dermatillomanie krabben en pulken tot bloedens toe aan wondjes, moedervlekken, puistjes en andere oneffenheden aan de huid. Er ontstaan vaak wondjes of zelfs infecties en permanente beschadiging en verminking van de huid. 

Het kan opgeroepen worden door stress en zeker verergeren door stress. Soms gaat het ook samen met een depressie of angststoornis. Meestal is het echter een onbewuste gewoonte die voorkomt tijdens rustige momenten. Als er wordt gekrabd of gepulkt dan wordt dat vaak omschreven als een gevoel van opluchting en rust. Er wordt ook gedacht dat er endorfinen (natuurlijke aan morfine verwante stoffen) vrijkomen tijdens het krabben en pulken. Dit heeft een pijnstillende en euforiserende werking, wat het gevoel van rust en opluchting kan verklaren. Trichotillomanie is een verwante stoornis waarbij mensen voortdurend met hun haar spelen of haar uittrekken.


</doc>
<doc id="697675" url="https://nl.wikipedia.org/wiki?curid=697675" title="John Langdon Down">
John Langdon Down

John Langdon Down (Torpoint, Cornwall, 18 november 1828 — Hampton Wick, Londen, 7 oktober 1896) was een Britse arts, die bekend is geworden doordat hij als eerste een kindje met trisomie 21 beschreef en door zijn werk met kinderen met een verstandelijke beperking.

Nadat hij een tijd als 'leerling-apotheker' bij zijn vader, die apotheker was, had gewerkt, sloot hij zich aan bij de 'Pharmaceutical Society' in Bloomsbury. In 1853 begon hij zijn studie aan het 'London Hospital Medical College'.

In 1858 rondde hij deze studie met succes af, waarna hij meteen werd aangesteld als medisch hoofd van het Earlswood Asylum for Idiots. In 1868 nam hij hier ontslag en richtte samen met zijn vrouw Normansfield op. Dit was een zeer modern tehuis voor kinderen met een verstandelijke beperking.

In 1866 publiceerde hij een artikel waarin hij verstandelijk gehandicapten indeelt in etnische categorieën. In het artikel genaamd: “Ethnic classifications of idiots” besteedt hij vooral veel aandacht aan wat hij noemt “The great Mongolian family”. In het artikel omschrijft hij een jongetje met trisomie 21. Vanaf 1965 wordt de term "downsyndroom" of "syndroom van Down" als officiële aanduiding voor trisomie 21 gebruikt.

John Landon Haydon Down werd in 1828 geboren in Cornwall, het zuidwestelijkste deel van Engeland. Hij werd gedoopt in de Bethel Independent Chapel. In 1868 veranderde hij zijn naam in John Haydon Langdon Down.
John Down bezocht in zijn jeugd de plaatselijke scholen waaronder de Devonport Classical en Mathematical School. Daar bleek al dat hij erg goed kon leren. Op zijn 14e jaar werd hij echter van school gehaald om te gaan werken als leerling in de winkel van zijn vader.

Zijn vader, Joseph Almond Down, omschreef zichzelf in officiële documenten als kruidenier. Omdat hij als jonge man ervaring had opgedaan in de medicijnenhandel kon hij zich in 1815 bij het ingaan van een nieuwe wet ook officieel apotheker noemen. Joseph Down kwam uit een gegoede familie, maar was geen briljant handelaar. Zijn vrouw Hannah was wel erg getalenteerd en bleek voor hem van veel waarde in de afwisselende handel in Torpoint.

Richard was de oudste zoon van de familie. Hij was 18 jaar ouder dan John en samen met zijn moeder zorgde hij voor de bloei en uitbreiding van het familiebedrijf. In 1847 veranderde de naam van het bedrijf in Down Brothers. De broers waren Richard en Kelland en zij runden een bedrijf met een zeer uitgebreid assortiment aan koopwaren.
John Down leerde binnen dit familiebedrijf al snel lange dagen maken. De winkel ging om 7 uur ’s ochtends open en sloot pas weer om 9 uur ’s avonds. Van deze ervaring heeft hij nog lang profijt gehad. Onder zijn jaargenoten stond hij bekend om zijn energie en uithoudingsvermogen.

In de detailhandel lag echter niet het hart van John Down. Op zijn 18e jaar had hij een ervaring die volgens zijn eigen zeggen zijn toekomst veranderde. Tijdens een familiepicknick in Devon werd de familie door hevige regen gedwongen te schuilen. Zij werden tijdens hun thee bediend door een verstandelijk gehandicapt meisje. Down vertelde zelf over deze ervaring in 1879 bij de opening van Normansfield Theatre :

"“I was brought into contact with a feeble minded girl, who waited on our party and for whom the question haunted me - could nothing for her be done? I had then not entered on a medical student's career but ever and anon... the remembrance of that hapless girl presented itself to me and I longed to do something for her kind”".

John Down werkte in het familiebedrijf tot zijn 18e jaar. Toen vertrok hij naar Londen waar hij als leerling ging werken bij Dr. Matthew Coleman van Whitechapel Road 265. Hier leerde hij aderlaten, de toepassing van bloedzuigers, het doorprikken van blaren en het trekken van tanden en kiezen. Verder kwam hij echter niet. Omdat er in die tijd veel publieke discussie was over de bekwaamheid van apothekers leek het de familie beter om een famaceutisch chemicus binnen het bedrijf te hebben. John werd daarom als leerling-apotheker naar de School van de Pharmaceutical Society in Bloomsbury Square gestuurd.

Daar begon John de studie farmacie en won daar ook zijn eerste academische onderscheiding voor organische chemie. In de maanden juni en juli van 1848 slaagde hij voor de twee examens van de Society. Maar omdat het nooit zijn bedoeling is geweest om zich als apotheker te vestigen liet hij zich niet als zodanig registreren.

Theophilus Redwood, professor chemie in de Pharmaceutical Society, benoemde John Langdon Down tot laboratoriumassistent. Zijn taken bestonden voornamelijk uit het begeleiden van studenten bij hun laboratoriumwerk. Voor John goed en wel begonnen was met deze baan werd hij echter ziek.

De omschrijving van zijn symptomen maken het waarschijnlijk dat hij destijds leed aan tuberculose. Tijdens de daaropvolgende drie jaren verbeterde zijn gezondheid langzaam. Toen hij weer beter was begon hij weer te werken in de familiewinkel. Nadat in 1853 zijn vader overleed had hij hier echt genoeg van. John had genoeg gespaard om een studie geneeskunde te betalen. Tegen de zin van de rest van de familie vertrok hij daarom naar London.

Zijn zuster Sarah woonde daar met haar echtgenoot Philip Crellin. Zij gaven John de hulp die hij nodig had. Hij kreeg bij hen kost en inwoning tijdens zijn studiejaren. Hierdoor was het voor hem mogelijk om zich in te schrijven bij het London Hospital, een van de ziekenhuizen met hogere inschrijfgelden.

Al snel bleek hij een briljant student. Hij verzamelde tijdens zijn studie een indrukwekkende hoeveelheid onderscheidingen waaronder een gouden medaille voor geneeskunde, chirurgie en verloskunde. Daarnaast werd hij in 1856 door het London Hospital onderscheiden als beste student van zijn jaar.

In 1856 deed hij examen voor de basic medical qualification van de Licentiate of the Society of Apothecaries. Daarnaast werd hij lid van de Royal College of Surgeons. Hij kon zich hierdoor officieel registreren en kreeg hierdoor onmiddellijk een aanstelling als Obstetric Resident in het London Hospital voor drie maanden. Deze aanstelling was inclusief gratis kost en inwoning; hierdoor kon hij na drie jaar eindelijk het huis van zijn zuster verlaten.

Johns aanstelling werd keer op keer verlengd. Op eigen verzoek kreeg hij de titel van medisch tutor. Hierdoor kon hij nog wat extra verdienen door bijles te geven. Gedurende deze twee jaar bleef hij ook nog studeren voor een universitaire graad in de geneeskunde. Deze haalde hij in 1858. Ook op de universiteit kreeg hij verschillende onderscheidingen.

Het Earlswood Asylum for Idiots was een psychiatrisch ziekenhuis en een tehuis voor met name verstandelijk gehandicapte kinderen. Het instituut was opgericht door dominee Andrew Read. Het tehuis werd ondersteund door verschillende rijke en adellijke inwoners van Londen. De eerste steen was zelfs gelegd door prins Albert in 1852. Rond de tijd van Downs afstuderen verkeerde het tehuis in serieuze problemen.

Door een aantal crises waren de idealen en de goede naam van het instituut onder druk komen te staan. De Commissioners in Lunacy die toezicht hielden over de verschillende instituten uitten in toenemende mate hun zorg over de toestanden die zij binnen Earlswood aantroffen. Het bestuur wilde een nieuw medisch hoofd aanstellen om de problemen aan te pakken. Een commissie bestaande uit Sir John Forbes de Koninklijke lijfarts, Dr. John Connolly en Dr. WJ Little (bekend van Littlese ziekte :diplegia spastica infantilis) werd aangesteld om een geschikte kandidaat te vinden.

Langdon Down werd ondanks zijn beperkte ervaring op het gebied van verstandelijk gehandicapten door hen aangesteld. In eerste instantie had deze nog wel een aantal bedenkingen bij deze positie. Hoewel het krijgen van een goedbetaalde baan ook een bepaalde aantrekkingskracht moet hebben gehad. Ook deze keer waren het zijn zuster en zwager die hem steunden in zijn positie. Ze gaven hun huis in Londen op en verhuisden met hem mee naar Earlswood.

Ook daar bleef John studeren. In zijn eerste jaar in Earlswood deed hij examen voor het lidmaatschap van het Royal College of Physicians in Londen en haalde zijn MD-graad in London University. Daarnaast zat hij ook in Earlswood niet stil. Hij was alleen en had de taak van psychiater, psycholoog, directeur,maatschappelijk werker en administrateur.

Als eerste prioriteit stelde hij het voornemen om alle inwoners van het instituut te leren eten met vork en mes. Ook probeerde hij de kwaliteit van het personeel te verbeteren. Zo ging het hele management op de schop. Hij verbood alle soorten straffen. De kinderen werd geleerd om zich te gedragen door goed gedrag te belonen en door slecht gedrag zo veel mogelijk te negeren. Kinderen die ’s nachts niet zindelijk waren werden gewekt om te plassen. De voorzieningen binnen het instituut werden verbeterd. Ook werden er verschillende dagactiviteiten voor de bewoners van Earlswood georganiseerd. Daarnaast kwam er veel meer aandacht voor logopedie. Zo veel mogelijk bewoners werd ook een vak geleerd. Deze verbeteringen in Earlswood maakten het instituut wereldberoemd. In het medische tijdschrift The Lancet werd het nieuwe beleid geprezen.

Langdon Down was hiernaast nog druk bezig geweest met onderzoek waarover hij verschillende artikelen publiceerde in medische tijdschriften. Zijn salaris werd verhoogd van £400 naar £700. Relatief gezien was dit een behoorlijk salaris. De relatie van Down met het bestuur van Earlswood werd echter moeizaam. Onder andere omdat zij hem niet financieel wilden steunen om het handwerk van de bewoners te tonen op een tentoonstelling in Parijs. In 1868 nam hij om principiële redenen ontslag.

Dit ontslag betekende een behoorlijke verandering voor Langdon Down en zijn gezin. Plotseling moesten zij gaan leven van hun spaargeld totdat de nieuwe dokterspraktijk in Welbeck Street geld op zou gaan leveren. Heel gedurfd was daarom ook hun aankoop van het White House aan de Kings Road in Hampton Wick met de bedoeling het met de tijd uit te breiden als tehuis voor verstandelijk gehandicapten.

Norman Wilkinson, de advocaat van de familie, hielp hen om een hypotheek te krijgen voor deze aankoop. Als dank voor deze hulp werd het huis omgedoopt naar Normansfield. In de daaropvolgende jaren werd op de grond rond het huis verder uitgebreid (circa 20.000 m²), daarna op later aangekochte stukken grond rond het huis. In totaal was Normansfield na 20 jaar uitgegroeid tot een park met gebouwen van circa 16 hectare groot.

Normansfield was bedoeld als tehuis voor verstandelijk gehandicapten uit de hogere klassen. Kinderen van bankiers, artsen, hoge legerofficieren en adellijken konden hier terecht. In 1868 werden 19 kinderen toegelaten. Tien jaar later was het aantal bewoners al gegroeid tot 106 en in 1896 tot 160. Normansfield werd naar de hoogste standaard van die tijd uitgerust. Verschillende buitenlandse bezoekers die het tehuis in de daaropvolgende jaren bezochten waren hier erg over te spreken.

Zo werden verschillende leraren aangenomen. Ook werden er werkgroepen georganiseerd waar de jongeren een vak konden leren. Weven was erg populair. Ook verschillende sporten zoals tennis, cricket en croquet werden gespeeld. Er was veel aandacht voor vermaak. Zo werd er een speciaal theater gebouwd dat ook werd gebruikt voor de zondagse diensten. Ook werd er bij het zoeken naar nieuw personeel gevraagd naar personen die konden zingen, acteren of een muziekinstrument konden spelen. Zelfs van de medisch assistent van John Down werd verwacht dat hij bijdroeg aan het vermaak van de kinderen. Hij kreeg hier overigens niet extra voor betaald.

Naast het werk op Normansfield bleef Langdon Down werken als Assistent Physician in het London Hospital. Deze onbetaalde aanstelling had hij al aangehouden tijdens zijn periode in Earlswood. Hij werd Physician en later Consulting Physician in het ziekenhuis voor meer dan 30 jaar. In die tijd was het heel normaal voor veel artsen om deze onbetaalde aanstellingen op te geven zodra hun eigen praktijk groter werd. Down bleef echter in deze onbetaalde aanstelling de armen helpen tot zijn dood. Daarnaast had hij ook een onbetaalde aanstelling aan het Kingston Provident Dispendary en het Teddington Cottage Hospital.

Down ontmoette zijn vrouw voor het eerst in het huis van zijn zuster. Mary Crellin was namelijk de zuster van zijn zwager Philip Crellin. Zij had vanaf het begin van hun kennismaking veel interesse voor zijn werk. Mary en John trouwden in 1860 in Mare Street Congregational Chapel in Hackney. John was toen al twee jaar werkzaam als medisch hoofd op Earlswood. Hun eerste huis was in het hoofdgebouw van het instituut. Zij hadden daar een huiskamer, een slaapkamer en een keuken. Hun eerste zoon Everleigh werd geboren in 1861 en hun enige dochter Lilian in 1863. Op dat moment was een tweede slaapkamer wel noodzakelijk.

Lilian overleed tragisch op 2-jarige leeftijd. De omschrijving van haar symptomen geven de indruk dat ze geleden heeft aan een virale meningitis. Haar ouders waren kapot van haar dood. Op de steen op haar graf staat te lezen :

""In ever loving remembrance of a dear little Lilian who departed this life June 1st 1865 age 2 years. Happy soul to the sight of Jesus gone"."

In 1866 werd hun zoon Regnald in Earlswood geboren. Hun jongste zoon Percival werd twee weken na hun verhuizing naar Normansfield geboren.

Mary deed veel vrijwilligerswerk binnen Earlswood. Ze gaf onbetaalde lessen en daarnaast organiseerde ze veel vermaak. Ze was artistiek begaafd en toen Langdon Down vertrok uit Earlswood bestond haar laatste bijdrage uit het schrijven van een voorwoord voor een concert. Down hield dit voorwoord zelf. Zij was ook de reden van het nemen van ontslag door Down bij Earlswood.

Mary had zich namelijk verantwoordelijk gesteld over een aantal gehandicapte kinderen die inwoonden bij het personeel en in andere lokale huizen. Het bestuur van Earlswood was het daar niet mee eens hoewel Mary niet op de loonlijst stond van hun instituut. Als reactie hierop schreef Langdon Down dat zij net zoveel recht had om haar geld te verdienen als lerares voor gehandicapten waar op dat moment behoefte aan was als dat ze had om als schrijfster te gaan werken. Daarop diende hij zijn ontslag in.

Na de dood van hun enige dochter kregen John en Mary nog een grote klap te verduren. Hun oudste zoon Everleigh overleed op 21-jarige leeftijd. Reginald, hun oudste nog levende kind, volgde in zijn vaders voetsporen en werd dokter. Ook hij heeft verschillende beschrijvingen gepubliceerd over trisomie 21. Ook de jongste zoon Percival ging geneeskunde studeren. Hij en zijn broer namen het medische management van Normansfield na de dood van hun vader over. Percivals dochter Mary en zoon Norman volgden hen weer op. Zo bleef het instituut bijna 100 jaar binnen de familie.

John Down is altijd een overtuigd christen geweest. Van huis uit was hij hier al mee opgevoed. Als hij studenten toesprak eindigde hij ook altijd met aanmoediging dat zij een christelijk leven moesten leven gevolgd door een vredige hoopvolle dood. Ook als hij zorgde voor vermaak, werd er over het eten altijd een zegen gevraagd.

In 1893 besloten Mary en John hun persoonlijke geloof opnieuw te belijden. Zij deden dit door een muurschildering te laten maken in het theater van Normansfield met de tekst: "“Zegen, eer, glorie en kracht aan hem die op de troon gezeten is”". De muurschildering bestond uit de Schepper met in zijn handen de aardbol.

In zijn opvattingen liep John Down vaak voor op zijn tijd. Zo steunde hij de toelating van vrouwen aan de medische universiteit. Daarnaast voorzag hij dat vrouwen ook zouden worden toegelaten binnen de advocatuur en de kerk. Hij hield vrouwen in hoog aanzien.

In 1890 werd Down ernstig ziek. Hoewel hij fysiek wel wat had ingeleverd krabbelde hij weer op en ging weer aan het werk. Voor velen onverwacht overleed hij op 67-jarige leeftijd in de vroege herfst van 1896. Toen zijn begrafenisstoet door Hampton Wick en Kingston ging sloten winkels hun deuren en werden gordijnen langs de weg gesloten. Ook stonden er veel mensen langs de weg als eerbetoon aan de overledene. Down werd gecremeerd en zijn as werd bewaard op Normansfield tot de dood van zijn vrouw. Waarna hun as samen werd uitgestrooid.

Door het contact dat Down had met John Conolly kwam hij ook in contact met de etnologie. Blumenbachs werk werd in 1865 vertaald uit het Latijn en het Duits naar het Engels door Bendyshe. Blumenbachs indeling van de verschillende mensenrassen was erg populair. Ook Down las zijn boek. Meteen hierna probeerde hij de bewoners van Earlswood in te delen volgens de verschillende rassen van Blumenbach.

De basis van deze etnische classificatie was de meting van de diameter van het hoofd en de identificatie van verschillende kenmerken van het gezicht die hij vond op foto’s die hij zelf maakte. De fotocollectie bestaat nog steeds. Daarnaast deed hij autopsie op patiënten die overleden en onderzocht hij hun hersenen.

Naar aanleiding van zijn bevindingen publiceerde Down in 1866 in het London Hospital Reports een artikel waarin hij verstandelijk gehandicapten indeelt in etnische categorieën. In het artikel genaamd: "“Ethnic classifications of idiots”" besteedt hij vooral veel aandacht aan wat hij noemt "“The great Mongolian family”". In het artikel omschrijft hij heel duidelijk een jongetje met trisomie 21.

In Downs boek “"Mental affections of childhood and youth" “ geeft hij nogmaals een duidelijke omschrijving van de kenmerken van kinderen met trisomie 21. Als oorzaak voor de aandoening noemt hij de tuberculose van de ouders. Ook geeft hij een reden waarom hij mensen met een verstandelijke handicap indeelt volgens deze etnische indeling. Volgens Down geeft deze indeling hem de mogelijkheid om het verschil te zien tussen een handicap die veroorzaakt is door een verkeerde behandeling van het kind tijdens en na de geboorte en een aangeboren afwijking. Gezien vanuit zijn visie hebben alle kinderen die men niet kan indelen onder het Kaukasische ras een aangeboren afwijking. Maar kinderen die men hier wel in kan delen hebben zeer waarschijnlijk een verworven afwijking.

Downs etnische indeling kreeg geen wijdverspreide acceptatie. Zelf verliet Down deze indeling ook op den duur. Zijn beschrijving van trisomie 21 kreeg echter wel wijdverspreide erkenning. Binnen de westerse wereld stond trisomie 21 al snel bekend als mongolisme.

In de westerse wereld bleef de term mongolisme een geaccepteerde term tot 1960. In 1961 schreef een prestigieuze groep genetische experts een brief aan het medische wetenschappelijk tijdschrift the Lancet. Zij zetten hierin uiteen dat de term mongolisme voor veel verwarring kon zorgen. Met name omdat er in die tijd een toenemend aantal Chinese en Japanse onderzoekers kwam. De briefschrijvers vonden dat de term mongolisme deze onderzoekers in verlegenheid bracht. Ook legden zij de nadruk op het feit dat trisomie 21 geen enkele relatie had met Aziatische genen maar dat de oorzaak van de aandoening, zoals in 1959 was ontdekt, was te wijten aan het bestaan van één extra chromosoom 21. De schrijvers van de brief drongen erop aan om de term mongolisme, die een raciale oorsprong van de aandoening impliceerde, te verlaten. De groep gaf geen eenduidig alternatief, maar sprak wel de hoop uit dat dit alternatief zo snel mogelijk ingevoerd zou worden.

Een van de ondertekenaars van de brief benaderde de kleinzoon van John Langdon Down, die op dat moment nog steeds hoofd was van Normansfield, met de vraag of de naam van de familie mocht worden gebruikt als aanduiding van trisomie 21.
Uiteindelijk besloot de redactie van the Lancet dat de term "syndroom van Down" gebruikt zou worden. Deze naam zou gebruikt moeten worden tot er naar aanleiding van toekomstig onderzoek een betere term zou komen.

Deze beslissing werd bevestigd door de Wereldgezondheidsorganisatie die in 1965 een verzoek kreeg van de afgevaardigde van de republiek Mongolië. De afgevaardigden hadden kritiek op de term ‘Mongolian Idiot’. Zij ervoeren deze term als een belediging. De Wereldgezondheidsorganisatie gebruikte vanaf dat moment de term "downsyndroom" als officiële aanduiding voor trisomie 21.

Naast het beschrijven van een syndroom dat tot op de dag van vandaag naar hem wordt vernoemd heeft John Langdon Down nog veel meer bijgedragen aan de moderne geneeskunde. Zo heeft hij onder andere waarschijnlijk als eerste een beschrijving gegeven van een syndroom dat later het syndroom van Prader-Willi werd genoemd.


</doc>
<doc id="697837" url="https://nl.wikipedia.org/wiki?curid=697837" title="Frans Daels">
Frans Daels

Frans Daels (Antwerpen, 7 januari 1882 – Gent, 22 december 1974) was een Vlaams arts en politicus.

Daels studeerde geneeskunde aan de Katholieke Universiteit Leuven en de Gentse universiteit en was daar van 1920 tot 1944 hoogleraar verloskunde en gynaecologie. Daarnaast stond hij ook bekend als een kankerspecialist, hoewel zijn opvattingen op dat vlak hoogst omstreden waren.

Tijdens de Eerste Wereldoorlog verbleef hij als legerarts aan het IJzerfront. In die tijd speelde hij een vooraanstaande rol in de Frontbeweging. Zo richtte hij het Secretariaat der Katholieke Vlaamse Hoogstudenten (SKVH) op en was hij medestichter van Heldenhulde. Ook na de Eerste Wereldoorlog bleef Daels actief in de Vlaamse Beweging. Hij ijverde onder meer voor de vernederlandsing van de Gentse universiteit, organiseerde de Vlaamse Wetenschappelijke Congressen en stichtte de Vereniging voor Wetenschappen. Daarnaast was hij voorzitter van het IJzerbedevaartcomité van 1925 tot 1943.

Na de Duitse inval in België werd Daels in september 1940 lid van de Raad van Leiding, een adviesraad van het Vlaams Nationaal Verbond. Bij de bevrijding van België in 1944 vluchtte hij met de hulp van verschillende kerkelijke instanties naar Zwitserland. In 1946 werd Daels wegens collaboratie bij verstek ter dood veroordeeld. Hierop werden de familiebezittingen in beslag genomen, waaronder gronden en een reusachtige villa in het mondaine Knokke. In 1959 mocht hij evenwel naar België terugkeren om er zijn medische praktijk te hervatten.

Hij was de vader van Paul Daels (1921-1988) die voorzitter was van het IJzerbedevaartcomité. Een andere zoon was de gynaecoloog José Daels (1914-2010). Hij was onder meer voorzitter van het Vlaams Kruis en voorzitter van het college van medisch adviseurs van gynaecologen van Kind en Gezin.


</doc>
<doc id="697843" url="https://nl.wikipedia.org/wiki?curid=697843" title="Syndroom van Angelman">
Syndroom van Angelman

Het syndroom van Angelman is een aangeboren stoornis in het centraal zenuwstelsel waarbij, naast typisch gedrag en gelaatstrekken, sprake is van een verstandelijke beperking.

Dr. Harry Angelman, een Engelse kinderarts, beschreef in 1965 drie kinderen met een houterig bewegingspatroon, die niet konden praten, epileptische aanvallen kregen en opvallende lachbuien, een klein hoofd en een ernstige verstandelijke beperking hadden.
Oorspronkelijk werd het syndroom 'happy puppetsyndrome' genoemd. De houterige bewegingen deden dr. Angelman denken aan 'puppets on a string' (marionetten). Later, in 1967 werd de term 'happy puppetsyndrome' bedacht door andere auteurs die kinderen met dit syndroom beschreven en de nadruk legden op de opgewekte gelaatsuitdrukking en de plotselinge lachbuien van deze kinderen.
Door de negatieve bijklank van deze benaming wordt sinds 1982 gesproken over het "syndroom van Angelman".

Het "syndroom van Angelman" ontstaat, wanneer een bepaald gen (Ube3a) op de lange arm van het van de moeder afkomstige chromosoom 15 (15q11-13) niet actief is. (Dit gen wordt op het vaderlijke chromosoom 15 in bepaalde hersengedeelten namelijk uitgeschakeld.)
Deze situatie kan op de volgende wijze ontstaan:
Ube3a is nodig voor de vorming van ubiquitine-ligase, het beïnvloedt dus de functie van ubiquitine, een eiwit dat als taak heeft het functioneren en de afbraak van eiwitten in de cel te reguleren. Het van de moeder afkomstige Ube3a is vooral van belang in het hersengedeelte dat hippocampus wordt genoemd en in de kleine hersenen.
Geschat wordt dat het bij 1 op de 25.000 tot 30.000 kinderen voorkomt.


Bij enkele kinderen is het achterhoofdje bij de geboorte wat plat. Over het algemeen zijn er tijdens de zwangerschap en geboorte geen redenen tot ongerustheid. Alles lijkt normaal te verlopen. In de eerste maanden is er vaak sprake van voedingsproblemen. De groeisnelheid van het hoofdje neemt langzaam af. De spierspanning in de romp is vaak iets verlaagd (hypotonie) en de spierspanning in de ledematen iets verhoogd (hypertonie).
De ontwikkeling verloopt traag. Er kunnen schokkerige of beverige bewegingen ontstaan van het lichaam, daardoor zullen mijlpalen zoals kruipen en zelfstandig zitten vaak wat langer op zich laten wachten. De meeste kinderen met dit syndroom gaan ook laat lopen, sommige kinderen leren helemaal niet te lopen. Sommige baby's lachen opvallend veel. Over het algemeen maken zij een gelukkige en blije indruk. Rond het eerste levensjaar krijgen ze vaak hun eerste epileptische aanval.

Kinderen met syndroom van Angelman zijn opvallend snel enthousiast, overbeweeglijk en druk, daarbij kunnen ze uitbundig lachen. Soms kunnen ze gaan gillen of schreeuwen. Ze komen rusteloos over, laten ongecontroleerde bewegingen van het lichaam zien, fladderen met de handen en hebben een onstabiele gang tijdens het lopen en hollen.
Ze stoppen veel in hun mond (vingers, handen, speeltjes). Vaak hebben ze de tong uit de mond en kwijlen ze. Er is sprake van een korte spanningsboog en de spraakontwikkeling komt niet op gang. Er is, afhankelijk van de ernst van de verstandelijke beperking soms wel passief taalbegrip aanwezig. Sommige kinderen brabbelen of kennen zelfs een paar woordjes, deze worden echter vaak niet goed gebruikt. Het wordt in de kinderjaren heel duidelijk dat er 'iets aan de hand is'. Er is sprake van een (ernstige) ontwikkelingsachterstand. Op latere leeftijd ontwikkelen ze soms een overmatige interesse in voedsel.
Vlak voor en in de puberteit worden bepaalde afwijkende gelaatstrekken duidelijk: een klein rond hoofd, een grote mond, een dunne bovenlip, vaak de tong uit de mond, wijd uiteen staande tanden en een grote onderkaak.

Er is sprake van een (zeer) ernstige verstandelijke beperking. Op volwassen leeftijd worden bewegingen meestal minder ongecontroleerd. De epilepsie kan verdwijnen, blijft soms echter aanwezig. Indien de motorische beperkingen erg op de voorgrond staan, kan de patiënt rolstoelafhankelijk worden.



</doc>
<doc id="698028" url="https://nl.wikipedia.org/wiki?curid=698028" title="Osseointegratie">
Osseointegratie

Osseointegratie is het proces waarbij het tandheelkundige implantaat ingroeit in het bot. Meer specifiek wordt hiermee bedoeld dat de botstructuren vast tegen het implantaat aanliggen zonder dat er een tussengroei van fibromateus weefsel is. Dit geeft als voordeel dat er een zeer stevige verankering is zodat er vrij aanzienlijke (kauw-)krachten op het implantaat kunnen worden uitgeoefend.
Deze integratie gebeurt enkel bij zeer weefselvriendelijke materialen zoals bv. titanium. De verankering is beter in de onderkaak dan in de bovenkaak omdat in de onderkaak meer compact bot aanwezig is. Dit proces werd ontdekt in 1958 door de Zweedse professor Per-Ingvar Brånemark.

In de loop van de tijd werden om meer verankering te krijgen de structuur van het oppervlak van het implantaat en de vorm veranderd met extra windingen en uitsparingen. Ook werd het implantaat gecoat met onder andere hydroxyapatiet om de osseointegratie te bevorderen. Ook het proces van de coating zou hierbij een belangrijke rol spelen.


</doc>
<doc id="698266" url="https://nl.wikipedia.org/wiki?curid=698266" title="Greene Vardiman Black">
Greene Vardiman Black

Greene Vardiman Black (Winchester, 3 augustus 1836 – Chicago, 31 augustus 1915) was een Amerikaanse tandarts. Hij staat bekend als de grondlegger van de moderne tandheelkunde. In onze landen is hij vooral bekend door zijn caviteitsindeling volgens Black ten behoeve van classificatie van vulling en dus ook van cariës en om zijn visie op de caviteitspreparatie voor amalgaamvullingen. De zin "extention for prevention" is nog in het geheugen gegrift van iedere tandarts. Zijn theorie kwam hierop neer dat de randen van de caviteit moesten vallen binnen zelfreinigende zones van het tandoppervlakte ter voorkoming van secundaire cariës. Dit had als nadeel dat men zeer veel gezond tandweefsel moest opofferen. Deze theorie is door de verbetering van de mondhygiëne al geruime tijd achterhaald. 

Verder heeft hij nog onderzoek gedaan naar de samenstelling voor amalgaam en was hij de uitvinder van het voetpedaal aan de tandartsstoel.


</doc>
<doc id="698372" url="https://nl.wikipedia.org/wiki?curid=698372" title="Stichting NBF-BIS">
Stichting NBF-BIS

Stichting NBF-BIS (BISLIFE) is een Nederlandse organisatie, sinds 1989 actief als bemiddelende instantie voor het oogsten van menselijk weefsel voor transplantatiedoeleinden.

BISLIFE is een organisatie zonder winstoogmerk die samenwerkt met ziekenhuizen, transplantatiecentra, weefselbanken en laboratoria in Nederland en daarbuiten. Dankzij dit internationale netwerk is BISLIFE in staat de beschikbaarheid van weefsel optimaliseren. De belangrijkste weefselsoorten die door BISLIFE beschikbaar worden gesteld zijn bot- en peesweefsel, hartkleppen en cornea's.

Ook ondersteunt BISLIFE onderzoek dat gericht is op het verbeteren van de resultaten van weefseltransplantatie. 



</doc>
<doc id="698791" url="https://nl.wikipedia.org/wiki?curid=698791" title="Chloordiazepoxide">
Chloordiazepoxide

Chloordiazepoxide, vroeger vooral bekend onder de merknaam Librium, is een medicament (benzodiazepine) dat wordt voorgeschreven bij extreme (ziekelijke) angst en spanning. Chloordiazepoxide werd door Leo Sternbach ontdekt en in 1960 als eerste benzodiazepine door Hoffmann-La Roche op de markt gebracht.

Een voorbeeld van een dergelijke situatie is het afkicken van een alcoholverslaving. Bij inname van alcohol worden de prikkels in de hersenen namelijk gedempt en bij het plotseling stoppen met alcoholgebruik worden de prikkels niet meer geremd. Hierdoor kunnen epileptische aanvallen optreden.
Alcohol werkt zowel lichamelijk als geestelijk verslavend. Bij onthouding van alcohol kunnen hierdoor ontwenningsverschijnselen ontstaan. Voorbeelden hiervan zijn trillen, zweten, hevige angst en spanning, het wisselend warm en koud hebben, een delirium krijgen of een onthoudingsinsult (qua uiterlijke verschijnselen vergelijkbaar met een epileptisch insult). Chloordiazepoxide zorgt ervoor dat de prikkels in de hersenen gedempt blijven, nadat iemand (plotseling) gestopt is met alcohol gebruiken. Het zorgt ervoor dat de ontwenningsverschijnselen van alcoholgebruik zo veel mogelijk beperkt blijven. Het neemt echter niet alle ontwenning weg. Indien men ernstige ontwenningsverschijnselen verwacht is
opname in een ontwenningskliniek wellicht verstandig, vooral als een persoon al eerder
een delirium of onthoudingsinsulten heeft gehad.

Er wordt, als iemand start met chloordiazepoxide te gebruiken, meestal een schema opgesteld, waarmee iemand binnen 2 weken gestopt is met het gebruik van chloordiazepoxide. Als het langer wordt gebruikt, kan ook de medicatie verslavend werken. Meestal schrijven artsen standaard drie maal daags 25 mg voor, voor 10 dagen (precies 1 verpakking). Om de verschijnselen voor te zijn kan men de eerste dag 2 dragees innemen voordat de verschijnselen begonnen zijn om vervolgens daarna over te gaan op de voorgeschreven dosis van 3x daags 1 dragee (de eerste dag worden dan 5 dragees genomen). Uiteraard dient men dit met de arts te overleggen. In de praktijk blijkt dat dit beter werkt dan dat men de dragees pas gaat innemen als de ontwenningsverschijnselen al begonnen zijn of op z'n hevigst zijn. De tweede dag kan men gewoon verdergaan met de voorgeschreven dosis en na ongeveer een week kan 1 dragee, in de ochtend ingenomen, voldoende werken. Men moet echter wel voorzichtig zijn niet weer te gaan drinken indien men nog chloordiazepoxide inneemt. Alcohol versterkt de werking van chloordiazepoxide en chloordiazepoxide versterkt de werking van alcohol. Hierdoor kunnen gevaarlijke situaties ontstaan zoals extreme dronkenschap en (extreme) zelfoverschatting. Mensen kunnen ernstige dingen doen waar zij zich de volgende dag nog weinig van herinneren. Mede daarom wordt vaak ook refusal of antabus voorgeschreven.

Naast chloordiazepoxide wordt ook vaak thiamine en Antabus of Refusal voorgeschreven. De werkzame stof in Antabus en Refusal is disulfiram. Antabus is een sterkere vorm van Refusal en is alleen als bruistablet verkrijgbaar. Refusal wordt oraal in tabletvorm ingenomen. Thiamine is vitamine B1, waar alcoholisten vaak een tekort van hebben en wat een delirium kan helpen voorkomen. Bij klinische behandeling (een opname) wordt thiamine vaak intramusculair (via een injectie in de bilspier) gegeven. Antabus of refusal geven onaangename symptomen indien men weer alcohol tot zich neemt. Antabus of refusal is niet geschikt voor hartpatiënten aangezien na alcoholgebruik de hartslag wel tot 150 slagen per minuut of meer kan oplopen. Men loopt zeer rood aan, vooral in het gelaat, en men kan zich onwel voelen. Bij hartpatiënten wordt daarom een ander middel gekozen.

Andere benzodiazepines kunnen ook geschikt zijn om te ontwennen van alcohol. Vooral de langwerkende benzodiazepines zoals diazepam zijn geschikt. Diazepam 10 mg is ongeveer even sterk al 25 mg chloordiazepoxide en tranxene 10 mg is ongeveer even sterk als 7,5 mg diazepam of ongeveer 20 mg chloordiazepoxide. Een kortwerkende benzodiazepine zoals oxazepam kan ook gebruikt worden, maar is door die korte werking juist minder geschikt voor alcoholontwenning. 50 mg oxazepam werkt iets sterker dan 25 mg chloordiazepoxide maar werkt dus veel korter. Vaak wordt voor chloordiazepoxide gekozen omdat dit de standaardmedicatie is bij alcoholontwenning. Het is tevens iets minder verslavend dan de andere benzodiazepines.

Net als andere benzodiazepines kan chloordiazepoxide ook worden voorgeschreven voor angst, spanning en spierspanning. Echter wordt vaak voor middelen als diazepam of oxazepam gekozen. Verslaafden aan harddrugs krijgen na het staken van het gebruik van de harddrug (meestal heroïne) en na het afbouwen van de methadon vaak een aantal weken tot maanden chloordiazepoxide voorgeschreven in de reguliere verslavingszorg.



</doc>
<doc id="699151" url="https://nl.wikipedia.org/wiki?curid=699151" title="ICD10 Hoofdstuk II">
ICD10 Hoofdstuk II

ICD10 Hoofdstuk II betreft nieuwvorming (gezwel) zoals die in de ICD-10-handleiding van ziektes beschreven worden. Het gaat daarbij om de ICD10-codes C00 tot en met D48 en omvat zowel de goedaardige als de kwaadaardige gezwellen.




</doc>
<doc id="699156" url="https://nl.wikipedia.org/wiki?curid=699156" title="ICD10 Hoofdstuk III">
ICD10 Hoofdstuk III

ICD10 Hoofdstuk III betreft ziekten van bloed en bloedvormende organen en bepaalde aandoeningen van het immuunsysteem, gerangschikt volgens de ICD-10, Klasse III (D50-D89).
Deze categorie bevat de volgende onderdelen:


</doc>
<doc id="699159" url="https://nl.wikipedia.org/wiki?curid=699159" title="ICD10 Hoofdstuk IV">
ICD10 Hoofdstuk IV

ICD10 Hoofdstuk IV betreft endocriene ziekten en voedings- en stofwisselingsstoornissen, gerangschikt volgens de ICD-10, Klasse IV (E00-E90)


</doc>
<doc id="699164" url="https://nl.wikipedia.org/wiki?curid=699164" title="ICD10 Hoofdstuk V">
ICD10 Hoofdstuk V

ICD-10 Hoofdstuk V omvat psychische stoornissen en gedragsstoornissen, gerangschikt volgens de tiende editie van de International Statistical Classification of Diseases and Related Health Problems. Dit hoofdstuk omvat de codes "F00" tot "F99".

In tegenstelling tot andere hoofdstukken van de ICD-10, worden de definities van iedere groep stoornissen van hoofdstuk V uitgebreid beschreven door de WHO, zodat geen betwisting kan bestaan van de juiste code die moet worden toegekend aan de vastgestelde psychiatrische aandoeningen.



</doc>
<doc id="699168" url="https://nl.wikipedia.org/wiki?curid=699168" title="ICD10 Hoofdstuk VI">
ICD10 Hoofdstuk VI

ICD10 Hoofdstuk VI omvat aandoeningen van het zenuwstelsel, gerangschikt volgens de ICD-10 (G00-G99)


</doc>
<doc id="699493" url="https://nl.wikipedia.org/wiki?curid=699493" title="Articulator (tandheelkunde)">
Articulator (tandheelkunde)

Een articulator is een toestel waarmee de bewegingen van het kaakgewricht kan worden nagebootst. Dit is voor de tandarts en tandtechnicus van belang tijdens het vervaardigen van een prothese of kroon en brugwerk.
De prothese of kronen dienen zo vervaardigd te worden dat ze bij kauwen, slikken, spreken... perfect functioneren en geen hinderlijke contacten geven, hierbij speelt de nabootsing van de functie van de gewrichten een rol.

Er zijn drie verschillende typen articulatoren:

- middelwaarde articulatoren

- semi-instelbare articulatoren (condylaire geleiding kan worden ingesteld)

- volledig instelbare articulatoren


</doc>
<doc id="699571" url="https://nl.wikipedia.org/wiki?curid=699571" title="Caviteitsindeling volgens Black">
Caviteitsindeling volgens Black

De Caviteitsindeling volgens Black is een indeling door Greene Vardiman Black voor classificatie van caviteiten.


</doc>
<doc id="699663" url="https://nl.wikipedia.org/wiki?curid=699663" title="Willy Calewaert">
Willy Calewaert

Willy Gustaaf Jan Calewaert (Antwerpen, 26 oktober 1916 – Jette, 30 oktober 1993) was een Belgische politicus voor de BSP/SP.

Hij studeerde aan de Rijksuniversiteit Gent (RUG) en de Vrije Universiteit Brussel (VUB) en studeerde af als licentiaat in de criminologie ('38), doctor in de rechten ('39) en geaggregeerde van het hoger onderwijs ('53). Hij behoorde tot de eerste generatie studenten die afstudeerde aan de Nederlandstalige leergangen van de ULB en was er tijdens zijn studentenperiode lid van het Liberaal Vlaams Studentenverbond.

Vanaf 1939 was hij advocaat in zijn geboortestad Antwerpen. Tevens was hij ondervoorzitter van de Brusselse Antifascistenliga en steunde hij het republikeinse front tijdens de Spaanse Burgeroorlog. Tijdens de Tweede Wereldoorlog trad hij toe tot de verzetsbeweging Onafhankelijkheidsfront, die meevocht met de geallieerden in Merksem. Na de Bevrijding was hij van september 1944 tot mei 1946 substituut-krijgsauditeur, functie ingevoerd voor de vervolging van oorlogsmisdrijven. Hij keerde vervolgens terug naar de balie.

Op 12 januari 1956 werd hij docent aan de Rijkshandelshogeschool in Antwerpen. Op 10 april 1957 werd hij ook assistent voor strafrecht en strafvordering aan de RUG. Op 22 april 1958 werd hij docent bij de faculteit Rechten, daarnaast belast met de cursus 'Natuurrecht' aan de faculteit letteren en wijsbegeerte. Tevens was hij lid van het redactiecomité van het "Rechtskundig Tijdschrift van België" en trad hij op als verslaggever voor België op het internationaal congres over sociaal verweer in april 1954 in Antwerpen. Hij was ook verslaggever op de Nederlands-Belgische criminologiedagen van 20-21 december 1958 in Brussel.

Uit de overtuiging dat vele misdrijven hun oorsprong in maatschappelijke wantoestanden vinden, besloot hij in de politiek te gaan. Van 1958 tot 1968 was hij gemeenteraadslid in Berchem-Antwerpen. Vanaf 1968 was hij provinciaal senator en van 1971 tot 1981 was hij rechtstreeks verkozen senator voor het arrondissement Antwerpen. In de periode december 1971-oktober 1980 zetelde hij als gevolg van het toen bestaande dubbelmandaat ook in de Cultuurraad voor de Nederlandse Cultuurgemeenschap, die op 7 december 1971 werd geïnstalleerd. Vanaf 21 oktober 1980 tot november 1981 was hij tevens korte tijd lid van de Vlaamse Raad, de opvolger van de Cultuurraad en de voorloper van het huidige Vlaams Parlement.

Hij werd actief binnen de linkervleugel van de BSP die zich had verenigd rond het weekblad "Links". Hierin was hij actief met onder meer Camille Huysmans en Ernest Mandel. Omstreeks 1958 uitte de groep met het manifest "Links strijdend socialisme" scherpe kritiek op de partijleiding van de BSP. Hierdoor kwam het (meermaals) tot een aanvaren met de BSP-partijtop. Vele van zijn wetsvoorstellen getuigen trouwens van zijn (voor die tijd) vooruitstrevende ideeën zoals inzake de oprichting van crematoria, echtscheiding door feitelijke scheiding ('68), de legalisatie van abortus ('70), het recht op euthanasie in het kader van waardig sterven ('63), de erkenning van de vrijzinnigheid en de islam ('72) en de schrapping van het verbod op anticonceptie ('73).

Calewaert was tweemaal minister van Nationale Opvoeding (1973-1974 en 1980-1981) en eenmaal minister van Openbaar Ambt en Institutionele Hervormingen (1979-1980). Tijdens zijn ministerschap van onderwijs schokte hij katholiek Vlaanderen door te stellen dat de verzuiling van het onderwijs moest vervangen worden door gemeenschapsscholen. Tevens verzette hij zich tegen de invoering van een numerus clausus aan de universiteiten omdat dit, naar zijn mening, de vrijheid van de student aan banden legde. 

Na het bereiken van de pensioengerechtigde leeftijd verliet hij de actieve politiek. Van 1984 tot 1986 was hij rechter in het Arbitragehof.

Na zijn dood - ten gevolge van aneurysma - werd hij gecremeerd, en werd zijn as uitgestrooid op de strooiweide van de Antwerpse begraafplaats Schoonselhof.


</doc>
<doc id="699672" url="https://nl.wikipedia.org/wiki?curid=699672" title="Joseph LeDoux">
Joseph LeDoux

Joseph E. LeDoux (1949) is een neurowetenschapper, werkzaam als Professor of Neuroscience and Psychology aan de New York University. Hij is eveneens directeur van het Center for the Neuroscience of Fear and Anxiety. Hij verkreeg zijn Ph.D. in 1977 aan de State University of New York at Stony Brook. Zijn onderzoek richt zich vooral op de neurale basis van angst en vrees in dier en mens. Hij verkreeg grote bekendheid door zijn diermodel van geconditioneerde vrees. In dit model ook wel Dual Routes to Action genoemd, wordt vooral de functie van de amygdala benadrukt in de regulatie van onbewuste en bewuste emoties. De theorie van LeDoux is evolutionair, vanwege de benadrukking van het idee dat emoties als angst en vrees zich in de loop der tijden hebben ontwikkeld vanuit meer primitieve vormen die het overleven van de soort tot doel hadden. 

Een van de ideeën van Joseph LeDoux is dat er sprake is van een tweevoudige manier van verwerken van emotionele informatie in de hersenen, genaamd het twee routes of dual-route model. Binnenkomende informatie in de hersenen wordt via twee wegen verwerkt. Hierbij gaat het om een korte route en een lange route. Kernrol speelt de amygdala. De korte route wordt gezien als snel, maar slordig (informatie wordt grofweg via de thalamus verwerkt en dan snel aan de amygdala doorgegeven). De lange route wordt gezien als langzaam, maar specifiek (informatie wordt van de thalamus naar een deel van de cortex gestuurd voor diepere verwerking en vervolgens pas naar de amygdala). Dan pas volgt een reactie! Wat is het voordeel van een tweevoudige route? Eerst wordt de informatie grofweg geanalyseerd, zodat het lichaam in een staat van gereedheid kan worden gebracht. Vervolgens wordt er na een wat grondigere analyse bevestiging gegeven (of niet), waardoor het lichaam ook daadwerkelijk kan reageren. Omdat het lichaam al startklaar is, kan het sneller reageren.




</doc>
<doc id="699707" url="https://nl.wikipedia.org/wiki?curid=699707" title="Methode Heijkoop">
Methode Heijkoop

De Methode Heijkoop is een methodiek voor het begeleiden van (verstandelijk gehandicapte) cliënten met ernstige probleemgedragingen, beschreven door Jacques Heijkoop. De methode gaat er in beginsel van uit dat al het probleemgedrag van cliënten voortkomt uit angst. Deze angst zorgt voor -in onze ogen- soms erg pijnlijke en bizarre gedragingen, zoals diverse vormen van automutilatie, sterk agressief gedrag jegens mensen en voorwerpen en afsluiting voor de wereld om zich heen. 
Heijkoop stelt dat dit soort gedrag een "overlevingsfunctie" heeft: de cliënt wil overleven, maar heeft dit gedrag nodig om zijn controle te behouden. Andere termen hiervoor zijn ook wel "zelfbescherming", "zelfverdediging" en "noodremfunctie". Het probleemgedrag van een cliënt kun je daarom zien als een signaal van fysieke en psychische pijn.

Naast de angst van de cliënt speelt er vaak nog een veel groter probleem. De cliënt is vastgelopen, niet alleen wat zijn persoonlijkheid betreft, maar ook ten opzichte van de relaties tot mensen en dingen om hem heen. Vaak ziet men dat de omgeving van de cliënt (begeleiders, verzorgers, familie) net zo verstrikt zit in de problematiek als de cliënt zelf.

Het probleemgedrag van de cliënt verminderen door enkel dit gedrag aan te pakken, zal daarom niet afdoende werkzaam zijn. Men zal moeten gaan kijken naar de achterliggende processen van en de aanleiding tot het probleemgedrag. 
Een handvat dat de cliënt hierin geeft, zijn juist zijn "zelfbeschermende krachten". Door met een open blik opnieuw naar de cliënt te gaan kijken en betekenis toe te kennen aan zijn probleemgedrag, probeert de omgeving opnieuw aan te sluiten bij de belevingswereld van de cliënt en maakt men de eerste stap naar ""Anders kijken naar...""

"Anders kijken naar..." betekent dat men op zoek gaat naar het eigene van de persoon en open staat voor de inbreng van de persoon zelf. In de houding van de begeleider of verzorger betekent dit dat de begeleider of verzorger regelmatig zal moeten toetsen of datgene wat hij doet in het belang is van de cliënt. Met dit belang komt aansluiting en deze aansluiting is het vertrekpunt voor het vergroten van het vertrouwen van de cliënt in anderen en in zichzelf.
Uitgangspunt hiervoor is dat wanneer een cliënt meer vertrouwen heeft, hij weer meer invloed kan hebben op zichzelf en de omgeving en hierdoor minder probleemgedrag vertonen zal.

Een krachtig middel hierbij is de video-analyse. De video-analyse stelt de begeleider of verzorger in staat om zeer gedetailleerd en gericht te kijken naar de cliënt, ten bate van de analyse en behandeling van de gedragsproblematiek.

Voor de analyse van het probleemgedrag, kijkt men naar drie verschillende punten, namelijk naar de vorm, de frequentie en de intensiteit.

De vorm van het probleemgedrag is de wijze waarop het probleemgedrag zich manifesteert. Men omschrijft hierbij niet alleen de handeling, maar ook de aanloop tot. Het doel hiervan is dat wanneer er een patroon ontdekt is, men in kan gaan grijpen voordat iemand te ver in zijn patroon zit. Door eerder in te grijpen, is de kans op het stoppen van het probleemgedrag groter.

De frequentie van het probleemgedrag staat voor het aantal malen in een bepaalde periode dat het probleemgedrag zich voordoet.

De intensiteit van het probleemgedrag staat voor de kracht en de snelheid waarmee het gedrag zich voordoet. Daarbij kijkt men ook naar de plaats die het inneemt binnen iemands aandachtsveld.

De intensiteit is te onderscheiden in een lage intensiteit (achtergrondgebaar): de kracht en snelheid zijn laag en de handeling heeft geen centrale plaats in iemands gedachten.
Bij een gemiddelde intensiteit (functioneel probleemgedrag) ziet men dat de handeling vaak al wel veel kracht heeft, maar het gedrag heeft ook een effect, bijvoorbeeld iets leuks krijgen of iets vervelend niet hoeven doen (noodremfunctie). 
Een hoge intensiteit staat voor gedrag waarbij de handelingen bijna niet meer te remmen zijn. Het gedrag neemt dan een centrale plaats in iemands gedachten in. 
Tussen de lage en hoge intensiteit zijn uiteraard nog vele variaties mogelijk.




</doc>
<doc id="699943" url="https://nl.wikipedia.org/wiki?curid=699943" title="Foscarnet">
Foscarnet

Foscarnet is een antiviraal middel.

Het wordt, gezien de toxiciteit, voorbehouden voor behandeling van ernstige cytomegalovirusinfecties (bijvoorbeeld CMV-retinitis) bij immuungedeprimeerde patiënten.

Foscarnet lijkt structureel op het anion van pyrofosfaat dat in staat is om selectief de bindingsplaats van viraal DNA polymerase te blokkeren bij concentraties die bij humaan DNA-polymerase nog niet effectief is. Omdat foscarnet niet reageert met thymidine kinase behoudt het zijn werking tegen virussen die niet meer gevoelig zijn voor acyclovir of ganciclovir. De virussen zijn door het verlies van thymidine kinase activity ongevoelig geworden voor die middelen.

Foscarnet kan leiden tot ernstige ongewenste effecten, o.a. nefrotoxiciteit en hematologische afwijkingen.

Het mag niet gebruikt worden bij


</doc>
<doc id="700176" url="https://nl.wikipedia.org/wiki?curid=700176" title="Urineonderzoek">
Urineonderzoek

Aan de hand van urineonderzoek is het mogelijk op eenvoudige en niet-invasieve wijze te screenen op een aantal aandoeningen. Eenvoudig oriënterend urineonderzoek met behulp van teststrips kan door de huisarts, doktersassistente of verloskundige worden verricht. Indien verder onderzoek nodig is, kan een beroep worden gedaan op klinisch chemisch laboratorium en/of microbiologisch laboratorium.
Urineonderzoek kan op verschillende manieren plaatsvinden, afhankelijk van de aandoening waar de arts de patiënt van verdenkt. Allereerst kan bij het bekijken van het aspect van de urine al het één en ander opvallen. Ander onderzoek bestaat uit het semi-kwantitatief meten van verschillende bepalingen met behulp van een urinestrip. Dit soort onderzoek wordt vaak gebruikt als screening op urineweginfecties, bloed in de urine of glucose en/of ketonen in urine. Daarnaast kan er microscopisch onderzoek gedaan worden in urine. Dit wordt veelal gedaan om te kijken of iemand bepaalde type cellen of cilinders in de urine heeft, wat kan wijzen op een nieraandoening. Ook kan er een kweek uitgevoerd worden in urine om te achterhalen welke bacteriën verantwoordelijk zijn voor een urineweginfectie. Dan zijn er nog tal van kwantitatieve bepalingen die in urine gedaan kunnen worden. Bijvoorbeeld bij patiënten met diabetes mellitus wordt regelmatig de concentratie albumine (microalbumine) bepaald in urine. Andere veel voorkomende bepalingen in urine zijn die van de concentratie kreatinine, natrium, kalium en andere elektrolyten. Ten slotte wordt er ook urineonderzoek gedaan bij verdenking op een erfelijke metabole stofwisselingsziekte. In een zogeheten crisis-urine worden dan allerlei bepalingen gedaan zoals organische zuren en aminozuren.

In eerste instantie kan men kijken hoe de urine eruitziet en hoe het ruikt.

Met teststroken (dipsticks, urinestrip) kan semi-kwantitatief bilirubine, eiwit, erytrocyten/hemoglobine, glucose, ketonen, leukocyten, nitriet, pH, urobilinogeen en soortelijk gewicht bepaald worden.

Afwijkende resultaten kunnen een aanwijzing zijn voor een onderliggende pathologie.

Dit kan verhoogd aanwezig zijn in urine als het sterk verhoogd is in het bloed.

Dit betreft meestal het lichaamseiwit albumine.
Het is verhoogd aanwezig in de urine bij

Proteïnurie kan een aanwijzing zijn bij het opsporen van vroege of acute nierschade.


De aanwezigheid van het lichaamssuiker glucose is verhoogd in de urine (meer dan ca. 0,025 g%, d.i. 0,25 g/l) bij:

Ketonen zijn aanwezig in de urine bij

De aanwezigheid van nitriet in de urine duidt op een bacteriële urineweginfectie. Het is belangrijk om te weten dat niet alle bacteriën in staat zijn om nitriet te produceren. Dit betekent dat afwezigheid van nitriet een bacteriële urineweginfectie niet kan uitsluiten.

De belangrijkste en meest voorkomende urinewegpathogenen vormen nitriet (uit nitraat) in de urine: E. coli, Proteus, Klebsiella, Citrobacter.
Bacteriën die niet in staat zijn om nitraat te reduceren tot nitriet zijn bv. Enterococcus faecalis en andere gram-positieve kokken, N. gonorrhoeae, M. tuberculosis.

Normale pH van ochtendurine is 5-7, licht zuur tot neutraal.

De urine is na een maaltijd vaak basisch, rond een pH van 8, dit komt door de grote maagzuurproductie maagsap. Een zuurdere urine (pH <5) wijst op diarree of diabetes mellitus. Bij diabetes mellitus, ofwel suikerziekte, kan bij een tekort aan glucose vetzuurverbranding ontstaan wat de urine zuur maakt. Bij een basische ochtendurine, een pH hoger dan 7, kan er sprake zijn van een urineweginfectie. De aanwezigheid van bacteriën in de urine maakt deze basisch.

Een verhoogd gehalte Urobilinogeen kan wijzen op een prehepatische icterus

Het microscopisch onderzoek wordt sedimentonderzoek genoemd. Hierbij wordt de urine in een centrifuge afgedraaid zodat alle deeltjes (cellen, kristallen, cilinders etc) door de kracht van de centrifuge zich op de bodem van de buis bevinden (sediment). Een kleine druppel van dit sediment wordt vervolgens onder de microscoop geanalyseerd op de aanwezigheid van bacteriën, rode en witte bloedcellen deze cellen zijn afkomstig van de nieren. Ook wordt gekeken naar de vorm van de cellen en van eventueel aanwezige kristallen of andere stoffen. De beperking van dit onderzoek ligt vooral in de mogelijke lysis van erytrocyten en/of leukocyten in vivo en ex vivo, afhankelijk van de bewaartijd, de pH en het soortelijk gewicht van de urine. Een zo vers mogelijk monster (maximaal 2 uur na mictie) is dan ook een vereiste voor een deugdelijk sediment-onderzoek om lysis van cellen te voorkomen.

De teststrook toont gelyseerde leukocyten en erytrocyten wél aan. Daarom mag microscopische beoordeling van het urinesediment niet los gezien worden van de resultaten van het teststrookonderzoek.



</doc>
<doc id="700507" url="https://nl.wikipedia.org/wiki?curid=700507" title="Hypodontie">
Hypodontie

Hypodontie is het congenitaal (aangeboren) ontbreken van tanden. Mensen met hypodontie hebben niet de gebruikelijke 32 tanden maar minder.

In de literatuur is er geen duidelijk verschil tussen de term hypodontie en oligodontie. Dikwijls wordt er aanvaard dat men onder hypodontie classificeert wanneer er minder dan zes blijvende gebitselementen, exclusief de derde molaren, ontbreken. Oligodontie is het congenitaal ontbreken van zes of meer blijvende gebitselementen, exclusief de derde molaren. Een extreme vorm en gelukkig zeer zeldzame vorm van hypodontie is anodontie. Dit is wanneer er geen enkele definitieve tand is aangelegd.

Hypodontie zou bij 2% tot 11% van de bevolking voorkomen en meer bij vrouwen dan bij mannen.

De meest voorkomende vorm van hypodont is wanneer de wijsheidstanden ontbreken, daarna ontbreken de laterale bovensnijtanden het meest en dan zijn het de tweede onderpremolaren.

Er zijn theorieën die beweren dat het menselijk ras een evolutie doormaakt die zou resulteren in een gebit met minder tanden.
Andere theorieën beweren dat het niet tot ontwikkeling komen van tandkiemen een resultaat kan zijn van onder andere slechte voeding, endocriene stoornissen gedurende de zwangerschap of de kindertijd, rubella, syfilis, rachitis, radiatie...

De behandeling hangt af van de ernst van de hypodontie en de plaats in het gebit: In eerste instantie zal men zo lang mogelijk proberen de melktanden te behouden en een behandelingsplan opstellen voor de toekomst. Bij het ontbreken van 1 of 2 tanden kan afhankelijk van de stand van de tanden het orthodontisch sluiten van het diasteem een oplossing zijn. Indien dit niet mogelijk is, is een implantaatbehandeling dikwijls ook een optie.


</doc>
<doc id="700512" url="https://nl.wikipedia.org/wiki?curid=700512" title="Oligodontie">
Oligodontie

Oligodontie is het congenitaal ontbreken van meerdere tanden.
In de literatuur is er geen duidelijk verschil tussen de term
hypodontie en oligodontie. Dikwijls wordt uitgegaan van de classificatie hypodontie als er minder dan zes blijvende gebitselementen, exclusief de derde molaren, ontbreken. Oligodontie is dan het congenitaal ontbreken van zes of meer blijvende gebitselementen, exclusief de derde molaren. Een extreme en gelukkig zeer zeldzame vorm van oligodontie is anodontie. Hiervan is sprake wanneer er geen enkele definitieve tand is aangelegd.
Oligodontie komt voor bij 8,4 op de 10.000 mensen.

Oligodontie is een multifactoriële afwijking. Mutaties in de homeobox-genen PAX9, MSX1 en AXIN2 worden in verband gebracht met het afwezig zijn van een of meerdere elementen. Naast de genetische component lijken ook omgevingsfactoren zoals enkele medicijnen, bestraling en rodehond invloed te hebben op het ontwikkelen van oligodontie.
In 2004 ontdekte professor Irma Thesleff van het (Institute of Biotechnology van de Universiteit van Helsinki) het gen "AXIN2" dat door mutatie oligodontie of anodontie veroorzaakt. Ditzelfde gen zou ook verantwoordelijk zijn voor het ontstaan van darmkankers.
Verder wordt oligodontie gezien bij vele syndromen bv. syndroom van Down, Van der woude syndroom en ectodermale dysplasie.

In eerste instantie zal men zo lang mogelijk proberen de melktanden te behouden. Het is wel nodig om reeds vroeg een behandelingsplan op te stellen voor de toekomst.
Op langere termijn wordt meer voor een implantaat oplossingen gekozen, meestal in combinatie met orthodontie.
Ook de groei van onder en bovenkaak moet in deze gevallen zeker worden gevolgd.
Deze afwijking heeft meestal aanzienlijke financiële gevolgen aangezien de beste behandelingen kostbaar zijn.


</doc>
<doc id="700562" url="https://nl.wikipedia.org/wiki?curid=700562" title="Hyperdontie">
Hyperdontie

Bij hyperdontie, in tegenstelling tot hypodontie, heeft men een of meer tanden te veel. Meestal zien we dit bij de laterale snijtand of bij de wijsheidstanden.

Professor Irma Thesleff (Institute of Biotechnology van de Universiteit van Helsinki) toonde aan dat fouten in genen die de botformatie verstoren zodat de fontanellen in de schedel niet sluiten, ook oorzaak zijn van extra tandaanleg.

Hyperdontie geeft meestal plaatsgebrek voor de tanden. De behandeling is daarom meestal extractie of chirurgisch verwijderen van het te veel aangelegd element.

Zeer veel supranummaire (boventallige) tanden blijven ingesloten en komen nooit uit. Vele mensen weten niet dat ze zulk een tand bezitten.


</doc>
<doc id="700780" url="https://nl.wikipedia.org/wiki?curid=700780" title="Anodontie">
Anodontie

Anodontie is een zeldzaam verschijnsel waarbij geen enkele tand in het gebit tot ontwikkeling komt. Het wordt vaak geassocieerd met de groep huid- en zenuwsyndromen die we ectodermale dysplasieën noemen.

Vaak is ziekte een deel van een syndroom en komt zelden voor als geïsoleerd verschijnsel.

In 2004 ontdekte professor Irma Thesleff van het (Institute of Biotechnology van de Universiteit van Helsinki) het gen "AXIN2" dat door mutatie oligodontie en anodontie veroorzaakt. Dit gen zou ook verantwoordelijk zijn voor het ontstaan van darmkankers.


</doc>
<doc id="700804" url="https://nl.wikipedia.org/wiki?curid=700804" title="Agnesie">
Agnesie

Agenesie is de algemene termen voor het congenitaal ontbreken van één of meerdere tanden.
Wijsheidstanden die ontbreken worden als redelijk normaal beschouwd. Dit dient ook niet behandeld te worden.

Andere tanden die ontbreken is eerder uitzonderlijk.
Hierin is een onderverdeling te maken naar de ernst van de agnesieën:

Het tegengestelde van agnesie is hyperdontie. Hierbij is een tand te veel aangelegd.


</doc>
<doc id="700882" url="https://nl.wikipedia.org/wiki?curid=700882" title="Gejus van der Meulen">
Gejus van der Meulen

Ageaus Yme ("Gejus") van der Meulen (Amsterdam, 23 januari 1903 – Haarlem, 10 juli 1972) was een Nederlands voetbalkeeper. In de jaren '20 en 30 van de twintigste eeuw behoorde hij tot de populairste sportmensen van Nederland, maar later tot de meest verguisde vanwege zijn collaboratie met de Duitse bezetter.

Van der Meulen was sinds 1922 succesvol clubdoelman bij HFC. Hij debuteerde in het Nederlands elftal op 27 april 1924 in de uitwedstrijd tegen de Rode Duivels. Datzelfde jaar verdedigde hij het Nederlandse doel tijdens de Olympische Spelen. Ondanks een ruime overwinning op Roemenië kwam Nederland niet verder dan een vierde plaats: de halve finale tegen (latere winnaar) Uruguay werd nipt verloren en de wedstrijd tegen Zweden om het brons eindigde in 1-1; de replay werd een 3-1 nederlaag.

Vier jaar later, tijdens de Spelen in Van der Meulens geboortestad Amsterdam, werd Oranje in de eerste ronde uitgeschakeld. Daarna maakte hij een aantal legendarische overwinningen mee, zoals de 3-4 uitzege tegen Frankrijk in 1931, waarin Oranje in twee minuten driemaal scoorde. Van der Meulen was zo populair dat zijn huwelijk in 1933 zelfs het Polygoonjournaal haalde.

Datzelfde jaar leek aan zijn carrière in Oranje (hij was inmiddels 30, had in 1930 zijn medicijnenstudie voltooid aan de Universiteit van Amsterdam en zich in 1933 in Haarlem als kinderarts gevestigd) een einde te komen. Adri van Male en Gerrit Keizer voldeden echter in de ogen van de "keuzeheren" onder leiding van Karel Lotsy onvoldoende, en daarom werd tot verrassing van velen Van der Meulen (en niet Leo Halle) opgeroepen voor het WK voetbal 1934 in Italië. Deze beslissing leidde tot de nodige frictie in het Nederlands team, omdat hij als enige zijn echtgenote mee naar Milaan mocht nemen en ook nog apart reisde. Het WK werd een bittere teleurstelling; de eerste wedstrijd, tegen Zwitserland, werd met 3-2 verloren. Nederland was uitgeschakeld en Van der Meulens interlandcarrière was voorbij.

Tijdens die carrière kwam hij 54 maal uit voor Oranje, waarin 19 maal werd gewonnen, 12 maal gelijk gespeeld en 23 maal verloren. Hij kreeg precies 100 tegentreffers te verwerken.

In 1935 stopte hij met voetballen bij HFC. Hij richtte zich toen geheel op zijn praktijk en in december van dat jaar promoveerde hij aan de Universiteit van Amsterdam met een proefschrift "Over foramen van Magendi". 

Tijdens de Tweede Wereldoorlog collaboreerde Van der Meulen met de Duitsers. Hij werd in september 1940 lid van de NSB en hij nam in 1941 vrijwillig dienst bij het "SS-Feldlazarett Freiwilligen Legion Niederlande". Hij kreeg in Oranienburg een medische en militaire training en reisde in 1942 met de "Nederlandse ambulance" af naar het oostfront. Of hij daar daadwerkelijk gevechtshandelingen of alleen medische werkzaamheden heeft verricht, is niet bekend.

Na de bevrijding werd zijn houding tijdens de oorlog hem zeer zwaar aangerekend. In 1947 stond hij voor de rechter. De jonge verslaggever Herman Kuiphof, die het proces versloeg, herinnerde zich hem later als "een wrak, een geslagen hond." Van der Meulen werd tot acht jaar gevangenisstraf veroordeeld.

Na zijn vrijlating wilde de voetbalwereld niets meer van hem weten. Als Van der Meulens zoon bij HFC speelde stond hij moederziel alleen langs de lijn. Zijn medische praktijk verliep, en uiteindelijk gaf hij alleen nog medische bijstand aan anderen die tijdens de oorlog ook hadden gecollaboreerd.



</doc>
<doc id="701139" url="https://nl.wikipedia.org/wiki?curid=701139" title="Zwart haar">
Zwart haar

Zwart haar is een haarkleur die gekenmerkt wordt door een diepzwarte kleur, i.e. donkerder dan bruin haar.

Zwart haar is tegengesteld aan blond haar, en dit verschil wordt door een grote aanwezigheid van melanine veroorzaakt. Deze haarkleur is de courantste bij mensen van niet-blanke oorsprong, ofschoon ze bij alle etnische groepen terug te vinden valt. 

Zwart haar treft men vooral aan bij mensen van mediterrane, Aziatische, Arabische, Afrikaanse en Australische (aborigine)-afstamming; de kleur is zeldzaam in noordse landen. Evenwel komt een sterke zwartharige populatie voor onder de Keltische volkeren van Wales, Cornwall, Ierland en het westen van Schotland, waarbij deze zwarte haarkleur vaak met een bleke huidskleur samengaat. 

Zwart haar komt in meerdere texturen voor. Zo hebben veel mensen van Afrikaanse of Melanesische origine zogenaamd kroeshaar, terwijl steil zwart haar gebruikelijk is bij Aziaten of Amerikaanse indianen. Men treft zwart haar onder andere aan bij mensen, honden en katten.
In de gothic-subcultuur is zwart een toonaangevende tint; bijgevolg drukken diegenen die zich met deze cultuur wensen te identificeren hun voorkeur vaak uit door hun haar zwart te verven.


</doc>
<doc id="701290" url="https://nl.wikipedia.org/wiki?curid=701290" title="Staart- en maneneczeem">
Staart- en maneneczeem

Staart- en maneneczeem is een paardenziekte, die wordt gekenmerkt door het schuren van de staart, de manen en de onderbuik door het paard, tot bloedens toe.

Deze aandoening wordt ook "zomereczeem" genoemd, in het Engels "sweet itch" genoemd, in het Duits "Sommerekzem", in het Fries "simmerskurft".

Voor het paard is dit uitermate pijnlijk. De ziekte is niet besmettelijk, maar de symptomen blijven levenslang aanwezig.

Het schuurgedrag ontstaat alleen bij paarden die daarvoor erfelijk gevoelig zijn.

Het is een allergische reactie op het steken van vrouwelijke vliegen en muggen, die door de huid van het paard op zoek zijn naar bloed; dat bloed dient dan als voedsel voor de productie van eitjes.

Het gaat om 64 verschillende soorten bloedverzamelende vliegen en muggen die behoren tot de insectenorde Diptera (tweevleugeligen), families Culicidae (steekmuggen), Ceratopogonidae (knutten) en Similiidae (kriebelmuggen).

De achtervleugels van de Diptera zijn omgevormd tot kolfjes die functioneren als evenwichtsorganen.
Daardoor zijn deze insecten wendbaarder dan de insecten met vier vleugels en dus door paarden moeilijker weg te slaan.

Uit onderzoek blijkt dat 1 op de 5 Friese paarden in de leeftijd van drie jaar en ouder last heeft van staart- en maneneczeem.

Er is een aantal middelen in gebruik om verlichting te geven, zoals insmeren met babyolie. Maar een geneesmiddel om de kwaal te genezen of te voorkomen is (nog) niet bekend. Maatregelen die genomen kunnen worden zijn

Eind negentiger jaren bleken steeds meer paarden last te krijgen van staart- en maneneczeem. Een overzicht was moeilijk te krijgen, onder andere omdat een paardenfokker uiteraard niet graag in de openbaarheid zal brengen dat er iets mis is met zijn dieren.

Dat was de aanleiding voor de heer H. van der Ploeg (oud-docent Natuur en Milieu en fokker van Friese paarden) om in samenwerking met het Koninklijk Friesch Paarden Stamboek een onderzoek te starten naar de verspreiding.
In 2002 bezocht hij 19 keuringen door heel Nederland; hij constateerde, dat bij 297 van de 707 gekeurde paarden een vorm van staart- en maneneczeem voorkwam. In 2003 volgden nog eens 25 keuringen, nu met 1971 gekeurde paarden waarvan 402 lijden aan deze kwaal.

Hij komt op grond van zijn waarnemingen tot een indeling in acht categorieën. Het verslag van zijn bevindingen bevat onder meer overzichten per leefgebied, en ook overzichten naar de positie in de stamboom van de Friese hengsten. De uitkomsten maken het meer dan aannemelijk dat zowel erfelijke aanleg als omgevingsfactoren (leefgebied, kwaliteit van de stal, voer) een rol spelen. Bijvoorbeeld vooral langs de waddenkust van Friesland is staart- en maneneczeem de laatste tijd sterk toegenomen. Het ligt voor de hand dat de veelvuldige aanleg van windsingels en bosjes in dat gebied daaraan debet is.
Inmiddels is de heer Van der Ploeg bezig met een vervolgonderzoek.

In 2005 is een onderzoek begonnen door de Animal Sciences Group van de universiteit van Wageningen. Via Internet worden paardenbezitters uitgenodigd een enquête in te vullen (74 vragen).
Dit onderzoek loopt nog. De uitkomsten van 2005 zijn op dit moment (augustus 2006) nog niet gepubliceerd .

Vocht is een belangrijke levensvoorwaarde voor de genoemde insectenfamilies.



</doc>
<doc id="701358" url="https://nl.wikipedia.org/wiki?curid=701358" title="XYY-syndroom">
XYY-syndroom

Het XYY-syndroom is het geheel aan kenmerken die ontstaan ten gevolge van een chromosomale afwijking waarbij er naast de normaal aanwezige X en Y, een extra Y aanwezig is. Personen met het XYY-syndroom zijn steeds mannelijk. Het wordt ook wel aangeduid als het 47,XYY-Karyotype.

Vlak na de geboorte is er bijna nooit iets afwijkends te zien of te merken aan een kind met XYY-syndroom. In de jaren daarna zijn er wel kenmerken, maar deze zijn zo algemeen, dat er vaak geen reden is om verder onderzoek te doen. Hierdoor bestaan er veel jongens met het syndroom die het nooit zullen weten. Als het ontdekt wordt dan is dat vaak bij toeval.

De volgende kenmerken kunnen zich in meer of mindere mate voor doen:

Meestal dienen jongens met een XYY-syndroom enkel aandachtiger gevolgd en gestimuleerd te worden voor hun ontwikkelingssnelheid en hun schoolprestaties en hun gedrag. 

Mannen met het XYY-syndroom zijn normaal vruchtbaar. 

47,XYY wordt veroorzaakt door een non-disjunctie bij de meiose, maar de oorzaak hiervan is nog niet bekend.

1 op 1000 mannen.



</doc>
<doc id="701447" url="https://nl.wikipedia.org/wiki?curid=701447" title="Stimulus">
Stimulus

Een stimulus of een prikkel is een verandering in de uitwendige of inwendige omgeving waarop een organisme reageert. Deze reactie wordt ook wel een respons genoemd.

Veel organismen bezitten speciale organen die gevoelig zijn voor een prikkel: de zintuigen. Deze zintuigen reageren op een prikkel met elektrische impulsen die naar een regelend orgaan (hersenen) gestuurd worden. Indien een prikkel te zwak is wordt er door het zintuig niet op gereageerd; de prikkel moet een bepaalde drempelwaarde overschrijden voor het zintuig reageert.

Specifiek worden daarnaast in het behaviorisme verschillende soorten stimuli of prikkels onderscheiden:




</doc>
<doc id="701803" url="https://nl.wikipedia.org/wiki?curid=701803" title="Protonpompremmer">
Protonpompremmer

Een protonpompremmer is een molecuul dat een protonpomp remt. Een protonpomp is een moleculaire structuur in de celmembraan die waterstofionen (protonen) van de ene naar de andere kant van het membraan pompt, waardoor de kant waar de ionen naartoe worden gepompt zuurder wordt ten opzichte van de andere kant. De protonpompremmer past precies in de opening van de protonpomp, waardoor deze wordt geblokkeerd. Hierdoor kan de protonpomp zijn functie niet meer uitvoeren.

De protonpompremmer wordt bijvoorbeeld gebruikt voor de behandeling van een maagzweer of van refluxklachten, omdat die de pH van het maagzuur laat stijgen. Hierdoor wordt de maagzweer minder geïrriteerd en dus heeft de patiënt minder last en geneest de maagzweer.

De introductie van deze medicamenten, kort na die van de H2-receptorantagonisten, heeft een ware revolutie in de geneeskunde veroorzaakt; maagzweren die vroeger een ernstige, zelfs levensbedreigende ziekte waren met veel ziekenhuisopnamen, langdurige diëten, veel recidiven en veel operaties, kunnen nu meestal met een simpel tabletje per dag genezen worden en recidiven kunnen worden voorkomen zolang men deze medicamenten blijft slikken. Deze middelen, waaronder omeprazol, lansoprazol, esomeprazol, pantoprazol en rabeprazol behoren inmiddels tot de meest voorgeschreven geneesmiddelen in Nederland. 

Sinds circa 20 jaar bestaat er ook een oorzakelijke behandeling van maagzweren waardoor het meestal niet meer nodig is om medicatie, zoals protonpompremmers, te blijven gebruiken. Hierbij is de behandeling gericht op het bestrijden van een "Helicobacter pylori" infectie van de maag, met behulp van een combinatiebehandeling van maagzuurremmers en antibiotica.

Gebruik van protonpompremmers remt de opname van vitamine B12 en kan op den duur een tekort aan dit vitamine veroorzaken.



</doc>
<doc id="701900" url="https://nl.wikipedia.org/wiki?curid=701900" title="Caroline Cossey">
Caroline Cossey

Caroline (Tula) Cossey (Brooke, Norfolk, 31 augustus 1954) is een Britse actrice. Ze is geboren als Barry Kenneth Cossey, een jongen met het syndroom van Klinefelter en een 47,XXY-karyotype. Ze is een van 's werelds bekendere transseksuelen, de eerste die ooit in de Playboy heeft geposeerd.

Cossey begon met een toen zij zeventien jaar was, in 1971. Het jaar daarop ging ze de naam "Caroline" dragen en kreeg ze een nieuw paspoort waarin ze als vrouw beschreven stond. Na de volledige transformatie in december 1974 is ze als fotomodel, nachtclubartieste en danseres gaan werken.

In 1981 kreeg ze een bijrol in de Bondfilm For Your Eyes Only. Kort na de release van de film bracht het roddelblad News of the World naar buiten dat ze een transseksueel is, wat haar carrière als model korte tijd beschadigde. In 1982 schreef Cossey in haar autobiografie "I am a woman" de woede van zich af.

In 1985 figureerde ze in de videoclip bij de hit "Some like it hot" van The Power Station.

In 1983 wilde Cossey trouwen met de Italiaan graaf Glauco Lasinio, maar dat werd haar door de Britse Burgerlijke Stand geweigerd, daar in het Verenigd Koninkrijk zowel een juridische geslachtswijziging als een daardoor te ontstaan homohuwelijk wettelijk niet mogelijk is. Cossey procedeerde daarop door tot aan het Europese Hof voor de Rechten van de Mens (EHRM).

In een tussentijds vonnis werd Cossey door het EHRM in het gelijk gesteld en daarop besloot ze te trouwen met haar nieuwe vriend die ze al in 1985 opgedaan had. Op 21 mei 1989 trouwde Cossey, bekeerd tot het Jodendom, met de orthodoxe jood Elias Fattal in een Londense synagoge. Op 11 juni scheidden de twee weer, nadat haar schoonfamilie haar transseksuele achtergrond ontdekte en haar echtgenoot onder druk zette de relatie te beëindigen. Achteraf, in maart 1990, verklaarde een Britse rechter het huwelijk nietig, om dezelfde reden als waarom Cossey haar zaak bij het EHRM aangebracht had. Wederom schreef Cossey de woede van zich af in een autobiografie, "My story", verscheen in 1991 als centerfold in Playboy, dat tevens haar levensverhaal publiceerde, en op ITV in een talkshow waardoor ook het grote publiek kennisnam van de juridische problematiek van transseksuelen.

In 1992 sprak het EHRM uit dat het het Verenigd Koninkrijk in het gelijk stelde. Cossey heeft de uitslag niet afgewacht en is in 1992 verhuisd naar de Verenigde Staten, waar ze nog steeds woont. Van daaruit bleef ze actie voeren tegen de wanpraktijken tegenover transseksuelen in het Verenigd Koninkrijk. Uiteindelijk zijn er in 2003 wetswijzigingen in het Britse parlement aan de orde gekomen die grotendeels de wettelijke problemen hebben weggenomen.

In 1992 trouwde ze ook opnieuw, met de Canadees David Finch. Het paar woont in Atlanta.



</doc>
<doc id="701984" url="https://nl.wikipedia.org/wiki?curid=701984" title="Hub Pulles">
Hub Pulles

Hubertus Adrianus (Hub) Pulles (Vlijmen, 15 december 1895 - Lieshout, 1 mei 1969) was NSB-burgemeester van Eindhoven tijdens de Tweede Wereldoorlog, van 1 februari 1942 tot Dolle Dinsdag 5 september 1944 en stond model voor "Doctor Vlimmen" in het gelijknamige boek van de schrijver Anton Roothaert.

Pulles was een zoon van Johannes Pulles en Elisabeth Clasina de Bont. Zijn vader was een mandenmaker. Hij trouwde op 24 januari 1922 te Schijndel met Catharina Henriette Maria (To) Swinkels. Zij kregen vier kinderen, onder wie twee zonen. Hun oudste kind, een van de twee zonen, werd lid van de Waffen-SS, raakte zwaargewond in maart 1945 en wordt sindsdien vermist in Recz (in het Duits Reetz)/Pommeren. Hun tweede zoon was eveneens lid van de Waffen-SS en sneuvelde aan het Oostfront.

Pulles studeerde diergeneeskunde aan de Rijksuniversiteit Utrecht, studeerde in 1921 af en promoveerde in 1934 aan de Universiteit van Bern. Hij publiceerde veel in Duitse en Nederlandse vaktijdschriften. In 1921 vestigde hij zich als dierenarts in Eindhoven. Op zijn tochten langs boeren werd hij vaak vergezeld door zijn vriend Anton Roothaert, die hij kende uit zijn studententijd en Roothaert de inspiratie gaf voor zijn roman "Doctor Vlimmen". In 1929 werd Pulles voor halve dagen aangesteld als plaatsvervangend directeur van het gemeentelijke slachthuis in het Eindhovense stadsdeel Tongelre. De functie was op jaarbasis, maar werd telkens verlengd.

Op 6 september 1940 sloot Pulles zich aan bij de Nationaal-Socialistische Beweging (NSB). Op 1 februari 1942 vond zijn benoeming plaats als burgemeester van Eindhoven. De installatie was op 21 februari dat jaar in het Van Abbemuseum. Volgens Eindhovense gemeenteambtenaren uit zijn tijd als burgemeester was Pulles geen fervent NSB'er en was het zijn echtgenote die hem aanspoorde een loopbaan binnen de NSB te ambiëren. Hij bleef burgemeester tot 5 september 1944, toen hij vluchtte op Dolle Dinsdag. Na de oorlog werd hij tot vier jaar gevangenis veroordeeld. Zijn vrouw werd wegens propaganda voor het nationaalsocialisme veroordeeld tot opsluiting tot 1 januari 1947. Na hun vrijlating woonde het echtpaar in Lieshout, waar Hub Pulles op 1 september 1969 overleed. Zijn weduwe overleed op 17 augustus 2001 te Tiel in de leeftijd van 100 jaar.


</doc>
<doc id="702891" url="https://nl.wikipedia.org/wiki?curid=702891" title="Keratosis actinica">
Keratosis actinica

Keratosis actinica, keratosis senilis, keratosis solaris of zonlichtbeschadiging bestaat uit al dan niet verheven ruwe wrat- of korstachtige plekken op de huid variërend van enkele millimeters tot enkele centimeters in omvang. Ze zijn soms nog beter voelbaar dan zichtbaar. Ze zijn vaak wat wittig op een soms wat rode ondergrond. "Actinica" betekent 'gerelateerd aan UV-straling'. "Keratosis" duidt op versterkte verhoorning van de opperhuid. Voorkeurslocaties zijn de aan zonlicht blootgestelde huidgebieden: handrug, oorschelp, gelaat, niet-meer-behaarde hoofd. Ze komen meestal voor bij oudere mensen vanaf het 60e levensjaar, hoewel de laatste tijd ook op jongere leeftijd, wellicht door zonvakanties en zonnebank. Mensen met een lichte huid en mensen die in de tropen hebben gewoond hebben er daarom ook vaker last van. Ook bij patiënten die immunosuppressiva als azathioprine en ciclosporine gebruiken (bijvoorbeeld vanwege een orgaantransplantatie) komen meer actinische keratosen voor.
Actinische keratosen kunnen ontaarden in plaveiselcelcarcinoom, hoewel de kans daarop per plekje klein is. De kans hierop wordt -over een aantal jaren gemeten- zeer wisselend opgegeven, van 0,25 tot 25%.


Vanwege de kans op ontaarding in plaveiselcelcarcinoom worden grotere plekken vaak behandeld. Dit kan met cremes (5-fluorouracil, imiquimod), bevriezen (cryotherapie), fotodynamische therapie (PDT) of chirurgie. De keuze hangt van de uitgebreidheid, de plaats en de voorkeur van patiënt en arts af. Vroeger werd ook wel tretinoïne gebruikt.
Het verdient aanbeveling bij twijfel een arts of dermatoloog te raadplegen. Het optreden van pijn bij aanraking van een actinische keratose kan wijzen op een zich ontwikkelend plaveiselcelcarcinoom.



</doc>
<doc id="702972" url="https://nl.wikipedia.org/wiki?curid=702972" title="Musculus extensor digiti minimi">
Musculus extensor digiti minimi

De musculus extensor digiti minimi of pinkstrekker is de spier die ervoor zorgt dat extensie en ulnairabductie van de vijfde vinger, de pink, mogelijk is. Deze spier heeft zijn origo aan het "caput commune", een gezamenlijke aanhechting van de musculus extensor digiti minimi, de musculus extensor digitorum en de musculus extensor carpi ulnaris aan het epicondylium laterale van de humerus.

De insertie van de musculus extensor digiti minimi is te vinden bij de dorsale aponeurose, aan de proximale falanx van de pink.

Functioneel behoort de musculus extensor digiti minimi bij de musculus extensor digitorum, die ook zorgt voor extensie van de vijfde vinger. Bij een verminderde functie van de musculus extensor digiti minimi neemt de musculus extensor digitorum, die ook zorgt voor extensie van de tweede, derde en vierde vinger, de taken dan ook over. Dat er anatomisch onderscheid wordt gemaakt tussen beide spieren, is vanwege de pees van de musculus extensor digiti minimi, die door de vijfde peesschedetunnel van het retinaculum extensorum loopt.


</doc>
<doc id="702991" url="https://nl.wikipedia.org/wiki?curid=702991" title="Sali Berisha">
Sali Berisha

Sali Ram Berisha (Viçidol, 15 oktober 1944) was president van Albanië van 1992 tot 1997. Nadien was hij ook minister-president van Albanië van 2005 tot 2013. Berisha staat bekend om zijn gevecht tegen het communisme en om de toetreding tot de NAVO tijdens zijn regering.

Berisha is geboren in Viçidol, een dorp in de gemeente Tropojë dicht bij de Kosovaarse grens, in het gelijknamige bergachtige district in het noordoosten. Hij studeerde geneeskunde aan de Universiteit van Tirana, en studeerde af in 1967. Na geavanceerde studies in Parijs in de jaren 80, voerde hij een onderzoeksprogramma over hemodynamiek uit. In 1968 werd hij tot lid verkozen van het Europese Comité voor Onderzoek naar Medische Wetenschappen. Als lid van de communistische Albanese Partij van de Arbeid had hij de partijorganisatie geleid naast de cardiologische kliniek van het ziekenhuis. Berisha onderwees ook geneeskunde aan de Universiteit van Tirana (1980 - 1990), publiceerde studieboeken, handboeken en artikelen over cardiologie, nationaal en internationaal. Hij heeft de wetenschappelijke titel 'hoogleraar dokter'. Hij heeft als hartchirurg en hoogleraar bij de cardiologische kliniek in Tirana gewerkt.

De politieke carrière van Berisha begon in 1989 met zijn eis om de politieke controle te verminderen op artikelen die hij in de lokale pers had geschreven. Berisha was lid van de Albanese Partij van de Arbeid. Toen hij realiseerde dat het communisme in Albanië viel, wisselde hij van partij. Berisha veroordeelde een studentenstaking aan de Universiteit van Tirana maar later steunde hij deze. Binnen dagen draaide de politiek. Hij voerde druk uit op de overheid om de oprichting van nieuwe politieke partijen in Albanië toe te staan. De Democratische Partij van Albanië werd in dezelfde maand opgericht door studenten en intellectuelen en in 1991 werd Berisha verkozen als voorzitter. De eerste voorzitter van de Democratische Partij was Azem Hajdari, eerste vriend toen vijand van Berisha. Hij is verkozen tot lid van het parlement van Albanië in 1991, 1992. 1997 en 2001 van het pro-democratische kiesdistrict Kavajë.

Na de eerste vrije verkiezingen van Albanië werd Berisha op 9 april 1992 verkozen tot President van de Republiek. Zijn kabinet, onder minister-president Aleksander Meksi omhelsde vrij marktbeleid met inbegrip van handelsliberalisering en privatisering van staatsbezit, maar stond ook ponzifraude toe. Op het politieke gebied werd hij gezien als steeds meer onderdrukkend vanwege het aansporen van de arrestatie en het veroordelen van oppositieleider Fatos Nano. In november 1994 verloor Berisha een constitutioneel referendum wat hem nog meer bevoegdheden zou hebben gegeven.



</doc>
<doc id="702996" url="https://nl.wikipedia.org/wiki?curid=702996" title="Longader">
Longader

De longaderen of venae pulmonariae zijn de aders die zuurstofrijk bloed vanuit de longen naar de linkeratrium vervoeren. Ze zijn het vervolg van de zuurstofarme en koolstofdioxiderijke longslagaders, die vertakt zijn tot haarvaten. In de longen heeft er gaswisseling plaatsgehad, zodat het bloed in de longaders zuurstofrijk en koolstofdioxidearm is.

Bij de mens heeft elke long twee longaders, die afzonderlijk in het linkeratrium uitmonden.


</doc>
<doc id="703140" url="https://nl.wikipedia.org/wiki?curid=703140" title="Littekenbreuk">
Littekenbreuk

Een littekenbreuk is net als een gewone buikwandbreuk (bijvoorbeeld een liesbreuk) een onderhuids defect in de spierlaag van de buikwand, maar op de plaats van een litteken van een eerdere operatie.

De breuk ontstaat doordat de spier- en/of fascielagen niet aan elkaar gegroeid zijn of weer zijn losgegaan. Hierdoor puilt de buikinhoud op die plaats naar buiten bij drukverhoging in de buik, zoals bij hoesten en persen. Dit kan ontsierend zijn maar is zelden gevaarlijk, omdat de breukpoort vrijwel altijd zo wijd is dat inklemming geen gevaar is. Als de breukpoort klein is, is er wel degelijk gevaar dat bijvoorbeeld de darm gekneld geraakt en blijft. Hevige buikpijn: onmiddellijk de arts raadplegen.

Het meest komen littekenbreuken voor bij littekens in de middellijn boven en onder de navel. Dit hoeft dus niet per se chirurgisch te worden verholpen, dit wordt alleen gedaan als de breuk pijn doet, of zich uitbreidt, dit kan men doen door:


Bij oplossing 1 is er zo'n 30% kans dat de breuk terugkomt. Bij 2 is deze kans minder, maar het probleem is dat deze methode alleen kan worden toegepast bij mensen die niet meer in de groei zijn, of bijna uitgegroeid. Voor mensen die nog jong zijn, en in de groei, wordt daarom meestal voor optie 1 gekozen.

De operatie zelf is geen grote ingreep. De patiënt moet meestal een nachtje blijven, ter controle. Daarnaast wordt de patiënt volledig onder narcose gebracht. Bij kleine breuken kan er ook soms onder lokale verdoving worden geopereerd. Er mag na de operatie een aantal weken niet gefietst en gesport worden om opnieuw uiteenwijken van de spierlaag te voorkomen.

Als nabehandeling na een buikwand operatie is het aan te bevelen om tijdelijk een elastische gordel te dragen gedurende 6 weken.
Dit voorkomt in veel gevallen een recidief.
In die gevallen waarin een operatie geen optie is in verband met een contra-indicatie is een steungordel/korset naar maat aan te bevelen om uitbreiding van de breuk te voorkomen.Dit kan gedaan worden door een gespecialiseerd orthopedisch bedrijf.
In die gevallen waarin de breuk een gevolg is van een stoma operatie is het mogelijk een gordel te maken met en opening voor de stoma en voorzien van een klep om een prolaps te voorkomen.


</doc>
<doc id="703141" url="https://nl.wikipedia.org/wiki?curid=703141" title="Biological">
Biological

Biologicals zijn geneesmiddelen bestaande uit natuurlijke eiwitten zoals antilichamen en cytokines, of fragmenten van eiwitten of synthetische peptiden. In Nederland wordt de term vooral beperkt tot kunstmatige peptiden die heel specifieke signaaleiwitten (zoals receptoren of cytokines) uitschakelen en zo ziekteprocessen (zoals reumatoïde artritis, psoriasis, darmontstekingen, kanker, maculadegeneratie) beïnvloeden.

Het Nederlandse College ter Beoordeling van Geneesmiddelen (CBG) gebruikt als definitie: "Een biologisch geneesmiddel is een geneesmiddel waarvan de werkzame stof vervaardigd is door of afkomstig is van een levend organisme. Insuline bijvoorbeeld kan geproduceerd worden door een levend organisme (zoals een bacterie of een gist) dat voorzien werd van een gen dat de productie van insuline mogelijk maakt."

Volgens een Europese richtlijn is een biologisch geneesmiddel: 

Bij deze eiwitten gaat het om grote complexe moleculen die gevoelig zijn voor afbraak in het maag-darmkanaal. Deze middelen worden daarom gegeven als subcutane, intramusculaire, of intraveneuze injectie. Ze kunnen uit dierlijk weefsel kunnen worden geëxtraheerd of via recombinant-DNA-techniek worden geproduceerd. De namen van veel biologicals eindigt op -ab. Dit komt van antibody (Eng.), in die gevallen gaat het meestal om monoklonale antilichamen.

Biologicals kunnen ontwikkeld worden door de steeds toenemende kennis van de pathofysiologie van de verschillende aandoeningen; met name de processen op het gebied van de immunologie.

Het aantal aandoeningen waarvoor een biological ontwikkeld kan worden is schier onuitputtelijk; de kennis van immunologische processen die aan verschillende aandoeningen ten grondslag ligt, neemt steeds toe, en daarmee het aantal mogelijke doelwitten waartegen men een biological kan ontwikkelen. Dit geldt natuurlijk ook voor de "gewone" (chemische) geneesmiddelen. Echter een groot verschil met de chemische middelen, is de prijs van de biologicals; deze zijn veel duurder. Vaak gaat het hierbij om (tien)duizenden euro's per jaar.

Grote, recentere doorbraken waren met name trastuzumab en de middelen tegen reumatoïde artritis, psoriasis en de ziekte van Crohn. Eerstgenoemde omdat dit middel de 20-30% van de vrouwen met een HER2 positieve borstkanker (slechte prognose) nu wel perspectief kon bieden, en de andere middelen, omdat grote groepen patiënten hiermee nieuwe alternatieven tot hun beschikking kregen, met name voor de ernstiger gevallen.

In Nederland is de discussie gaande, of het preferentiebeleid van de zorgverzekeraars uitgebreid kan worden naar de biologicals. De rechtbank in Den Haag sprak op 1 juni 2011 reeds uit dat wat betreft de WGP (Wet Geneesmiddelen Prijzen) mag worden uitgegaan van farmaceutische uitwisselbaarheid en niet van therapeutische uitwisselbaarheid. Het CVZ bracht op 29 september 2011 een bevestigend rapport uit. Dit gebeurde na consultatie van het CBG. Minister Schippers stelde op 7 december 2010 in antwoord op Kamervragen: "Voor biologische geneesmiddelen kan preferentiebeleid worden gevoerd." 
De registratie-eisen voor 'generieke biologicals', de zogenaamde biosimilars, zijn beduidend strenger dan voor 'generieke chemische geneesmiddelen'.

De EMA eist dat behalve het aantonen van een vergelijkbaar farmacokinetisch profiel met de biosimilar ook vergelijkende geneesmiddelenonderzoeken worden uitgevoerd.

Van therapeutisch preferentiebeleid is sprake als een zorgverzekeraar binnen een groep van analoog werkzame stoffen, één stof voor vergoeding aanwijst.

Minister Klink van VWS schreef daarover in zijn begroting voor 2010:
“Ik sta overigens wel positief tegenover het principe van therapeutisch preferentiebeleid. Hier zal ik in de komende periode nader onderzoek naar laten verrichten, zodat dit mogelijkerwijs met ingang van 2012 gestalte kan worden gegeven. Om therapeutisch preferentiebeleid mogelijk te maken, is overigens een wijziging nodig van het Besluit zorgverzekering.” 

Het hof te Arnhem wees op 24 mei 2011 vonnis in hoger beroep, dat de autonomie van de voorschrijvend arts in een onderhavig geval bevestigde. Het betrof hier de uitwisselbaarheid van adalimumab en infliximab.

In onderstaande tabel is getracht een overzicht te geven van de belangrijkste, en meest recente toelatingen (in de Verenigde Staten) van biologicals als geneesmiddel. Biologicals die in de VS door de FDA zijn goedgekeurd krijgen meestal binnen afzienbare tijd ook in Europa, via de centrale procedure door de EMEA, een registratie. Een Europese registratie betekent dat het ook op de Nederlandse en Belgische markt is toegelaten. Het kan natuurlijk ook voorkomen dat een middel eerder in Europa is toegelaten dan in de VS. Zie voor de Europese registraties JAMA. 2008;300(16):1887-1896.


</doc>
<doc id="703279" url="https://nl.wikipedia.org/wiki?curid=703279" title="Anoxygene fotosynthese">
Anoxygene fotosynthese

Anoxygene fotosynthese is een vorm van fotosynthese waarbij er geen vrij zuurstof geproduceerd wordt. Dit proces wordt gedaan door primaire producenten zoals chemoautotrofen en fotoautotrofen op de bodem van oceanen of in sedimenten.

De energie die gebruikt wordt voor het maken van organische moleculen komt respectievelijk uit chemische verbindingen en straling (fotonen of ioniserende straling).

De redoxreactie die plaatsvindt is (evt. een variant van):

formula_1

Momenteel wordt er nog veel onderzoek gedaan naar deze vorm van leven in oceanen zoals onder meer nabij zwarte rokers beter bekend als "blacksmokers". Dit zijn ecosystemen op de bodem van oceanen waar veel geologische warmte en radioactiviteit voorkomt die in veel gevallen gebruikt wordt door (wormvormige) organismen meestal bacteriën die eromheen leven. Als bacteriën deze straling gebruiken als energiebron is er vaak sprake van Anoxygene fotosynthese.
Een dergelijke reactie valt onder de chemosynthetische reacties waarbij deze tak hiervan louter wordt gedreven door stralingsenergie en niet door thermo-energie.



</doc>
<doc id="703423" url="https://nl.wikipedia.org/wiki?curid=703423" title="Buitenbaarmoederlijke zwangerschap">
Buitenbaarmoederlijke zwangerschap

Buitenbaarmoederlijke zwangerschap, extra-uteriene graviditeit (EUG), graviditas extrauterina of graviditas ectopa is een toestand waarin een vrucht zich bevindt buiten de baarmoeder. Dit kan zeer gevaarlijk zijn, omdat de gebieden buiten de baarmoeder niet geschikt zijn voor een groeiende vrucht.

Normaal vindt de bevruchting plaats in de eileider (tuba) of net daarbuiten bij de eierstok (in het ovarium), daarna gaat het embryo zich verder delen en in die dagen wordt het getransporteerd naar de baarmoederholte (uterus). Als de innesteling plaatsvindt in de cervix, de eileider, de eierstok of ergens anders in de buikholte ontstaat een buitenbaarmoederlijke zwangerschap.

De HCG-waarde (zwangerschapshormoon) blijft lager dan bij een gezonde zwangerschap en stijgt veel minder snel. De klachten zijn buikpijn en/of bloedverlies en lijken op klachten als bij een miskraam. Vrouwen met een verhoogd risico moeten alert zijn en zich laten controleren door een echo te laten maken. Indien er geen zwangerschap te zien is in de baarmoederholte en het HCG is hoog, dan kan dat betekenen dat er een EUG is.

De kans op een EUG is 1%. Een van de belangrijkste oorzaken van een EUG is beschadiging van de eileider(s) door een ontsteking aan de eileider, bijvoorbeeld door chlamydia of gonorroe. Dit wordt ook wel salpingitis of PID (Pelvic Inflammatory Disease) genoemd. Andere factoren zijn een eerdere EUG (kans 10 keer vergroot) of een eerdere operatie aan de eileider. Na langdurige onvruchtbaarheid, na ivf-behandeling en bij DES-dochters is het risico van een EUG groter. Dit kan ook het geval zijn bij verklevingen in de buikholte ten gevolge van een eerdere buikoperatie, met name na een blindedarmontsteking (appendicitis) en bij endometriose.

Vrouwen die zwanger zijn geworden nadat zij gesteriliseerd zijn of terwijl zij een spiraaltje gebruiken, hebben een grotere kans dat deze zwangerschap een EUG is. Na sterilisatie is die kans zelfs 50%. Vrouwen die roken lopen ook een grotere kans op buitenbaarmoederlijke zwangerschappen.

Het aantonen van een zwangerschap gebeurt met een zwangerschapstest in de urine. Indien er klachten zijn en de zwangerschapstest positief is, zal de arts de vrouw verwijzen naar een gynaecoloog voor een inwendige, vaginale echo. Met deze echo kan de gynaecoloog zien of de zwangerschap zich in de baarmoeder bevindt.

Als er echoscopisch geen duidelijke zwangerschap in de baarmoeder aanwezig is of alleen wat vocht in de buik zit en er een hoge concentratie humaan choriongonadotrofine (HCG) is, dan is de kans op een EUG groot. Is de HCG-concentratie laag en zijn er weinig klachten, dan kan er eventueel worden afgewacht, hoewel de kans op een EUG aanwezig blijft. Dan volgt er poliklinische controle met herhaling van het bloedonderzoek en de vaginale echoscopie.

Wanneer de waarde van het HCG in het bloed daalt, blijkt daaruit dat de EUG vanzelf oplost. Bij het dalen van het HCG blijken de meeste rupturen van de eileider te ontstaan. Het zwangerschapshormoon wordt gecontroleerd tot het niet meer aantoonbaar is.

Wanneer het HCG dezelfde waarde houdt of stijgt, terwijl met de echo nog steeds geen zwangerschap in de baarmoeder wordt gezien, dan is de kans op een EUG groot.

Soms bevindt zich zowel in als buiten de baarmoeder een zwangerschap, dit wordt heterotopische zwangerschap genoemd. Een EUG kan dan pas laat ontdekt worden, omdat er in de baarmoeder ook een vrucht wordt gezien die het hoge HCG kan verklaren.

Een zwangerschap buiten de baarmoeder kan in principe niet voldragen worden. Een verhaal is bekend waarbij een vrouw van een gezonde dochter beviel na een EUG. Dit is echter zeer zeldzaam en alleen mogelijk als de foetus zich buiten de eileiders, dus in de buikholte innestelt. In de tropengeneeskunde komen ook dergelijke voorvallen voor. Om het bloedverlies te beperken, wordt aangeraden de placenta na de bevalling te laten zitten. De vrucht kan niet alsnog in de baarmoeder geplaatst worden. Het is dan gebruikelijk om te opereren, waarbij het hele embryo inclusief moederkoek verwijderd wordt, of medicijnen, een cytostaticum, te geven.

Een operatieve behandeling kan plaatsvinden door middel van een kijkoperatie (laparoscopie) of via een bikinisnede (of andere vorm van laparotomie). Of een kijkoperatie mogelijk is, is afhankelijk van de ernst van de klachten en of er bloed, verklevingen of andere afwijkingen in de buik bestaan.

Bij de operatie kan de EUG worden verwijderd door een sneetje te maken in de eileider (eileidersparend, tubotomie) of kan de gehele eileider inclusief de EUG worden verwijderd, tubectomie. Het is momenteel niet duidelijk welke van deze operaties beter is voor het behoud van vruchtbaarheid. Als er een scheur met een bloeding in de eileider is, als de EUG groot is, als er geen zwangerschapswens meer is of als er voor de tweede keer in dezelfde eileider een EUG is, wordt in principe de eileider verwijderd.

Als de waarde van het HCG in het bloed laag is, kan soms behandeling plaatsvinden door middel van één of meerdere injecties in de spier met methotrexaat, een cytostaticum.
Hierbij is geen gevaar voor de vruchtbaarheid of voor eventuele volgende zwangerschappen.
De behandeling gebeurt poliklinisch. Een week na de kuur wordt de waarde van het HCG bepaald.

Zowel bij de operatie als bij de behandeling met medicijnen geldt: bij een rhesusnegatieve bloedgroep geeft de arts meestal anti-D-immunoglobuline om te voorkomen dat er antistoffen worden aangemaakt. Na de behandeling kan veel bloed of weefsel worden verloren via de vagina.

Wel moet worden beseft dat het middel niet goed is voor een volgend vruchtje dus vaak moet men na een behandeling met methotrexaat 3 tot 6 maanden wachten voordat men weer zwanger mag worden.

Een EUG betekent lichamelijk en psychisch meestal een zware belasting; niet alleen is er een zwangerschap verloren gegaan, maar misschien wordt het ook wel moeilijker om opnieuw zwanger te raken.

Bij de methotrexaatbehandeling en de eileidersparende operatie volgt soms een langere periode van onzekerheid, omdat de waarde van het HCG langzaam daalt.




</doc>
<doc id="703496" url="https://nl.wikipedia.org/wiki?curid=703496" title="Factor V Leiden">
Factor V Leiden

Factor V Leiden (uitspraak: Factor vijf Leiden) is een afwijkende vorm van een van de eiwitten die de bloedstolling regelen. De term wordt ook wel gebruikt voor de aandoening die hier het gevolg van is. Bij deze aandoening is een puntmutatie opgetreden in het gen voor stollingsfactor V. Bij iemand die heterozygoot is voor factor V Leiden, bestaat er een licht verhoogde neiging tot bloedstolling, bij iemand die homozygoot is voor de factor is die neiging vele malen groter.

De mutatie is genoemd naar de stad Leiden in Nederland. Hij werd voor het eerst geïdentificeerd aan de Rijksuniversiteit Leiden door prof. R.M. Bertina et al. in 1994.

Geactiveerde factor V is een van de bloedstollingsfactoren die een rol spelen bij de vorming van trombine en fibrine, met als gevolg de vorming van een bloedstolsel. Geactiveerd factor V wordt gesplitst door geactiveerd proteïne C (APC) bij aminozuur Arginine506. Door deze splitsing wordt factor V geïnactiveerd.
Bij de mutatie factor V Leiden is het aminozuur arginine vervangen door glutamine. De splitsing van geactiveerd factor V door APC verloopt hierdoor ongeveer tien maal langzamer. Dit heeft tot gevolg dat de stollingscascade langer actief blijft, en de stollingsneiging toeneemt. Dit wordt APC-resistentie genoemd, omdat factor V Leiden resistenter is tegen de inactivatie door het eiwit APC.

Er is een verhoogde kans op stolselvorming van het bloed in de bloedvaten. Dat kan een spontane trombose tot gevolg hebben.

De heterozygote vorm van de mutatie geeft een vijf- tot tienmaal verhoogde kans op trombose. De homozygote vorm van de mutatie geeft een vijftig- tot honderdmaal verhoogde kans op trombose. De kans op longembolie is bij heterozygote dragers van factor V Leiden verhoogd met een factor vijftien.

Zwangerschappen bij vrouwen met deze aandoening eindigen wat vaker in miskramen of doodgeboortes. Dat komt doordat het gemuteerde stollingsgen zorgt dat stolselvorming optreedt in de placenta.

Voor vrouwen met een factor-V-Leiden-mutatie die eerder een veneuze trombose hebben doorgemaakt, is het gebruik van orale anticonceptiva gecontra-indiceerd.

Aan de aandoening kan worden gedacht:

De diagnose wordt vervolgens gesteld door het doen van bloedonderzoek of DNA-onderzoek. De Factor-V-Leiden-mutatie kan worden aangetoond met behulp van de polymerasekettingreactie (PCR). DNA wordt geïsoleerd uit de cellen van perifeer bloed van de patiënt. Een klein deel van het gen dat codeert voor stollingsfactor V zal sterk worden vermenigvuldigd. Met behulp van enzymatische digestie kan een eventuele mutatie in het PCR-product aangetoond worden. Er kan sprake zijn van geen mutatie oftewel wildtype. Er kan sprake zijn van 1 gemuteerd allel (heterozygoot) of beide allelen zijn gemuteerd (homozygoot). Het aantonen van de puntmutatie op DNA geeft een sensitiviteit en specificiteit van 100%. Bij patiënten die een beenmergtransplantatie of levertransplantatie hebben ondergaan, heeft onderzoek op DNA geïsoleerd uit de cellen van perifeer bloed van de patiënt geen zin. Een andere methode om op een indirecte manier de factor-V-Leiden-mutatie aan te tonen is door de gevoeligheid van plasma te onderzoeken voor de anticoagulante werking van geactiveerd proteïne C (APC). De aanwezigheid van de factor-V-Leiden-mutatie heeft namelijk invloed op de stollingstijd. Er zijn echter ook patiënten (<5%) met een verminderde gevoeligheid voor APC waarbij geen sprake is van een Factor-V-Leiden-mutatie. Er zijn ook nieuwe tests beschikbaar waarbij gebruik wordt gemaakt van factor-V-deficiënt plasma. Deze testen geven een 100% gevoeligheid voor de factor-V-Leiden-mutatie.

Factor V Leiden is de meest voorkomende stollingsafwijking.
De milde vorm van Factor V Leiden (heterozygoten voor de fVL-mutatie) komt bij 3 tot 8 op de 100 mensen voor. Ongeveer 1 op de 5000 mensen heeft de ernstige vorm (homozygoten).
De vraag rijst waarom een dergelijke, op het oog schadelijke mutatie toch in zo'n relatief groot percentage van de bevolking voorkomt. Het is mogelijk dat het heterozygoot zijn voor de afwijking een evolutionair voordeel biedt. Sommige onderzoekers speculeren dat een draagster van het gen in het evolutionair verleden minder kans had na een bevalling dood te bloeden, een vrij belangrijke sterfteoorzaak bij ontbreken van moderne verloskundige hulp. Soortgelijke hypothesen zijn opgesteld voor sikkelcelanemie en taaislijmziekte, twee andere aandoeningen waarvoor een aanzienlijk percentage van de bevolking heterozygoot is.

Bij tijdige opsporing van de aandoening is er een heel gunstige prognose. De gezondheidsproblemen die trombose veroorzaakt, en de zwangerschapsrisico’s, kunnen dan worden verkleind met medicatie. Mensen die weten dat ze drager zijn van de aandoening, kunnen ter preventie van trombose bloedverdunners gebruiken. Dit wordt op dit moment echter in het algemeen niet gedaan voordat er een trombose is opgetreden, aangezien ook het gebruik van bloedverdunners aanzienlijke risico's met zich meebrengt. Wel wordt geadviseerd risicosituaties te mijden en als dit niet mogelijk is eventueel preventief antistolling te geven. Homozygote vrouwen wordt meestal afgeraden de anticonceptiepil te gebruiken in verband met het verhoogde risico op trombose. Bij heterozygoten wordt dit door de meeste artsen niet onverantwoord geacht. Wel is het in dat geval nog belangrijker dan bij mensen zonder de afwijking om er niet ook bij te roken.
Het tromboserisico wordt bepaald door een combinatie van factoren. Ook andere risicofactoren kunnen een rol spelen zoals; proteïne-C-deficiëntie, proteïne-S-deficiëntie, antitrombinedeficiëntie, protrombinemutatie, antifosfolipidensyndroom, hyperhomocysteïnemie, verhoogde factor-VIII-spiegels. Ook een operatie, trauma, maligniteit of orale anticonceptie kunnen het ontstaan van trombose bevorderen.



</doc>
<doc id="703855" url="https://nl.wikipedia.org/wiki?curid=703855" title="Oxalylchloride">
Oxalylchloride

Oxalylchloride is een organische verbinding met als brutoformule COCl. Het kan beschouwd worden als het diacylchloride van oxaalzuur. De zuivere stof komt voor als een kleurloze vloeistof met een indringende geur, die hevig reageert met water en daarbij het giftige waterstofchloride vrijstelt. Oxalylchloride is een veelgebruikt reagens in de organische synthese.

Oxalylchloride kan bereid worden door de chlorering van oxaalzuur met fosforpentachloride.

Toepassingen van oxalylchloride in de organische synthese omvatten onder andere:

De vorming van di-esters van oxaalzuur kan plaatsgrijpen door reactie van oxalylchloride met alcoholen en een organische base (doorgaans pyridine). Op deze manier reageert fenol tot difenyloxalaat, dat in glowsticks geoxideerd wordt en een typische fluorescerende gloed uitzendt (chemoluminescentie).

Oxalylchloride is corrosief voor de huid en de ogen. De oorzaak hiervan ligt in het feit dat bij contact met het lichaam hydrolyse optreedt en waterstofchloride gevormd wordt. Dit kan leiden tot hevige irritatie, roodheid, jeuk en brandwonden. Inhalatie van de vloeistof of de dampen kan leiden tot kortademigheid, hoesten en verstikking.



</doc>
<doc id="703957" url="https://nl.wikipedia.org/wiki?curid=703957" title="Insnoering van Ranvier">
Insnoering van Ranvier

Insnoeringen van Ranvier (ook wel knopen van Ranvier genoemd) zijn regelmatige onderbrekingen in het myeline-omhulsel rond een dendriet of axon. De insnoeringen zijn 1 micrometer lang en stellen de axonale membraan bloot aan het extracellulair vocht.

Het myeline-omhulsel verhoogt de snelheid van een impuls door de elektrische stroom te isoleren en maakt het de impulsen mogelijk van insnoering naar insnoering te springen, in plaats van over de hele zenuwcel heen.

Een actiepotentiaal is de elektrochemische reactie van een gestimuleerd neuron. Een gestimuleerd neuron is een neuron waarvan de membraanpotentiaal is gewijzigd door een naburige cel of bij een experiment. Tijdens een actiepotentiaal vindt er een grote en snelle verandering plaats van de membraanpotentiaal waarbij ionen in of uit de cel stromen. De actiepotentiaal verplaatst zich van de ene plek in de zenuwcel naar de andere, maar ionstromen vinden alleen plaats bij de insnoeringen. Daardoor springt de actiepotentiaal over het axon, van insnoering naar insnoering in plaats van een vloeiender, langzamer verloop zoals voorkomt bij axonen zonder myeline-omhulsel. Dit effect wordt veroorzaakt door de hoge concentraties van Na- en K-ionkanalen bij de insnoeringen van Ranvier.

Ongemyeliniseerde axonen hebben geen insnoeringen van Ranvier. Ionkanalen zijn bij deze axonen duidelijk minder geordend en zijn verspreid over de hele membraanoppervlakte.

Het myeline-omhulsel en de insnoeringen daarin zijn in 1878 ontdekt door de Franse patholoog en anatoom Louis-Antoine Ranvier (1835-1922).



</doc>
<doc id="704745" url="https://nl.wikipedia.org/wiki?curid=704745" title="Musculus biceps femoris">
Musculus biceps femoris

De musculus biceps femoris of tweehoofdige dijspier is een tweekoppige spier aan de achterzijde van het bovenbeen. Het is één van de drie spieren die samen de hamstrings vormen.

De lange kop ("caput longum") is bi-articulair en loopt over het heup- en het kniegewricht. De korte kop ("caput breve") ontspringt op het dijbeen en loopt alleen over de knie. De functie van deze spier over het heupgewricht is retroflexie. In de knie bewerkstelligt deze spier flexie en exorotatie bij gebogen knie. Het is daarmee de enige spier die de exorotatie in de knie kan uitvoeren.


</doc>
<doc id="704816" url="https://nl.wikipedia.org/wiki?curid=704816" title="Buikvlieskanker">
Buikvlieskanker

Buikvlieskanker of carcinosis peritonei is een kwaadaardige aandoening van het buikvlies (peritoneum).

Meestal ontstaat de aandoening door uitzaaiingen vanuit organen die binnen de buikholte (intraperitoneaal) gelegen zijn. Dit kan gaan om de maag, de dunne,dikke darm of de galwegen, of bij vrouwen de eierstokken of de baarmoeder. Het vinden van de oorspronkelijke tumor is van belang daar dit de behandeling bepaalt. Soms is het onmogelijk de primaire tumor te vinden.

In principe kan bij buikvlieskanker geen genezende behandeling meer geboden worden. Vaak wordt er door middel van chemotherapie getracht de progressie van de ziekte tot staan te brengen. Bij een klein aantal uitzaaiingen in het buikvlies wordt soms gekozen voor zogenaamde HIPEC-behandelingen. Tijdens een intensieve operatie wordt hierbij het buikvlies verwijderd, waarna de buikholte gespoeld wordt met cytostatica. Deze behandeling kent aanzienlijke complicaties en wordt daarom slechts bij een geselecteerde groep patiënten met wisselende resultaten toegepast.

Bij buikvlieskanker door eierstokkanker (ovariumcarcinoom) wordt eerst een zogenaamde debulkingsoperatie uitgevoerd, waarbij zo veel mogelijk tumorweefsel wordt verwijderd. Hierna wordt behandeld met chemotherapie. De resultaten hiervan zijn bemoedigend.


</doc>
<doc id="704857" url="https://nl.wikipedia.org/wiki?curid=704857" title="Maryland-brug">
Maryland-brug

Een Maryland-brug of adhesiefbrug of kleefbrug is een weefselbesparende techniek om een ontbrekende tand te vervangen door een kunsttand te kleven aan de buurtanden. Deze techniek werd ontwikkeld aan de universiteit van Maryland, vandaar de naam.

Een Maryland brug bestaat uit een metalen basis met hierop een tand in porselein gebakken. Het heeft het aanzicht van een tand met twee metalen vleugeltjes. Deze twee metalen vleugeltjes worden (palataal) tegen de buurtanden gekleefd.

De preparatie van de buurtanden is minimaal. Er wordt palataal van de buurtanden een aantal groeven en stops geslepen. 
De Maryland-brug wordt met een composiet of een gemodificeerd composiet gekleefd aan de tanden links en rechts van de ontbrekende tand. Retentie zit hoofdzakelijk in de kleefkracht van het composiet. Een Marylandbrug is enkel mogelijk indien er voldoende ruimte is tussen de onder en boven tanden.

De Maryland-brug wordt ook wel eens als een tijdelijke oplossing beschouwd in afwachting van een implantaat of een klassieke brug. De reden hiervoor is dat de deze Maryland brug een minder lange levensduur heeft.

Tegenwoordig maakt men meer en meer gebruik van vezel versterkte composietbruggen.


</doc>
<doc id="704949" url="https://nl.wikipedia.org/wiki?curid=704949" title="Trisomie 8">
Trisomie 8

Trisomie 8 wordt ook wel Warkany-syndroom 2 genoemd, naar de persoon Josef Warkany, die in 1962 als eerste een patiënt met de kenmerken van trisomie 8 beschreef.
Er zijn drie hele kopieën van chromosoom 8 aanwezig in elke lichaamscel en dat leidt tot sterfte van de vrucht zeer vroeg in de zwangerschap. 

Als er sprake is van een mozaïek trisomie of een partiële trisomie dan is het syndroom mogelijk wel met het leven verenigbaar. De meeste mensen met trisomie 8 hebben een mozaïek trisomie. 



</doc>
<doc id="705113" url="https://nl.wikipedia.org/wiki?curid=705113" title="Richard Asher">
Richard Asher

Richard Alan John Asher MD, FRCP (Brighton, 3 april 1912 – Marylebone, 25 april 1969) was een Engelse internist en schrijver.

Hij bedacht de naam Münchhausensyndroom in een artikel The Lancet in 1951.

Hij was de zoon van een dominee, Felix Asher, en Louise Stern. Hij trouwde Margaret Augusta Eliot, een professioneel musicus die les gaf aan de Guildhall School of Drama and Music, op 27 juli 1943, en ze kregen drie kinderen:

Hij is vooral bekend geworden door de stukjes die hij in een aantal medische tijdschriften, vooral "The Lancet", schreef, en die in verschillende deeltjes gebundeld zijn. Deze essays worden nog steeds vooral door artsen veel gelezen. Ze hebben een zeer leesbare, glasheldere stijl en bevatten veel behartigenswaardig commentaar op de medische wetenschap.

Hoewel Asher eigenlijk internist was, had hij een speciale interesse voor psychiatrie en zag en behandelde hij veel mensen die wegens ernstige psychiatrische problemen waren opgenomen. Het viel hem o.a. op dat hypothyreoïdie soms gepaard ging met psychosen en paranoia. ("Myxedematous Madness", opgenomen in "Talking Sense"). Toen dit op een gegeven moment niet meer mocht door de voortschrijdende afbakening van de deelterreinen van de medische specialismen ervoer hij dit als een ernstige krenking die wellicht heeft bijgedragen aan zijn latere depressies.

Richard Asher maakte in 1969 zelf een einde aan zijn leven na een lange periode van depressies.




</doc>
<doc id="705385" url="https://nl.wikipedia.org/wiki?curid=705385" title="Albert Ellis">
Albert Ellis

Albert Ellis (Pittsburgh (Pennsylvania), 27 september 1913 - New York City (New York), 24 juli 2007) was een Amerikaanse cognitieve gedragstherapeut

Zijn belangstelling ging aanvankelijk uit naar de zakenwereld, maar in de nasleep van de Grote Depressie zat daar niemand op de jongeman te wachten. Ook als literair schrijver kreeg hij geen voet aan de grond. Hij ging psychologie studeren, en volgde de opleiding tot psychoanaliticus.

In de aanloop naar een eigen praktijk ging hij zelf in analyse en ervoer de jarenlange sessies als weinig effectief en vruchtbaar. Daarom ging hij zijn eigen patiënten actiever begeleiden, en gaf hun opdrachten mee naar huis. Toen dit bleek te werken bouwde hij zijn methode tussen 1953 en 1955 uit tot de Rationeel-Emotieve therapie. Hij wordt samen met Aaron Beck gezien als één van de vaders van de cognitieve gedragstherapie en was een van de invloedrijkste psychotherapeuten. Hij was van Joodse komaf.

Ellis was oprichter en emeritus president van het Albert Ellis Instituut in New York. In september 2005 werd hij door het bestuur van dit instituut ontheven van al zijn officiële functies. Ellis vocht deze beslissing (in eerste fase succesvol) juridisch aan. Terwijl hij probeerde zijn oude functie terug te krijgen werkte hij, ondanks zijn slechter wordende lichamelijk conditie, gestaag en onafhankelijk door. Hij stierf in die zin in het harnas.

In 2003 ontving Albert Ellis een prijs van de Britse “Association for Rational Emotive Behaviour Therapy” voor het ontwerpen en verder ontwikkelen van de RET. Hij was erelid van deze vereniging.




</doc>
<doc id="705389" url="https://nl.wikipedia.org/wiki?curid=705389" title="Bundeltakblok">
Bundeltakblok

Een bundeltakblok is een geleidingsstoornis van het hart. Binnen de elektrocardiografie worden twee verschillende bundeltakblokken onderscheiden, namelijk het linkerbundeltakblok (LBTB) en het rechterbundeltakblok (RBTB). Daarnaast bestaat nog het linker anterieure fasciculaire blok (LAFB), of ook wel linker anterieur hemiblok geheten, en het linker posterieure fasciculaire blok (LPFB), ook wel linker posterieur hemiblok geheten. Daarnaast kent men de aspecifieke intraventriculaire geleidingsvertraging.

Het hart heeft een aantal geleidingsbanen, bestaande uit gespecialiseerde hartspiervezels, die zorg dragen voor een snelle voortgeleiding van de elektrische activatie van het hart van de hartboezems. De elektrische stimulus begint normaliter in de sinusknoop, deze is hoog aan de achterzijde van de rechterhartboezem gelokaliseerd, bij de overgang naar de vena cava superior. Het elektrische activatiefront verspreidt zich over beide boezems en resulteert in het samentrekken van die hartboezems. Daarnaast gaat het activatiefront via de AV-knoop naar de linkerkamer en de rechterkamer, waarna beide hartkamers samentrekken. Voor een snelle geleiding en activatie van de beide hartkamers bestaan gespecialiseerde geleidingsbanen. De eerste gerekend vanaf de AV-knoop is de bundel van His. Deze splitst zich in een linkerbundeltak en een rechterbundeltak. Verderop splitsen beide bundels zich in meerdere kleine vertakkingen die ervoor zorgen dat de kamers vanuit de onderzijde van het hart geactiveerd wordt. Twee klinisch belangrijke aftakkingen van de linkerbundel zijn de linker anterieure fascikel en de linker posterieure fascikel.

Een blokkade of geleidingsvertraging van een van de twee bundeltakken veroorzaakt een vertraagde activatie van de hartkamer aan de aangedane kant. Hierdoor duurt het langer voordat het hart volledig is geactiveerd en ontstaat er dus een verbreding van het QRS-complex op het ecg. Per definitie wordt pas van een volledig bundeltakblok gesproken als de QRS-duur langer is dan 120 ms (normaal is dit 60-100ms). Indien het QRS-complex kenmerken vertoont van een RBTB of LBTB, maar de QRS-duur is tussen 100 - 120 ms, dan spreekt men van een incompleet (linker c.q. rechter) bundeltakblok. Er bestaat ook nog een trifasciculair blok.

Door een geleidingsvertraging of volledige blokkade van de linkerbundel van het hart wordt eerst de rechterhartkamer geactiveerd via de normaal werkende rechterbundeltak, en dan pas de linkerhartkamer via de traag geleidende hartspiercellen vanuit de rechterhartkamer. Bovendien wordt bij een LBTB het interventriculaire septum ofwel het tussenschot tussen de linker- en rechterhartkamer later geactiveerd dan gebruikelijk.
Elektrocardiografisch wordt het LBTB gekenmerkt door:

Een LBTB is in circa 90% van de gevallen een uiting van een onderliggende hartaandoening. De aanwezigheid van een LBTB op een ecg vergt dus altijd nader onderzoek.
De oorzaken van een LBTB zijn onder meer: hypertensie of een cardiomyopathie. Soms is sprake van een LBTB bij een verder structureel normaal hart.

Indien sprake is van een LBTB zal doorgaans een echocardiogram gemaakt worden om te beoordelen of sprake is van een afwijkende functie van de hartspier. Daarnaast zal meestal een inspanningstest worden gedaan om te beoordelen of sprake is van hemodynamisch relevante aderverkalking van de kransslagaders.

Door een geleidingsvertraging of volledige blokkade van de rechterbundel van het hart wordt eerst de linkerhartkamer geactiveerd via de normaal werkende linkerbundeltak, en dan pas de rechterhartkamer via de traag geleidende hartspiercellen vanuit de linkerhartkamer. Het interventriculaire septum wordt dus normaal geactiveerd.
Elektrocardiografisch wordt het RBTB gekenmerkt door een vertraagde activatie van de rechterhartkamer. Dit uit zich in:

Als klinische verschijnselen ontbreken, heeft de aanwezigheid van een RBTB doorgaans geen klinische betekenis.
Indien er klachten zijn, kan een RBTB duiden op:

Aanvullend onderzoek is alleen nodig als er symptomen zijn, zoals in het kader van COPD of een acute longembolie. Als er geen symptomen aanwezig zijn, is de prognose uitstekend en is geen aanvullend onderzoek nodig. Bij twijfel zal men doorgaans een echocardiogram verrichten.

Een geleidingsvertraging in beide bundeltakken wordt een trifasciculair blok genoemd. Het heet trifasciculair blok, omdat er drie belangrijke geleidingsbanen bij betrokken zijn, namelijk de beide hoofdtakken van de linkerbundeltak en de rechterbundeltak.
Een trifasciculair blok is gekenmerkt door een:

De aanwezigheid van een trifasciculair blok duidt doorgaans op een ernstige aantasting van het gehele geleidingssysteem van het hart. Het is een belangrijke voorspeller voor het ontstaan van een compleet of derdegraads AV-blok. Bij aanwezigheid van een trifasciculair blok wordt doorgaans een pacemaker-implantatie geadviseerd, zelfs als er geen klachten zijn.

In het algemeen zal een echocardiogram worden verricht. Daarnaast kan onderzoek worden ingezet naar de oorzaak van de beschadiging van het normale geleidingssysteem van het hart. Veruit de meest voorkomende oorzaak is overigens degeneratie in het kader van veroudering, maar ook de ziekte van Lyme komt voor.


</doc>
<doc id="705407" url="https://nl.wikipedia.org/wiki?curid=705407" title="Antigeen-presenterende cel">
Antigeen-presenterende cel

Antigeen-presenterende cellen zijn cellen die onmisbaar zijn om het menselijk afweersysteem goed te laten functioneren.

De functie van deze cellen is het presenteren van een antigeen aan een T-cel. 

Er is een drietal zeer effectieve antigeen-presenterende cellen:

Deze cellen, zowel zeer gespecialiseerd als streng gereguleerd, hebben onder andere de volgende functies:


</doc>
<doc id="705421" url="https://nl.wikipedia.org/wiki?curid=705421" title="Cannabinoïde">
Cannabinoïde

Een cannabinoïde is een stof die kan binden aan een cannabinoïdereceptor, waarvan er minstens 2 typen bestaan, CB1 en CB2. Er zijn lichaamseigen cannabinoïden, zoals anandamide en 2-arachidonylglycerol(2-AG), evenals cannabinoïden van plantaardige oorsprong, In hennep (cannabis) zijn diverse van deze botanische cannabinoïden aanwezig, waaronder tetrahydrocannabinol (THC) die verantwoordelijk is voor de psycho-actieve werking van deze drug. Stimulatie van de CB1 receptor zorgt voor een eetluststimulerend effect, 'eetbuien' zijn een bekend nevenverschijnsel van cannabisgebruik. Het geneesmiddel rimonabant blokkeert deze receptor en heeft een eetlustremmend effect. In oktober 2008 is rimonabant echter vanwege de ernstige bijwerkingen en geringe werkzaamheid verboden.

De medicinale werking van cannabinoïden als antioxidant en neuroprotectant is vastgelegd in het US Cannabis Patent#6,630,507,000 BI Hampson et al.

In een publicatie in de Nature Reviews-Cancer stelt Dr. Manuel Guzman uit Madrid dat cannabinoïden, de groei van tumoren in cel-culturen en muizen remmen. Dat doet de cannabinoïde door de sleutelcellen die de groei van kankercellen stimuleren te veranderen. Kankercellen hebben geen automatische groeistop zoals de meeste cellen in ons lichaam, ze blijven doorgroeien en missen dus de noodrem die de groei stopt. De cannabinoïde levert deze noodrem en stopt de groei van de cel zelf maar ook de bloedvaten naar de tumor worden actief afgebroken waardoor de tumor geen nieuwe voeding krijgt. Hierdoor sterft de tumor uiteindelijk af.


</doc>
<doc id="705515" url="https://nl.wikipedia.org/wiki?curid=705515" title="Typografengasthuis">
Typografengasthuis

Het Typografengasthuis is een hofje aan de Petrus Campersingel in de stad Groningen. Het is in 1903 gebouwd in opdracht van het Groninger Boekverkoopers College en was bedoeld als een mogelijkheid om het kapitaal van de stichting te beleggen.

In 1891 werd voorgesteld woningen te bouwen voor de gezellen, niet alleen als kapitaalbelegging maar vooral om de leden te gerieven. Vooral de voorzitter, de heer P. Noordhoff, was erg enthousiast. Verschillende bouwgronden werden bezichtigd en in 1896 werd een terrein van ongeveer 4500 m² aangekocht aan de "Singelweg" (sinds 1924 de Petrus Campersingel) voor ƒ 2,- per vierkante meter. Het was de bedoeling hierop 36 woningen te bouwen. De gemeente aarzelde met het geven van toestemming (in verband met de vrees voor gettovorming). Om de vergunningsprocedure te versnellen werd in 1901 een nieuw plan bedacht: in plaats van aparte woningen zou er een gasthuiscomplex gebouwd worden. Architect K.H. Holthuis (1852-1942) berekende dat er dan zelfs plaats was voor 46 woningen, waaronder twee met winkel. De nieuwe plannen werden samen met conceptreglementen voor Pensioenfonds en Gasthuis naar de gemeente gestuurd en in 1902 kwam eindelijk de toestemming: men kon met de bouw beginnen.

In 1972 werden de woningen in het gasthuis verkocht aan particulieren. Doordat het gasthuis korte tijd door de Stichting Studentenhuisvesting werd geëxploiteerd, woonden er op dat moment veel studenten. Een aantal van hen kocht het huis dat ze huurden, enkelen wonen er nu nog. De leden van het pensioenfonds die er op dat moment nog in het gasthuis woonden, mochten er tot hun dood blijven wonen. Het beheer van het ongedeelde eigendom (tuin, poort en dergelijke) werd overgedragen aan de Stichting Typografengasthuis, waaraan alle huiseigenaren deelnemen. Sindsdien zijn veel huizen gemoderniseerd: het toilet werd naar binnen gehaald, de bedstedes werden er uit gesloopt, er kwam centrale verwarming en dubbel glas. Sommige bewoners kochten het naastgelegen huis erbij. Het uiterlijk van het gasthuis is echter vrijwel onveranderd gebleven.

In 1995 werd het Typografengasthuis aangewezen tot rijksmonument. Op dit moment wonen er ruim zestig mensen. Verschillende soorten huishoudens zijn vertegenwoordigd: o.a. alleenstaanden, jongeren en (iets) ouderen. De bewoners ontmoeten elkaar in de gemeenschappelijke tuin en delen de verantwoordelijkheid voor het gasthuis.


</doc>
<doc id="706038" url="https://nl.wikipedia.org/wiki?curid=706038" title="Model van Wernicke-Geschwind">
Model van Wernicke-Geschwind

Het model van Wernicke-Geschwind van woordverwerking beschrijft het nazeggen van geschreven en gesproken woorden in termen van een traject van opeenvolgende fasen. Het bijzondere hiervan is dat bij elke fase ook het betrokken gebied in de hersenen wordt aangegeven. Het model is voornamelijk gebaseerd op studies van hersenbeschadigingen, en heeft grote invloed gehad op onderzoek binnen de Neuropsychologie.

Deze fasen zijn achtereenvolgens bij het nazeggen van gesproken woorden: de akoestische verwerking in de primaire auditieve schors (area 41), het begrijpen van de betekenis in het centrum van Wernicke, het klaarzetten van een spraakprogramma in het centrum van Broca, en ten slotte het uitspreken van het woord zelf in de motorische schors (met name het deel dat betrokken is bij beweging van gezichtspieren). Transport van het centrum van Wernicke naar het centrum van Broca gebeurt via de zenuwbanen van de fasciculus arcuatus. 

Bij het nazeggen van visueel aangeboden woorden is het traject als volgt: visuele verwerking in de primaire en secundaire visuele schors (areae 17,18,19), het 'vertalen' van het visuele woordbeeld in een fonologische code in de zogeheten gyrus angularis (area 39: het centrum van Wernicke 'begrijpt' immers alleen maar gesproken woorden). De volgende fasen zijn identiek aan die voor gesproken woorden.

Het model van Wernicke-Geschwind is een goed voorbeeld van een modulaire theorie waarin complexe processen worden uiteengerafeld in een reeks meer elementaire deelprocessen. Later onderzoek waarin gebruik is gemaakt van beeldvormende technieken zoals fMRI en PET heeft echter ook vraagtekens gezet bij het model. Een van de punten van kritiek was de sterke functionele scheiding tussen de centra van Wernicke en Broca in de hersenen en de hiermee verbonden taalprocessen.



</doc>
<doc id="706423" url="https://nl.wikipedia.org/wiki?curid=706423" title="Buikvet">
Buikvet

Buikvet is vetweefsel in de buikholte. Dit vetweefsel speelt een aktievere rol in de stofwisseling en hormoonhuishouding dan ander vetweefsel.

Het bevat bijvoorbeeld enzymen die de omzetting van cortisol naar cortison beïnvloeden. Ook worden er ontstekingsfactoren door dit vetweefsel afgegeven, zoals de tumornecrosefactor (TNF). Verhoogde concentraties van cortisol en van TNF in het bloed zijn een risicofactor voor metabool syndroom en eventueel voor diabetes type II.

Buikvet kan onder meer gezien worden met behulp van een CT scan. Ook het opmeten van de buikomvang (ter hoogte van de navel) geeft een aanwijzing. Een buikomtrek groter dan 88 centimeter bij vrouwen en 102 centimeter bij mannen geldt als risicogrens.

Een teveel aan buikvet komt voor bij zwaarlijvige mensen, maar ook een tekort aan groeihormoon bij volwassenen kan de oorzaak zijn.



</doc>
<doc id="706566" url="https://nl.wikipedia.org/wiki?curid=706566" title="François Le Huche">
François Le Huche

François Le Huche is een Franse foniater. Le Huche heeft een geheel eigen visie op de stem.

Hij onderscheidt vier gezichtspunten:

Afhankelijk van het doel van de spreker en het type actie, aangewend om stem te geven, leidt dit naar drie tamelijk bijzondere stemgedragingen. Op de eerste plaats de projectiestem of doelgerichte stem, vervolgens de niet-projecterende stem of de eenvoudige expressiestem en tot slot de stem in nood of de aandringende stem.

De projectiestem heeft de gesprekspartner of het publiek als prioriteit en heeft als doel de ander aan te zetten tot actie. Het automatische gedrag van de projectiestem resulteert in het samengaan van vier onlosmakelijk elementen: de mentale opdracht, de blik gericht op het doel, het rechten van het lichaam en het in gang zetten van de middenrifademhaling, ook wel abdominale ademhaling of buikademhaling.

Bij de niet-projecterende stem heeft de toehoorder niet de hoogste prioriteit. De niet-projecterende stem gaat niet gepaard met een specifiek gedrag. De fysieke houding blijft gevarieerd. De toegepaste ademhalingstechniek is doorgaans van het type sleutelbeenademhaling.

Bij de stem in nood vindt stemactie plaats met een urgent karakter. Fysiek doet de stem een beroep op de buiging van het bovenste deel van de borstwervelkolom. Deze fungeert hier als motor voor de ademhaling bij het stemgeven. Dit heeft als gevolg dat het middenrif niet kan worden ingeschakeld om de uitademingdruk te controleren. De larynx regelt het volume.

Het zijn de vicieuze cirkel van het geforceerd stemgedrag, beïnvloedende factoren en bevorderende factoren die verantwoordelijk zijn voor het ontstaansmechanisme en de instandhouding van de disfunctionele stemgeving (Le Huche, 1990). De vicieuze cirkel van het stemgedrag is het resultaat van het progressief vervangen van het normale mechanisme van de projectiestem door het mechanisme van de stem in nood. Het geforceerd stemgedrag wordt gekenmerkt door een verandering van de totale houding: indaling van de borstkas, ronding van de rug, vooruit steken van de kin en spannen van de spieren van de larynx. De spanning kan zich uitbreiden naar het gehele lichaam. Een volgend kenmerk is de glottisslag. Vervolgens zijn aanwezig bepaalde subjectieve gevoelens, verandering van de larynx en het gebied er omheen, afname van de hanteerbaarheid van de stem en het stemapparaat en tot slot verandering van de stem. Verantwoordelijke beïnvloedende factoren zijn keel-neus-oor aandoeningen, psychologische factoren, algehele zwakte, hoesten, premenstruele periode, zwangerschap en buik ingreep en tot slot heesheid bij therapeutische ex-akinesie, dat wil zeggen bewegingsarmoede als gevolg van misplaatst of te streng opgelegd doktersvoorschrift zoals een lange zwijgkuur bij een larynxaandoening. Verantwoordelijke bevorderende factoren zijn sociaalprofessioneel verplicht spreken of zingen, psychologische kenmerken, duurzame psychologische conflicten, alcohol en nicotine vergiftiging, chronische keel-neus-oor aandoeningen, gestoorde auditieve feedback, gebrekkige stemtechniek, blootstaan aan omgevingsgeluid, blootstaan aan stof, prikkelende dampen en airconditioning, de aanwezigheid van een hees persoon, de aanwezigheid van een slechthorend persoon en tot slot longaandoeningen in de voorgeschiedenis.

Het onderzoek vindt plaats in de vorm van een gesprek. De persoon wordt gevraagd spontaan te vertellen wat hij voelt. Vervolgens worden een aantal gerichte vragen gesteld. Het onderzoek wordt opgenomen op band. Omdat de subjectieve signalen de patiënt het meest interesseren worden ze zorgvuldig opgetekend. Bij het verdwijnen ervan zal de patiënt zich genezen voelen.Vervolgens wordt het stemgedrag geobserveerd. Het gedrag van de spontane conversatie stem, het stemgedrag bij lezen: eenvoudige lezen, projecterend lezen, gemaskeerd lezen (test van Lombard-Tarneaud), de gebiedende stem en de zangstem, worden beoordeeld op de hoorbare kenmerken intensiteit, hoogte en timbre. Ook zijn de stemvormingsduur, indien nodig het beluisteren van de bandopname en eventueel een onmiddellijke correctieproef onderdelen van het onderzoek. Tot slot wordt nagegaan in welke mate de persoon de middenrifademhaling beheerst. Het lichamelijk onderzoek bestaat voornamelijk uit het laryngoscopisch en het laryngostroboscopisch onderzoek Rekening houdend met de persoon in zijn totaliteit wordt de juiste waarde van het stemprobleem bepaald..

Een goede stemgeving bestaat uit een evenwicht tussen de spanning tussen de stembanden enerzijds en de druk onder de stembanden anderzijds (Le Huche, 1989). Het doel van de therapie is het herstellen van dit evenwicht. Le Huche heeft de methode niet helemaal zelf uitgevonden. De oefeningen volgen elkaar op en hebben het verwerven van een vaardigheid als doel. Een disfunctioneel automatisme, het gedrag van de stem in nood, dient vervangen te worden door een functioneel automatisme: het stemgedrag van de projectie stem. Le Huche spreekt van reéducatie. Volgens De Haan en Dekker (Groot woordenboek der geneeskunde) is reéducatie het stelselmatig oefenen ten einde een lichaam- of geestesgebrek te overwinnen. Damsté komt in 1968 tijdens zijn openbare les, gehouden bij het aanvaarden van het ambt van lector in de foniatrie aan de rijksuniversiteit te Utrecht tot de conclusie dat reéducatie betekent: hebt tot zijn bestemming brengen, oefenen naar een bepaald doel, een aspect van therapeutisch handelen dat nog niet ten volle tot zijn recht is gekomen. De therapie stelt hoge eisen aan de kwaliteiten van de therapeut. Met betrekking tot de kwaliteiten van de therapeut verwijst Le Huche naar de conclusies van Rogers, namelijk: ten eerste dient er een staat van overeenstemming te zijn tussen therapeut en patiënt; de therapeut dient empathisch te zijn; de houding van de therapeut dient positief te zijn; de therapeut dient geen voorwaarden te stellen aan de hulp die hij biedt aan de patiënt. Dit laatste geldt niet voor het nakomen van afspraken en financiële verplichtingen van de behandelde persoon naar de therapeut.

De methode onderscheidt drie etappes, namelijk het beheersen van de psychomotore energie, ademhaling en houding, en tot slot de stem. De methode omvat basisoefeningen, aanvullende oefeningen en verdiepende oefeningen. Informatie over de werking van de stem en het stemprobleem nemen een belangrijke plaats in. De oefeningen hebben namen. Bij elke oefening wordt de persoon gevraagd een beeld op te roepen. De naam en het beeld hebben als doel de oefening gemakkelijker te onthouden.. Deze beeldvorming zorgt voor een vloeiende overgang naar toepassen, van het tijdens de therapie verworvene, in de dagelijkse praktijk van de persoon. De oefening ‘Met open ogen’ ligt aan de basis van de therapie. Tijdens de oefening ligt de persoon op een mat of ontspanningsbank. De ogen blijven open. Zuchten worden afgewisseld met pauzes. Tijdens de pauze haalt de persoon even geen adem. Het doel is gericht op het onder controle krijgen van de middenrifspier; die een reflexspier is. Tijdens een adempauze dient de glottis wijd te blijven. Tijdens de oefening worden de gedachten van de persoon in een cirkelgang geleid langs de ledematen van het lichaam.

Aanvankelijk bestaat een sessie uit een of slechts enkele oefeningen. Tijdens elke sessie worden de basisoefeningen, die eerder aan de orde gekomen zijn, herhaald. De persoon gaat op deze wijze de oefeningen steeds beter beheersen, mede omdat hem gevraagd wordt ook de oefeningen thuis te doen. Door het steeds beter beheersen van de oefeningen zijn tijdens een sessie steeds meer oefeningen mogelijk en kan het aantal oefeningen oplopen tot meer dan tien. De duur van een sessie is 30 min.

De methode is breed toepasbaar. De oefening ‘Met open ogen’ is zeer geschikt voor oesofaguspatiënten (Heijden, M.A.E. van der, 1998a, 1998c, Le Huche, F 1987). Het volledig scala van oefeningen is toepasbaar bij stotteraars(Heijden, M.A.E. van der, 1998a ,Le Huche, F., S. Le Huche, 1992).

Le Huche ontwikkelde een therapie aangepast voor kinderen. Het stemonderzoek is vergelijkbaar met het onderzoek bij volwassenen. Aanvullend vindt plaats het onderzoek van de buikwand. Bij zeven op de tien kinderen met stemproblemen constateerden Le Huche en Allali (1990) het openspringen van de witte lijn. De witte lijn correspondeert met een strook peesvlies die drie buikspieren dient te integreren. Een van de elementen voor het juist toepassen van de projectie stem is het toepassen van de middenrifademhaling. Le Huche heeft daarom speciaal voor kinderen een aantal buikspieroefeningen ontwikkeld. Le Huche pleit voor korte series van behandelingen met een limiet van vijftien achter elkaar.

Het logopedisch stemonderzoek wordt volledig opgenomen op video. Ter evaluatie wordt na verloop van tijd een vervolgopname gemaakt.

De methode is van diagnostische waarde gebleken. Wanneer na vier tot zes weken therapie weinig of geen verandering heeft plaatsgevonden met betrekking tot de subjectieve klachten van de persoon is het zeer aan te bevelen overleg te plegen met de verwijzende instantie. Na doorverwijzing bleek een aantal malen sprake van – ernstige - niet eerder geconstateerde organische afwijkingen, waaronder kanker.

De methode heeft zijn genezende waarde bewezen. Aantoonbaar verdwenen onder andere stembandknobbeltjes en oedeem op de stembanden. Bij CARA kan de therapie vermindering van medicijngebruik tot gevolg hebben

Interview met Le Huche onder de volgende link www.youtube.com/watch?v=wIdaQfLQkgY


</doc>
<doc id="706990" url="https://nl.wikipedia.org/wiki?curid=706990" title="Abietinezuur">
Abietinezuur

Abietinezuur is een diterpeencarbonzuur en komt voor in de hars van naaldboomsoorten die behoren tot het geslacht "Pinus" (dennen) en in sommige andere coniferen. Het is een belangrijk bestanddeel van colofonium. Abietinezuur is oplosbaar in ethanol, aceton en di-ethylether en wordt gebruikt in verven, lakken en zepen.

Abietinezuur is een zwak contactallergeen, dat aanleiding kan geven tot contacteczeem. De oxidatieproducten ervan vertonen deze eigenschap sterker.


</doc>
<doc id="707179" url="https://nl.wikipedia.org/wiki?curid=707179" title="Röntgenbron">
Röntgenbron

Een röntgenbron is een apparaat dat energie omzet in röntgenstraling, of een natuurlijke bron van röntgenstraling.

Röntgenstraling heeft een energie van 0,5 tot zo'n 200 keV. Deze straling wordt opgewekt in een vacuümbuis, waarin een grote spanning tussen de anode en kathode wordt aangelegd. De spanningen die daarbij gebruikt worden liggen tussen ongeveer 40 kV voor mammografieën tot 125 kV bij onder andere CT-scans. Om het vrijkomen van elektronen in de kathode te vergemakkelijken, wordt deze opgewarmd.

De elektronen worden aangetrokken door de anode en door wisselwerkingsprocessen in de anode, meestal door het compton-effect ontstaan er fotonen die een bepaald energiespectrum hebben die in de buurt ligt van de gewenste energie. 
Niet alle straling die door de buis opgewekt wordt is nuttig voor de beeldvorming, terwijl deze wel bijdragen aan de stralenbelasting voor de patiënt. Het te onderzoeken lichaamsdeel zal straling die te weinig energie heeft totaal absorberen en te hoge energie zal door het lichaam passeren zonder deels geabsorbeerd te worden. Er worden daarom altijd filters tussen buis en patiënt gebruikt, om de straling die niet aan de beeldvorming bijdraagt weg te vangen. Hiervoor worden materialen zoals aluminium, koper, wolfraam en rhodium gebruikt.

 


</doc>
<doc id="707186" url="https://nl.wikipedia.org/wiki?curid=707186" title="Transactionele analyse">
Transactionele analyse

Transactionele analyse of TA is de term die gebruikt wordt voor de persoonlijkheidstheorie en tevens psychotherapeutische behandelmethode zoals deze is ontwikkeld door Eric Berne in de jaren 50 van de twintigste eeuw.

De TA gaat ervan uit dat ervaringen in de vroege levensjaren ervoor zorgen dat een mens besluiten neemt over zichzelf en zijn omgeving. Deze positieve of negatieve besluiten zijn van invloed op de kwaliteit van de verdere levensloop (het "script"). Groei en ontwikkeling worden geremd door negatieve besluiten, terwijl positieve besluiten een stimulerende invloed hebben.

Behandelmethoden zijn erop gericht de scripts te analyseren en door gedragsveranderingen te proberen het script "om te buigen". Hiertoe wordt een "contract" afgesloten met de behandelaar waarin therapie-doelen zo concreet mogelijk worden omschreven. De manieren waarop de doelen worden bereikt (de daadwerkelijke behandelmethoden) zijn uiteenlopend.

Een opgroeiend kind probeert de wereld en zijn plaats erin te begrijpen en volgens de TA doet hij dat door een script op te stellen, een soort bewuste of halfbewuste planning van zijn (toekomstige) leven. Ouders en andere belangrijke personen in het leven van het kind hebben een belangrijke invloed op het ontstaan ervan. Het "script" wordt gedurende de verdere levensloop steeds aangepast, maar de kern en uitgangspunten ervan worden al in de vroege jeugd vastgelegd. Eenmaal volwassen is men zich niet meer bewust van het script.

De TA gaat ervan uit dat de mens steeds weer opnieuw de strategieën uit zijn kindertijd toepast, ook als dat tot pijn of mislukking leidt. Door ervaringen in de vroege levensjaren neemt de mens al in zijn jeugd besluiten over hoe hij in zijn verdere leven met zichzelf en zijn omgeving om zal gaan. Deze positieve of negatieve besluiten zijn van invloed op de kwaliteit van de verdere levensloop.

Groei en ontwikkeling worden geremd door negatieve besluiten (""ik ben niet OK"" of ""jij bent niet OK"") terwijl positieve besluiten een stimulerende invloed hebben (""ik ben OK en jij bent OK""). Er worden drie soorten scripts onderscheiden, die van de winnaar, de verliezer en de niet-winnaar. Deze drie typen scripts kunnen zich ook afspelen binnen één en dezelfde persoon.

De TA onderscheidt drie ego-posities die in elk persoon verenigd zijn: de ouder, het kind en de volwassene. Vanuit deze posities kunnen transacties met de ander plaatsvinden.

Een transactie binnen de TA is een wederzijdse communicatie, waarbij er tegelijkertijd sprake is van waarneembare feitelijke communicatie en parallel daaraan interactie op een onuitgesproken psychologisch niveau. Bijvoorbeeld: iets met een lieve stem zeggen, maar sarcastisch bedoelen.

Er wordt onderscheid gemaakt tussen de zogenaamde "complementaire transacties" en "gekruiste transacties."

Een stroke in de TA-betekenis is een handeling of uitspraak die een reactie van de ander uitlokt. De Engelse term ""stroke"" heeft twee betekenissen, namelijk "liefkozing" maar ook "klap". Deze dubbele betekenis wordt gebruikt in de TA om de positieve zowel als negatieve uitwerking van een stroke te duiden. Een "stroke" is een onderdeel van een "transactie" in de TA-zin van het woord.

De achtergrond van het gebruik van het begrip "stroke" in de TA is, dat de mens hunkert naar erkenning. En als dat niet kan worden verkregen door positieve "strokes" (compliment, aanmoediging, liefkozing), dan zal men erkenning gaan zoeken in andere beschikbare prikkels, ook als dat het ontvangen van negatieve "strokes" betekent (boosheid, vernedering, klap). Een kind test allerlei verschillende soorten gedrag en strategieën uit, die "strokes" en daarmee erkenning als persoon kunnen opleveren.

Een "transactie" kan worden beleefd als positief of negatief, afhankelijk van het soort "strokes" dat erbij wordt gebruikt. Omdat de mens een fundamentele hunkering heeft naar erkenning door middel van "strokes", zal men vaak zelfs de voorkeur geven aan negatieve transacties boven geen transactie.

De dramadriehoek (ook wel "Reddingsdriehoek" of "Karpman-driehoek" genoemd) is een vrij bekend begrip afkomstig uit de TA.

In de dramadriehoek wordt ervan uitgegaan dat een mens tijdens transacties één (of meer) van drie rollen kan vervullen: de Aanklager, de Redder of het Slachtoffer. Het is een model dat begrijpelijk maakt hoe bijvoorbeeld discussies of meningsverschillen, gebaseerd zijn op onbegrip van zowel elkaar als op onbegrip van eigen, onbewust en verdrongen gedrag. 
Omdat 'dramadriehoek spelen' onbewust gedrag is, kan besef van verantwoordelijkheid voor eigen emotie en handelen, problemen oplossen.
Zodoende is de Dramadriehoek metafoor bij uitstek geschikt om metacommunicatie bewust te maken.
Met name wordt het model gebruikt door therapeuten, counselors en bemiddelaars omdat het onbewuste beweegredenen, bewust kan maken.
Het maakt verborgen communicatie zichtbaar en begrijpelijk.

Eric Berne introduceerde in zijn boek Games People Play het spelletje als onderdeel van de TA. Binnen de TA wordt het "spelletje" gedefinieerd als een complementaire serie transacties, die met een bijbedoeling worden uitgevoerd en een voorspelbare uitkomst hebben. Deze uitkomst wordt de "payoff" genoemd en kan als doel hebben: het verkrijgen van aandacht, sympathie, genoegdoening, ontlading, wraak, of andere emoties die het "script" bevestigen. "Spelletjes" zijn een belangrijk onderdeel binnen de "dramadriehoek".

Eric Berne beschrijft een flink aantal "spelletjes", waarbij hij binnen de verschillende soorten "spelletjes" steeds zeer vergelijkbare structuren waarneemt. Hij maakt daarbij een onderverdeling naar de schadelijkheid en het geaccepteerd zijn van de "spelletjes":

Het begrip racket wordt binnen de TA gebruikt voor een strategie, waarbij "toegestane gevoelens" worden gebruikt om "niet-toegestane" gevoelens te verhullen. De behoefte aan deze "niet-toegestane" gevoelens is door ervaringen in de jeugd ontstaan en vastgelegd in het "script". Het doel van de "racket" is niet om een probleem op te lossen, maar om interne en externe rechtvaardiging te vinden voor de "niet-toegestane" gevoelens en om zo het script te herbevestigen.

Een voorbeeld van een "racket" is van iemand die zegt: ""Waarom doen aardige mensen mij uiteindelijk altijd pijn!"". De "racket" van deze persoon is een strategie die als doel heeft om aan te tonen en te concluderen dat ""de mensen je uiteindelijk altijd zullen laten vallen"". Om dit te bereiken vertoont de betreffende persoon (vaak onbewust) gedrag en strategieën die automatisch zullen leiden tot het gewenste doel, "ondanks" de tentoongespreide protesten en gekwetste gevoelens. Een achterliggende bedoeling kan daarbij bijvoorbeeld zijn om aan te tonen, dat het altijd de schuld van de ander is.

De internationale vereniging van TA-therapeuten is de International Transactional Analysis Association ofwel ITAA, opgericht in 1965 in San Francisco, Californië.

In Europees verband bestaat er sinds 1976 de European Association for Transactional Analysis (EATA).

In Nederland is in 1977 de Nederlandse Vereniging voor TA (NVTA). In Vlaanderen heet de vereniging VITA.

De Transactionele Analyse is gestoeld op aannames van Freud, waarvan de onwetenschappelijkheid inmiddels breed is aangetoond. Volgens de VZW voor Evidence Based HRM is de kritiek samen te vatten als:



</doc>
<doc id="707704" url="https://nl.wikipedia.org/wiki?curid=707704" title="Hamstrings">
Hamstrings

De hamstrings of achterdijbeenspier(en) is de verzamelnaam voor drie spieren aan de achterzijde van het bovenbeen: de "musculus biceps femoris", de "musculus semitendineus" en de "musculus semimembranaceus". Alle drie de spieren lopen van het zitbeen (latijn: "os ischii") naar het onderbeen (lat.: "crus"). Een andere benaming voor deze spieren is dan ook wel de 'ischiocrurale spieren'.

De hamstrings passeren zowel het heup- als het kniegewricht en zijn dus bi-articulair. In de heup helpen ze om retroflexie (heupstrekken) tot stand te brengen. Bovendien kunnen ze de heup verder door de nul-lijn brengen (10 - 15° hyperextensie, bijvoorbeeld wanneer het been tijdens buiklig van de grond wordt getild) In het kniegewricht buigen de hamstrings het onderbeen. Daarnaast hebben de "musculus semitendineus" en de "musculus semimembranaceus" endorotatie van het onderbeen als functie. De "musculus biceps femoris" heeft exorotatie van het onderbeen bij gebogen knie (knieflexie) als functie en is de enige spier die deze beweging tot stand kan brengen.

In de knieholte (fossa poplitea) zijn de pezen van de hamstrings goed te voelen. Aan de binnenzijde is vooral de pees van de "musculus semitendineus" voelbaar. Aan de buitenzijde bevindt zich de pees van de "musculus biceps femoris".

De innervatie (bezenuwing) van de hamstrings gebeurt door de "nervus ischiadicus", met uitzondering van de korte kop van de "musculus biceps femoris", die door de "nervus peronaeus communis" wordt geïnnerveerd.

De lenigheid van de mens wordt onder andere gemeten door de soepelheid en rekbaarheid van de hamstrings, zoals door de "hamstring-stretch", waar vele varianten van zijn.


</doc>
<doc id="707711" url="https://nl.wikipedia.org/wiki?curid=707711" title="Musculus semitendinosus">
Musculus semitendinosus

De musculus semitendinosus is een spier aan de achterzijde van het bovenbeen.
De spier is bi-articulair en loopt van het bekken naar het onderbeen. Hiermee heeft deze spier zowel een functie over het heup- als het kniegewricht. In het heupgewricht heeft deze spier retroflexie als functie, over het kniegewricht flexie en endorotatie.
Meestal worden de spiervezels van deze spier een keer afgewisseld met een streng bindweefsel: 'inscriptio tendinea'.

De spier dankt zijn naam aan het feit dat hij al halverwege het bovenbeen overgaat in een fraaie ronde eindpees, die samen met de pezen van de musculus sartorius en de musculus gracilis aanhecht als de "pes anserinus". De pees van deze spier is van buitenaf zeer duidelijk waarneembaar aan de binnenzijde van de knieholte.

De musculus semitendinosus en twee andere spieren aan de achterzijde van het bovenbeen: de musculus semimembranosus en de musculus biceps femoris, worden samen de "hamstrings" genoemd. Alle strekken ze de heup en buigen de knie. Rekoefening voor deze spiergroep bestaat dan ook uit het buigen van de heup bij gestrekte knie; bijvoorbeeld de grond zien te raken met de handen, terwijl men staat met gestrekte knieën.

De lange eindpees wordt gebruikt voor een plastiek om in de knie de voorste kruisband te vervangen.


</doc>
<doc id="707733" url="https://nl.wikipedia.org/wiki?curid=707733" title="Syndroom van Pfeiffer">
Syndroom van Pfeiffer

Het syndroom van Pfeiffer is een zeldzame aangeboren afwijking aan de schedel, waarbij de fontanellen van de pasgeborene te vroeg aan elkaar groeien. Het syndroom van Pfeiffer (niet te verwarren met de ziekte van Pfeiffer) kan samengaan met syndactylie (aan elkaar vastgegroeide vingers of tenen) en schisis (hazelip). Het syndroom komt voor bij ongeveer 1 op de 100.000 pasgeborenen.

Het syndroom is in 1964 ontdekt door Rudolf Arthur Pfeiffer.


</doc>
<doc id="708061" url="https://nl.wikipedia.org/wiki?curid=708061" title="Bacillus thuringiensis">
Bacillus thuringiensis

Bacillus thuringiensis is een bacterie die een gif afscheidt dat bij insecten en hun larven, vooral rupsen, de darmwand aantast, waardoor het insect ophoudt met eten en na enige dagen te gronde gaat. Dit effect is al beschreven in 1911. De bacterie komt algemeen in de bodem voor en is nauw verwant aan "bacillus cereus" en de miltvuurbacterie "bacillus anthracis". Het gif van "B. thuringiensis", dat naar de initialen van de naam van de bacterie meestal Bt of Bt-toxine wordt genoemd, is voor mensen en voor de meeste andere insecten niet schadelijk.

De bacterie zelf wordt daarom wel gebruikt als natuurlijk bestrijdingsmiddel en recent is het ook gelukt (door middel van genetische modificatie) het gen voor het vergif in planten in te bouwen, waardoor deze niet meer eetbaar zijn voor plaaginsecten. Hierdoor kon het gebruik van conventionele pesticiden, die voor mens en dier giftig zijn, worden verminderd.

De toepassing in planten door middel van genetische modificatie heeft fikse controversen veroorzaakt. Een maïsvariant met het Bt-gen kwam in opspraak omdat beweerd werd dat het stuifmeel van de maïs (een windbestuiver) door de wind op planten van het geslacht "Asclepias" ('milkweed') terecht zou kunnen komen. Als de bladeren ervan dan werden gegeten door de rupsen van de monarchvlinder ("Danaus plexippus") zou het kunnen gebeuren dat die rupsen daaraan doodgingen. Het bestand van de monarchvlinder, een fraaie en in de VS algemeen bekende vlinder met een interessante levenscyclus die duizenden kilometers kan trekken, zou dan achteruitgaan. De Amerikaanse EPA ("Environmental Protection Agency") heeft in 2001 geoordeeld dat dit geen reëel gevaar was. Hoewel het effect in het laboratorium was aangetoond bij kunstmatig zwaar met stuifmeel besmette voedselplanten van de monarchvlinder bleek dit effect in de natuur niet in zorgwekkende mate op te treden. Verscheidene onderzoeken in het veld hebben dit bevestigd. Tegenstanders wijzen nog op de theoretische mogelijkheid dat het Bt-gen in andere grassen zou kunnen overgaan door natuurlijke hybridisatie.



</doc>
<doc id="708270" url="https://nl.wikipedia.org/wiki?curid=708270" title="Gebied van Brodmann">
Gebied van Brodmann

Een gebied van Brodmann of brodmanngebied is een gebied in de de grotehersenschors ("cortex cerebri"). De indeling in brodmanngebieden is gebaseerd is op de cytoarchitectuur van de cortex cerebri.

De Duitse neuroloog Korbinian Brodmann onderzocht de grotehersenschors onder een microscoop na aanbrengen van een nisslkleuring, zodat hij beter de afzonderlijke onderdelen en de lagen van de cortex cerebri kon bestuderen. In verscheidene publicaties uit het eerste decennium van de twintigste eeuw legde Brodmann zijn bevindingen over de opdeling van de cortex cerebri vast. Daarin publiceerde hij zogenaamde hersenkaarten van de mens, de aap en andere diersoorten. De hersenkaart van de mens telt in het overzichtswerk van Brodmann uit 1909 in totaal 52 gebieden.

Brodmann gaf elk van de 52 gebieden twee namen. Een volledige Latijnse naam en een naam bestaande uit het woord "Feld" (Duits voor 'veld') en een uniek identificatienummer, lopend van 1 t/m 52. De volledige Latijnse naam bestond uit het Latijnse woord voor 'veld'/'gebied', namelijk "area" en een bijvoeglijk naamwoord dat een celbouwkundig (cytoarchitectonisch) aspect kon aangeven of aangaf waar het gebied in kwestie lag. Zo geeft "granularis", Latijn voor "korrelig", aan dat het desbetreffende brodmanngebied onder andere bestaat uit korrelcellen ("cellulae granulares") en het bijvoeglijk naamwoord "gigantopyramidalis" dat het desbetreffende hersengebied een verhoogde concentratie reuzenpiramidecellen ("cellulae gigantopyramidales") bevat. De term "frontalis" duidt anderzijds weer aan dat het desbetreffende hersenschorsgebied zich bevindt in de lobus frontalis of "temporalis" in de lobus temporalis. Het nummersysteem wordt binnen de huidige wetenschap het meest gebruikt.



</doc>
<doc id="708446" url="https://nl.wikipedia.org/wiki?curid=708446" title="Kul">
Kul

Kul is Oudnederlands voor ‘mannelijke roede’, het teeldeel, de zaadbal. Het woord 'kul' heeft verwantschap met het Franse begrip ‘cul-de -sac’. Een ‘cul-de-sac’ is letterlijk ‘bodem van de zak’ maar wordt tegenwoordig vooral gebruikt in de betekenis van ‘doodlopende weg’. De oorsprong van het woord kul moet echter gezocht worden in het Latijnse woord ‘culleus’ wat ‘lederen zak voor vloeistoffen’ inhoudt. 

Tot in de 14e eeuw droegen mannen lange, losse kousen die met veters of knopen waren bevestigd aan de onderbroek. Daaroverheen viel een overkleed. Aan het begin van de 15e eeuw werd dit kleed bij modieuze lieden wel érg kort en dreigde de kousbroek-verbinding zichtbaar te worden. Er kwamen alternatieven voor deze dracht. De kousen werden aan elkaar genaaid, met aan voor- en achterzijde een lapje. Zo ontstond de braguette, in het Nederlands ‘schaambuidel’ of kul (balzak) genoemd. Een onbeduidende, klein uitvallende kul, is een flauwe kul. 

In het Nedersaksisch en het Fries wordt de term echter nog veelvuldig gebruikt om de 'mannelijke roede' mee aan te duiden.



</doc>
<doc id="708543" url="https://nl.wikipedia.org/wiki?curid=708543" title="Groeihormoondeficiëntie">
Groeihormoondeficiëntie

Groeihormoondeficiëntie is een tekort aan groeihormoon. Groeihormoon bevordert de groei van het lichaam. Een tekort aan groeihormoon heeft diverse gevolgen. Het groeihormoon oefent zijn werking voor een groot deel uit door het stimuleren van verschillende groeifactoren. De belangrijkste en bekendste daarvan is de insuline-like growth factor 1 (IGF-1). De belangrijkste gunstige effecten van groeihormoon en IGF-1 zijn:


Deze effecten worden bereikt door de invloed van het groeihormoon op verschillende stofwisselingssystemen van het lichaam. Het bevordert de vorming van eiwit en collageen (bindweefsel) en zorgt voor het vasthouden van calcium, fosfaat en stikstofverbindingen, stoffen die nodig zijn voor de groei. Ook bevordert het de afbraak van vetten in het lichaam.

Bij ongeveer één op de 10.000 volwassenen is er sprake van een groeihormoontekort. Vroeger werd gedacht dat groeihormoon alleen belangrijk was voor kinderen. Wetenschappelijk onderzoek heeft aangetoond dat groeihormoon ook voor volwassenen erg belangrijk is. Door het groeihormoontekort kunnen verschillende organen en weefsels niet optimaal werken. De belangrijkste kenmerken van groeihormoondeficiëntie op volwassen leeftijd zijn:


Groeihormoon wordt door de hypofyse gemaakt. Een tekort aan groeihormoon in het bloed is het gevolg van een aandoening aan de hypofyse (primair hypopituïtarisme), of de hypothalamus (secundair hypopituïtarisme). Een van de meest voorkomende oorzaken is een (meestal goedaardig) gezwel in of vlak bij de hypofyse of hypothalamus.

Daarnaast zijn er zeldzamer oorzaken van het groeihormoontekort. Na bestraling op de schedel bijvoorbeeld bij een hersentumor. Ontstekingen en infecties in het hypofysegebied kunnen leiden tot beschadiging van de hypofyse. Ziekten van de hypothalamus of hypofyse (sarcoïdose, tuberculose, uitzaaiingen van bijvoorbeeld longkanker of borstkanker). Er kan sprake zijn van auto-antistoffen tegen de hypofyse. Na een ongeval met hoofdletsel kan de hypofyse of de hypothalamus beschadigd raken. Ook een secundair groeihormoontekort is mogelijk, bij nierinsufficiëntie, veroudering en ernstige obesitas.
Een aangeboren uitval van de hypofysecellen die groeihormoon maken, waardoor er op kinderleeftijd al een groeihormoontekort was. Als groeihormoon in de kinderjaren is gebruikt voor de lengtegroei moet dit in ongeveer 30% van de gevallen op volwassen leeftijd voortgezet worden omdat het groeihormoontekort blijft bestaan. Ook is er een groep patiënten waarbij de oorzaak van hun groeihormoontekort niet bekend is, de zogenaamde idiopathische groeihormoondeficiëntie.

Bij kinderen is het vaststellen van een laag IGF-1-gehalte in het bloed bewijzend voor groeihormoondeficiëntie. Bij volwassenen is een laag IGF-1-gehalte in het bloed niet een sluitend bewijs, maar slechts een aanwijzing voor een groeihormoontekort. Volwassenen met een groeihormoontekort hebben meestal lagere IGF-1-waarden in hun bloed, maar een laag IGF-1-gehalte kan bijvoorbeeld ook duiden op ondervoeding.

Eén bloedbepaling is niet voldoende om vast te stellen of iemand te weinig groeihormoon aanmaakt. Om bij een volwassene duidelijk te krijgen of er sprake is van een groeihormoontekort, wordt er vaak een zogenaamde groeihormoonstimulatietest
verricht. Een veelgebruikte test is de 'insulinetolerantietest' (ITT). Het doen van één of meerdere stimulatietesten is op volwassen leeftijd meestal noodzakelijk om de definitieve diagnose te kunnen stellen.

Indien er een groeihormoontekort wordt geconstateerd, kan dat worden aangevuld. Sinds 1985 bestaat er groeihormoon dat in het laboratorium is gemaakt. Bij een groeihormoonbehandeling wordt dagelijks, voor het slapen gaan, een beetje groeihormoon onder de huid (subcutaan) ingespoten. Het groeihormoon komt vlak onder de huid terecht en verspreidt zich via de bloedvaten naar de rest het lichaam, waar het zijn werk kan doen.

Groeihormoon moet worden geïnjecteerd, omdat het een eiwit is. Als groeihormoon via de mond ingenomen zou worden (bijvoorbeeld in pilvorm) zou het zijn werking verliezen, omdat het in de maag en darmen direct afgebroken wordt door de maag- en darmsappen.

De effecten van de behandeling zijn na ongeveer een half jaar goed merkbaar.

De belangrijkste positieve effecten van een groeihormoonbehandeling bij volwassen patiënten zijn (gemiddeld genomen):

Tijdens de eerste weken van de behandeling kunnen de volgende bijwerkingen optreden:

Deze bijwerkingen verdwijnen bijna altijd in de loop van de behandeling. Soms moet eerst de dosis groeihormoon tijdelijk verlaagd worden. Bij aanleg voor diabetes kunnen de bloedsuikerwaarden stijgen gedurende een groeihormoonbehandeling.

Met het stijgen der jaren neemt de behoefte aan groeihormoon af. Gedurende de puberteit en adolescentie, tussen de 12 en 20 jaar, is de behoefte aan groeihormoon het grootst. De betekenis van deze afnemende behoefte is niet bekend.
Kinderen met een tekort aan groeihormoon vertonen een vertraagde groei.
Verwar dit niet met dwerggroei want het lichaam ontwikkelt zich in normale proporties.

Bij baby's wordt de groei meer door de voedselinname bepaald dan door groeihormoon. Een tekort aan groeihormoon kan daarom pas worden opgemerkt het kind een peuter wordt. Bij een kind met groeihormoondeficiëntie ontwikkelt het lichaam zich in wel normale proporties, maar de groei verloopt veel trager. Soms is een kind van tien jaar niet groter dan een kind van vier tot vijf jaar. Een twintigjarige is soms niet langer dan een kind van zeven tot tien jaar. Naast vertraagde groei heeft het kind vaak een wat popperig gezicht, een teveel aan vetweefsel op de buik en een hoge stem. De groei en ontwikkeling van het zenuwstelsel worden niet belemmerd en de intelligentie is vergelijkbaar met die van leeftijdsgenoten.
Eén op de 2000 pasgeborenen heeft een tekort aan groeihormoon. Bij jongens komt dit anderhalf keer zo vaak voor als bij meisjes. Kenmerken van veelvoorkomende klachten van een tekort aan groeihormoon bij kinderen zijn:


De diagnose groeihormoon tekort is gebaseerd op: klachten en symptomen (groeigegevens); lichamelijk onderzoek en laboratorium onderzoek. Er wordt een röntgenfoto van de linkerhand gemaakt om de botleeftijd vast te stellen en het bloed wordt onderzocht om het IGF-1 eiwit te meten. Daarna worden er groeihormoonstimulatietesten gedaan waarbij een medicijn wordt toegediend dat de afgifte van groeihormoon stimuleert; dit wordt vervolgens gemeten in het bloed.

Groeihormoon wordt één keer per dag, voor het slapen gaan, gegeven door middel van een injectie. Er bestaan injectiesystemen met en zonder naald. Als gevolg van de behandeling met groeihormoon zal het groeitempo na een paar maanden toenemen. De behandeling duurt totdat het kind is uitgegroeid, daarna wordt gekeken of er nog steeds sprake is van een tekort aan groeihormoon. Bij een deel van de kinderen waarbij de oorzaak onbekend is, gaat het tekort na de puberteit over. Als het tekort aan groeihormoon blijft bestaan, zal de behandeling worden voortgezet, ook op volwassen leeftijd.


</doc>
<doc id="708809" url="https://nl.wikipedia.org/wiki?curid=708809" title="Indicatie (geneeskunde)">
Indicatie (geneeskunde)

Een indicatie ("letterlijk" "aanwijzing") binnen de geneeskunde houdt in: een aanwijzing dat een bepaald gevolg moet/kan worden gegeven aan een aandoening, ziekte of klacht van de patiënt.
Er kan een indicatie zijn voor een geneesmiddel, behandeling, aanvullend onderzoek of verwijzing (bijvoorbeel naar een (andere) medisch specialist of paramedicus).

Geneesmiddelen worden toegelaten voor één of meer indicaties; dat wil zeggen dat een middel is aangewezen bij één of meer specifiek omschreven omstandigheden (klacht of ziektebeeld). Hierbij is ook de manier van gebruiken gespecificeerd. 
Als een middel anders wordt gebruikt, of bij andere aandoeningen, ligt de verantwoordelijkheid voor eventuele schadelijke gevolgen veel sterker bij de voorschrijvende arts dan anders het geval is. Deze zal dit in dergelijke gevallen dan ook meestal duidelijk met de patiënt willen overleggen.


</doc>
<doc id="708879" url="https://nl.wikipedia.org/wiki?curid=708879" title="Syndroom van Ramsay Hunt">
Syndroom van Ramsay Hunt

Het syndroom van Ramsay Hunt (II) is de combinatie van herpes zoster van het gelaat met een perifere facialisparese. Dit is het bekendste syndroom van Ramsay Hunt; er is ook een syndroom I en een syndroom III. Het syndroom gaat gepaard met een perifere aangezichtsverlamming, oorpijn, een verminderde smaak en in sommige gevallen oorsuizen, minder horen en duizeligheid. 

Het beeld is voor het eerst beschreven door James Ramsay Hunt, een Amerikaans neuroloog, in 1907.


</doc>
<doc id="708932" url="https://nl.wikipedia.org/wiki?curid=708932" title="Histoplasmose">
Histoplasmose

Histoplasmose is de toestand van het besmet zijn met de schimmel "Histoplasma capsulatum". Deze schimmel komt vooral voor in bepaalde delen van de Verenigde Staten (langs de Ohio en de benedenloop van de Mississippi), maar kan ook elders in de wereld wel worden aangetroffen. In de meeste gevallen zijn de longen aangedaan door het inademen van sporen. Andere organen kunnen echter ook wel worden aangedaan en dit is dan meestal een ernstiger vorm van de ziekte. Met name in grotten waar veel vleermuizen huizen komt de schimmel voor, en veel mensen zijn in dergelijke grotten (soms ernstig) besmet geraakt. Ook in de mest van de vaak in grote groepen samenscholende spreeuwen komt de schimmel veel voor. In Nederland zijn gevallen van histoplasmose zeldzaam.

In gebieden waar de schimmel endemisch is heeft een aanzienlijk percentage (tot wel 80%) van de bevolking een positieve huidreactie op schimmel-antigeen, wat aantoont dat ze ooit een infectie hebben doorgemaakt, die echter meestal onopgemerkt is gebleven (vergelijk tuberculose). Zuigelingen, jonge kinderen en ouderen en mensen met een verminderde werking van het immuunsysteem (bv. aids) lopen een grotere kans om van de schimmel ook ziek te worden. Besmetting treedt meestal op door het inademen van sporen, vooral uit stof van gedroogde vleermuizen- of vogelmest. Na 3 tot 17 dagen kan een griep-achtig ziektebeeld optreden met onwel voelen, pijn in de borstkas en een al dan niet droog hoestje. Soms is er een karakteristiek röntgenbeeld. Meestal wordt de infectie vanzelf overwonnen. Als de infectie zich uitbreidt loopt dit meestal fataal af tenzij er wordt behandeld.

Histoplasmose-haarden in het oog, vooral in het netvlies, verdienen aparte vermelding. Ze zijn niet zo zeldzaam en veroorzaken vermindering van het zien en soms uiteindelijk blindheid. In de groep tussen 20 en 40 jaar is het in endemische gebieden de belangrijkste oorzaak van blindheid. Het komt even vaak bij mannen als bij vrouwen voor. In de ooghaarden zijn geen micro-organismen aangetoond en de behandeling met anti-schimmelmiddelen lijkt geen effect te hebben. Het gaat waarschijnlijk om een immunologische reactie. De diagnose vindt plaats op het klinische beeld; er is geen enkele test die absolute zekerheid biedt.

Indien nodig, met fungistatica zoals itraconazol of amfotericine B. Een doorgemaakte infectie geeft een zekere immuniteit tegen herinfectie.



</doc>
<doc id="709230" url="https://nl.wikipedia.org/wiki?curid=709230" title="Vluggertje (seksualiteit)">
Vluggertje (seksualiteit)

Onder een vluggertje wordt over het algemeen een snel en oppervlakkig seksueel contact verstaan, waarbij uitgebreid voorspel en naspel achterwege worden gelaten maar waarbij wel geslachtsgemeenschap plaatsvindt.

De reden voor een vluggertje is meestal dat beide partners zin hebben in seks, maar niet de zin of mogelijkheid hebben om hiervoor veel tijd uit te trekken. Mogelijke oorzaken hiervoor kunnen onder andere zijn: vermoeidheid van een of beide partners, tijdgebrek en hoge kans op betrapt worden op een (semi-)openbare locatie.


</doc>
<doc id="709423" url="https://nl.wikipedia.org/wiki?curid=709423" title="Gozewinus Acker Stratingh">
Gozewinus Acker Stratingh

Dr. Gozewinus Acker Stratingh (Adorp, 25 maart 1804 – aldaar, 22 oktober 1876) was een Groningse medicus en historicus, en lid van de Koninklijke Nederlandse Akademie van Wetenschappen

Hij was de zoon van ds. Everardus Stratingh en Margien Cleveringa. Zijn oom was prof. dr. Sibrandus Stratingh (1785-1841), hoogleraar scheikunde in Groningen.

In 1820 begon Stratingh met zijn studie geneeskunde aan de Hogeschool te Groningen, waarin hij in 1828 promoveerde tot doctor. Hij was daarna werkzaam in zijn praktijk. In 1829 trouwde hij met Katharina Johanna Pelinck, dochter van de Scheemder predikant ds. J. Pelinck.

In zijn vrije tijd bestudeerde Stratingh de geologie, geografie en taal-en oudheidkunde van de provincie Groningen; hij publiceerde daarover en bewerkte onder meer de geschied-, aardrijks- en natuurkundige beschrijving van de Dollard en gaf deze in 1855 uit. Dit boek geldt nog steeds als het grote standaardwerk over de geschiedenis van de Dollard en werd in 1979 nogmaals herdrukt. Naast diverse historische en natuurhistorische werken heeft Stratingh verscheidene historische kaarten gemaakt.

In 1850 werd Acker Stratingh tot Matheseos Magister et Philosophiae Naturalis aan de Groningse Hogeschool benoemd en tot lid van de Koninklijke Nederlandse Akademie van Wetenschappen gekozen. Hij publiceerde hierna nog in de Bijdragen tot de Geschiedenis van de Provincie Groningen (1864-1875, meer dan 50 bijdragen).







</doc>
<doc id="709856" url="https://nl.wikipedia.org/wiki?curid=709856" title="Musculus serratus anterior">
Musculus serratus anterior

De musculus serratus anterior behoort tot de spieren van de schoudergordel.

Hij ligt lateraal en zeer diep tegen het ribbenrooster. De voorste getande spier verbindt het schouderblad (Latijn "scapula") met de bovenste negen ribben. De spier bestaat uit drie gedeelten genoemd het craniale, het intermediaire en het caudale gedeelte.



</doc>
<doc id="710086" url="https://nl.wikipedia.org/wiki?curid=710086" title="Stanley B. Prusiner">
Stanley B. Prusiner

Stanley Benjamin Prusiner (Des Moines, 28 mei 1942) is een Amerikaans neuroloog en biochemicus aan de Universiteit van Californië te San Francisco (UCSF). Hij kreeg in 1997 de Nobelprijs voor de Fysiologie of Geneeskunde voor zijn ontdekking van de prionen, een klasse van besmettelijke ziekteverwekkende eiwitten, die onder andere de gekke-koeienziekte BSE, scrapie en de ziekte van Creutzfeldt-Jakob kunnen veroorzaken.

Prusiner werd geboren in Des Moines, Iowa, als zoon van Mariam (Spigel) en Lawrence Prusiner, een architect. Hij bracht zijn jeugd door in Des Moines en Cincinnati, waar hij naar de Walnut Hills High School ging. Hij studeerde scheikunde aan de Universiteit van Pennsylvania, behaalde zijn M.D. aan de University of Pennsylvania School of Medicine en promoveerde er in 1968. Hij voltooide daarna een stage medicijnen aan de Universiteit van Californië, San Francisco.

Na zijn studies ging Prusiner werken aan het National Institutes of Health, waar hij zich bezighield met de studie van "E. coli" in het laboratorium van Earl Stadtman. Na drie jaar bij het NIH, keerde hij terug naar de UCSF om zijn stage af te ronden. In 1974 werd hij op de universiteit lid van de faculteit neurologie. Sindsdien heeft hij verschillende posities gehad op de faculteit. In 1980 werd hij aldaar benoemd tot hoogleraar in de neurologie.

In 1992 werd Prusiner verkozen tot lid van de National Academy of Sciences.

Begin jaren 1970 begon Prusiner aan zijn onderzoek om de oorzaak te achterhalen van de ziekte van Creutzfelt-Jacob, waarvan wetenschappers vermoedden dat dit werd veroorzaakt door een onbekend, nog niet ontdekt virus of bacterie. Dit werd nog eens benadrukt doordat de Nobelprijs in 1976 werd uitgereikt aan de Amerikaanse arts Daniel Gajdusek voor zijn theorie dat kuru, een aan Creutzfelt-Jacob verwante hersenziekte, werd veroorzaakt door een virus.

De doorbraak kwam in 1982 toen Prusiner in het vakblad "Science" een artikel publiceerde met de ontdekking dat niet een virus, schimmel of bacterie verantwoordelijk waren voor deze tot dan toe onbegrijpelijke ziektes, maar infectueuze eiwitten. Voor deze eiwitten introduceerde hij de term prion, een samentrekking voor "proteinaceous infectious particle". Zelfs nadat het prion het jaar erop positief werd geïdentificeerd in Prusiners laboratorium zou het bijna tien jaar duren voordat deze nieuwe ziekteverwekker algemeen werd geaccepteerd. De reden was dat zijn idee dwars tegen het heersende dogma inging, namelijk dat alle besmettelijke ziekten ontstaan door dragers van erfelijk materiaal, zoals virussen en bacteriën. Aangezien eiwitten noch DNA, noch RNA bevatten, werd het onmogelijk geacht dat zij een infectie konden veroorzaken.

Het onderzoek naar prionen kwam in een stroomversnelling terecht toen eind jaren 1990 een aantal jonge Britten waren overleden aan een nieuwe variant van Creutzfeldt-Jacob door, naar wat later bleek, de consumptie van vlees van runderen met "boviene spongiforme encefalopathie" (BSE), ook wel de gekkekoeienziekte genoemd.

Behalve de Nobelprijs ontving Prusiner voor zijn werk ook de Albert Lasker Award voor basaal medisch onderzoek in 1994, de Potamkinprijs, de Wolfprijs voor medisch onderzoek en de Gairdner Foundation Award.


</doc>
<doc id="710120" url="https://nl.wikipedia.org/wiki?curid=710120" title="Leopold von Sacher-Masoch">
Leopold von Sacher-Masoch

Leopold von Sacher-Masoch (Lemberg, 27 januari 1836 – Lindheim, 9 maart 1895) was een Oostenrijkse schrijver. Hij publiceerde ook onder de pseudoniemen "Charlotte Arand" en "Zoe von Rodenbach".

Ridder Sacher-Masoch was een vertegenwoordiger van de lage Oostenrijkse adel en zoon van de politiechef van Lemberg, hoofdstad van Galicië nu Lviv Oekraïne. Hij studeerde rechten, wiskunde en geschiedenis in Graz. Hij nam deel aan de Italiaanse veldtocht van 1859 en werd na de Slag bij Solferino onderscheiden voor betoonde moed. 

Sacher-Masoch vestigde zich als "privatdozent" in Lemberg, vervolgens in Graz, en publiceerde over historische onderwerpen. Later legde hij zich geheel toe op het schrijven van literair proza, waarmee hij in binnen- en buitenland aanzienlijke successen boekte.
Zijn talrijke romans en novelles, in de trant van Ivan Toergenjev, waren moralistisch in vooruitstrevende zin, maar altijd onderhoudend. Hij was een tegenstander van antisemitisme, en gaf als een van de eersten een realistisch beeld van het leven van de Joden in Galicië. Zijn werk werd gewaardeerd door Victor Hugo, Émile Zola en Henrik Ibsen. 

Sacher-Masoch is echter vooral bekend gebleven om zijn literaire uitbeelding van het verlangen naar seksuele onderwerping. Dit thema is in verschillende publicaties uitgewerkt, met name in de roman "Venus im Pelz" (Venus in bont). Het verhaal verscheen in 1870, als onderdeel van de (onvoltooide) cyclus "Das Vermächtnis Kains", waarin o.a. verschillende vormen van de liefde werden onderzocht.

"Venus im Pelz" was sterk autobiografisch, in de hoofdpersonen Severin en Wanda zijn Sacher-Masoch zelf en "Fanny Pistor", één van zijn minnaressen, te herkennen. Evenals de helden in de roman maakten Pistor, alias baronesse Bogdanoff, en Sacher-Masoch een reis naar Italië, waarbij hij optrad als haar knecht Gregor. Overigens lijken veel andere bijzonderheden die over zijn leven verteld worden toch eerder aan de verbeelding ontleend te zijn.

Zeker wel is dat hij de realiteit manipuleerde om zijn erotische dromen waar te maken. Hoe dat ging wordt beschreven door Sacher-Masochs eerste echtgenote, "Aurora Rümelin", met wie hij in 1873 trouwde. Uit haar, onder de naam "Wanda von Sacher-Masoch", verschenen memoires wordt ook duidelijk dat zij zich daarbij door Sacher-Masoch gechanteerd en misbruikt voelde. 

In 1886 publiceerde de Grazer neuroloog Richard von Krafft-Ebing zijn studie "Psychopathia sexualis". Hierin werd het verlangen naar seksuele onderwerping als psychiatrische stoornis beschreven onder de naam masochisme. Sacher-Masoch verzette zich tegen dit gebruik van zijn naam. Tevergeefs, want het begrip heeft alom ingang gevonden. Niet alleen voor zijn specifieke seksuele oriëntatie, die tegenwoordig gezien wordt als onderdeel van het complex BDSM, maar ook in het algemeen voor het verlangen naar pijn en vernedering.

Sinds 1883 woonde Sacher-Masoch met zijn tweede echtgenote "Hulda Meister" in Lindheim, Duitsland, waar hij in 1895 overleed. Maar volgens zijn biograaf "Cleugh" (1952) is deze "officiële" versie van zijn levenseinde fictie. In werkelijkheid zou de geestelijke gezondheid van Sacher-Masoch sterk achteruit zijn gegaan en werd hij in 1895 opgenomen in een inrichting in Mannheim, waar hij pas in 1905 stierf.

Door de gevoeligheden die verbonden zijn met het begrip masochisme was het lange tijd moeilijk om Sacher-Masoch als literator en als persoon te beoordelen. In de afgelopen jaren lijkt er echter sprake van een zekere herwaardering. Belangrijk was een tentoonstelling over zijn leven, gehouden in het kader van het evenement "Graz 2003 – Culturele hoofdstad van Europa."






</doc>
<doc id="710679" url="https://nl.wikipedia.org/wiki?curid=710679" title="Itraconazol">
Itraconazol

Itraconazol (Sporanox® van Janssen Pharmaceutica) is een triazool antimycoticum dat wordt voorgeschreven aan patiënten met schimmelinfecties zoals blastomycose, histoplasmose, onychomycose en besmetting met "Aspergillus". Zoals andere triazolen verhindert itraconazol de synthese van ergosterol. Itraconazol heeft een werkingsspectrum dat breder is dan dat van fluconazol maar smaller dan dat van middelen als voriconazol en posaconazol.


</doc>
<doc id="710718" url="https://nl.wikipedia.org/wiki?curid=710718" title="Philippe Pinel">
Philippe Pinel

Philippe Pinel (Saint-Paul-Cap-de-Joux in de Tarn, 20 april 1745 – Parijs, 25 oktober 1826) wordt beschouwd als de vader van de moderne psychiatrie.

Pinel werd geboren in het Franse Saint-André in het district Tarn als zoon en neef van artsen. Nadat hij aan de faculteit medicijnen in Toulouse een eerste graad haalde, studeerde hij vier jaar aan de geneeskundefaculteit in Montpellier. In 1778 verhuisde hij naar Parijs. Hij leefde vijftien jaar als schrijver, vertaler en redacteur omdat het Ancien Régime hem weerhield om arts te zijn: de Parijse faculteit erkende geen diploma’s van provinciale universiteiten zoals die van Toulouse. Hij faalde twee keer in een competitie die de noodzakelijke fondsen opleverde voor zijn studie. In de tweede competitie benadrukte de jury zijn pijnlijke middelmatigheid van de medische kennis, een (politieke?) beoordeling die moeilijk te verenigen is met zijn latere intellectuele prestaties. Teleurgesteld overwoog Pinel te emigreren naar Amerika. In 1784 werd hij redacteur bij het weinig prestigieuze weekblad "Gazette de santé".

Rond deze tijd raakte hij geïnteresseerd in de studie van geestesziekten. De aanleiding was persoonlijk. Een vriend met aanvankelijk een ‘nerveuze melancholie’ werd manisch en pleegde zelfmoord. Pinel beschouwde dit als een onnodige tragedie door een verkeerde behandeling en het geval bleef hem naar het schijnt achtervolgen. Het leidde ertoe dat hij werk zocht in één van de best bekende private sanatoria voor de behandeling van geestesziekten in Parijs. Hij bleef daar vijf jaar tot de Franse Revolutie, en verzamelde er observaties van krankzinnigheid. Zijn ideeën over de aard en behandeling van geestelijke aandoeningen ontwikkelde hij hier. Pinel toonde zich een leerling van abbé de Condillac. Hij geloofde dat medische waarheid kon worden afgeleid uit klinische ervaring. De oude Griek Hippocrates was zijn voorbeeld. 

In de jaren 80 van de achttiende eeuw bezocht Pinel de salon van Madame Helvétius op uitnodiging. Hij stond sympathiek tegenover de Franse Revolutie en nadien kwamen de vrienden die hij bij madame Helvétius ontmoette aan de macht. In augustus 1793 werd Pinel benoemd tot "arts van het gasthuis" in het Bicêtre gasthuis met vierduizend opgesloten mannen met een diverse achtergrond: criminelen, lichte gevallen, syfilislijders, gepensioneerden en geesteszieken. Pinels bazen hoopten dat de benoeming zou leiden tot therapeutische initiatieven. Zijn ervaringen in de private sanatoria maakten hem een kandidaat voor deze baan. 
Vlak na zijn benoeming trokken de 200 geestelijk zieken in de zevende vleugel Pinels aandacht. Hij vroeg naar hun dossiers. Een paar dagen later ontving hij een overzicht met aantekeningen van de "gouverneur" Jean-Baptiste Pussin (1745-1811). Rond 1770 was Pussin in Bicêtre succesvol behandeld voor scrofulose . Later werd hij samen met zijn vrouw Marguerite Jubline opgenomen in de staf van het gasthuis. 

Pinel waardeerde Pussins talent en volgde hem als een leerling in diens ongeschoolde maar ervaren behandeling van de zieken. Zijn doel was de medische theorie met betrekking tot de behandeling van geestelijk zieken te verrijken met alle inzichten die de empirische praktijk te bieden had. Wat hij beoogde was een strikt niet-fysieke, niet-medische behandeling van mentale patiënten die bekend zou worden onder de naam morele (dat wil zeggen psychologische) behandeling. 

Hoewel Pinel Pussin altijd waardeerde, ontstond de legende waarin Pinel in zijn eentje de zieken bevrijde van hun ketenen. De legende is vastgelegd in schilderijen en tekeningen. In werkelijkheid stond Pinel ketenen oogluikend toe wanneer andere middelen faalden. Het was Pussin die in Bicêtre (in 1797) de ijzeren handboeien verving door dwangbuizen in stof, nadat Pinel vertrok naar het Salpêtrière. Pinel volgde Pussins voorbeeld drie jaar later, nadat hij Pussin naar het Salpêtrière haalde. Bovendien wordt inmiddels erkend dat de Italiaan Vincenzo Chiarugi al voor Pinel geesteszieken van hun ketenen verloste.

Tijdens zijn periode in het Bicêtre maakte Pinel een einde aan het aderlaten, purgeren en blaartrekken. Hij ruilde de methoden in voor therapie die contact en observatie van patiënten centraal stelt. Pinel bezocht elke patiënt, vaak meerdere keren per dag en maakte zorgvuldig aantekeningen. Hij probeerde gesprekken met zijn patiënten te voeren en streefde ernaar gedetailleerde casussen te verzamelen van het ziekteverloop. In zijn boek "Traité médico-philosophique sur l'aleniation mentale; ou la manie", uit 1801, beargumenteert hij zijn psychologisch georiënteerde benadering. Het boek werd vertaald in het Engels door D. D. Davis als een "Treatise on Insanity" in 1806. Het had een enorme invloed of zowel Franse als Engels-Amerikaanse psychiaters in de negentiende eeuw.

In 1795 werd hij hoofdarts in het Hôpital de la Salpêtrière, een baan voor de rest van zijn leven. Salpêtrière leek op een dorp: zevenduizend oudere noodlijdende vrouwen en een vastgeroeste bureaucratie. Pinel richtte er in 1799 een vaccinatiekliniek op. In 1800 werden er de eerste vaccinaties van Parijs gegeven. Pinel miste Pussin, en haalde hem in 1802 naar het Salpêtrière. 

In 1795 werd hij benoemd tot professor medische pathologie, een functie die hij twintig jaar uitoefende. In 1822 werd hij kort van zijn functie ontheven, samen met tien andere professoren. Zij werden verdacht van liberale politieke ideeën. Kort daarop werd Pinel gerehabiliteerd als professor. 

In 1798 publiceerde Pinel een gezagvolle ziekteclassificatie "Nosographie philosophique ou méthode de l'analyse appliquée à la médecine". Achteraf bevestigde dit boek Pinels status als laatste nosologist van de achttiende eeuw. Tegenwoordig is de term nosologie gedateerd maar destijds was het zo populair dat tussen 1798 en 1818 zes edities van het boek verschenen.

In 1802 publiceerde Pinel het boek "La Médecine Clinique", gebaseerd op zijn ervaringen in het Salpêtrière ziekenhuis. Dit boek vormt een uitbreiding van zijn vorige boek over classificatie van ziekten. 

Pinel werd in 1804 verkozen tot lid van de Franse Académie des Sciences en was vanaf de oprichting in 1820 lid van de Académie de Médecine. 

Hij overleed in 1826 op 81-jarige leeftijd. Voor het Salpêtrière staat Pinels standbeeld. Foucault benoemde Pinel in zijn "Geschiedenis van de waanzin" samen met Samuel Tuke (1784-1857) de drijvende kracht achter de beweging van fysieke naar geestelijke onderdrukking.





</doc>
<doc id="710931" url="https://nl.wikipedia.org/wiki?curid=710931" title="Vaatvliesmelanoom">
Vaatvliesmelanoom

Vaatvliesmelanoom is een melanoom van het vaatvlies van het oog en is de meestoptredende tumor aldaar. Vaatvliesmelanoom geeft in het beginstadium nog geen verlies van het gezichtsvermogen en wordt bijvoorbeeld wel eens tijdens een (routine)onderzoek met de oftalmoscoop ontdekt. 

Zolang de tumor niet te groot is kan deze met behoud van het oog en het gezichtsvermogen met behulp van laser of implantatie van radioactief materiaal onschadelijk gemaakt worden. In geval van een grotere tumor moet het oog verwijderd worden om uitzaaiingen te voorkomen. Onbehandeld zal een vaatvliesmelanoom de dood tot gevolg hebben; melanomen behoren tot de beruchtste kwaadaardige tumoren. 



</doc>
<doc id="711347" url="https://nl.wikipedia.org/wiki?curid=711347" title="Gurbanguly Berdimuhamedow">
Gurbanguly Berdimuhamedow

Gurbanguly Mälikgulyýewiç Berdimuhamedow (Russisch: Гурбангулы Мяликгулыевич Бердымухаммедов; "Goerbangoely Mjalikgoelyjevitsj Berdymoechammedov") (Babarab (Turkmeense Socialistische Sovjetrepubliek), 29 juni 1957) is de huidige president van Turkmenistan. Tijdens de regeerperiode van Saparmurat Niazov was hij vicepremier. Daarvoor was hij tandarts en minister van gezondheidszorg. Verschillende bronnen melden dat hij een buitenechtelijke zoon van Niazov zou zijn. Andere bronnen trekken dit echter in twijfel omdat Niazov slechts 16 jaar oud was toen Berdimuhamedow werd verwekt en er een groot lengteverschil tussen beiden bestaat (Niazov was 1,66 meter lang en Berdimuhamedow bijna 2 meter).

Na de plotselinge dood van Niazov werd Berdimuhamedow door de nationale veiligheidsraad tot president ad interim uitgeroepen.

Volgens ITAR-TASS meldde de veiligheidsraad dat Öwezgeldi Ataýew, die als voorzitter van het parlement (de 50 leden tellende Majlis) de nieuwe president had moeten worden, niet was benoemd omdat er een strafzaak tegen hem was aangespannen. De hoogste wetgevende macht van Turkmenistan, de 2500 man tellende, deels door Niazov benoemde, Halk Maslahaty (volksraad), besloot op 26 december dat de verkiezingen voor een nieuwe president zouden worden gehouden op 11 februari 2007. De kandidaten die wilden deelnemen, moesten door de Majlis worden goedgekeurd. Volgens Berdimoechamedov zouden de verkiezingen gehouden worden "op een democratische basis zoals door de grote leider [Niazov] is gelegd". De belangrijkste oppositiekandidaat was door de Majlis uitgesloten van deelname.

Volgens de grondwet was Berdimuhamedow als interim-president uitgesloten van deelname aan de komende verkiezingen, maar de volksraad heeft deze bepaling weggenomen en moedigde iedereen aan om op hem te stemmen.

In 2007 won Berdimuhamedow bij de verkiezingen 89,23% van de stemmen, bij een opkomst van 95%. Hij werd meteen ingehuldigd. Verschillende internationale organisaties zeiden dat de verkiezingen vrij noch eerlijk waren en dat op grote schaal was gefraudeerd.

Op 12 februari 2012 werd Gurbanguly Berdimuhamedow herkozen. Volgens de kiescommissie kreeg hij 97% van de stemmen, bij een opkomst van 96,7 procent. Volgens waarnemers uit voormalige Sovjetstaten waren de verkiezingen democratisch verlopen, Europese waarnemers daarentegen zagen het werk van hun collega's als een marionettenspel en weigerden een delegatie te sturen.


</doc>
<doc id="711621" url="https://nl.wikipedia.org/wiki?curid=711621" title="Joel Poinsett">
Joel Poinsett

Joel Roberts Poinsett (Charleston (South Carolina), 2 maart 1779 - Stateburg (South Carolina), 12 december 1851) was een Amerikaans politicus, botanicus, medicus en diplomaat.

Poinsett was geboren in de staat South Carolina en studeerde medicijnen en recht in Connecticut en Europa. In 1809 werd hij door president James Madison naar Latijns-Amerika gestuurd als 'speciaal agent' om onderzoek te doen naar de onafhankelijkheidsstrijd aldaar. Van 1816 tot 1820 had hij zitting in het parlement van zijn thuisstaat en van 1821 tot 1825 had hij zitting in het Huis van Afgevaardigden. Tegelijkertijd diende hij als gezant in Mexico, alwaar hij in 1825 als eerste ambassadeur van zijn land werd benoemd. In 1825 ontdekte hij bij het stadje Taxco de "Euphorbia pulcherrima" een plant die later bekend werd als de kerstster, waarvan hij een aantal exemplaren naar huis zond om meer onderzoek naar te doen. In het Engels is de plant sindsdien bekend als "poinsettia".

Poinsett is in Mexico berucht geworden wegens zijn bemoeienissen in de Mexicaanse politiek. Poinsett zette in Mexico de eerste vrijmetselaarsloges op die al snel een politieke factor van belang werden. In menige Mexicaanse antimaçonnieke samenzweringstheorie geldt Poinsett als iemand die door middel van vrijmetselaarsloges Mexico onderworpen heeft gemaakt aan de Verenigde Staten. In 1829 poogde hij van president Vicente Guerrero het Texas van Mexico te kopen, wat deze weigerde. Na een verzoek van Guerrero aan de Amerikaanse regering werd Poinsett uit zijn post ontheven.

Na terugkeer in de Verenigde Staten werd hij weer actief in de politiek van zijn staat. In 1837 werd hij door president Martin Van Buren benoemd tot minister van oorlog, waarbij hij zich onder andere bezighield met de gedwongen verhuizing van Indianen naar het westen van de Mississippi en de Seminolenoorlogen. Na afloop van zijn ministerschap in 1841 trok hij zich terug op zijn landgoed, waar hij tien jaar later overleed.


</doc>
<doc id="711847" url="https://nl.wikipedia.org/wiki?curid=711847" title="Serotoninesyndroom">
Serotoninesyndroom

Het serotoninesyndroom is een vergiftiging met serotonine door gebruik van medicijnen die de serotonine-spiegel verhogen. Het syndroom wordt meestal veroorzaakt door minimaal twee geneesmiddelen die de serotonine-spiegel verhogen, waarvan minimaal één SSRI of MAO-remmer. Paroxetine is een van de geneesmiddelen die zelfstandig het syndroom kan uitlokken. Kort na het verhogen van de dosis of na toevoegen van een tweede serotonerg middel kan het syndroom ontstaan. Veel artsen in Nederland kennen het serotoninesyndroom niet goed en hebben hierdoor moeite met het herkennen van de symptomen.

Het precieze mechanisme is nog niet opgehelderd, maar men gaat uit van een veranderde gevoeligheid van serotoninereceptoren in het ruggenmerg en de hersenstam. De symptomen bij dit syndroom staan beschreven in de tabel hieronder. De diagnose wordt gesteld bij aanwezigheid van drie hoofd- en twee nevensymptomen.
De behandeling van het serotoninesyndroom vindt plaats in het ziekenhuis en bestaat voornamelijk uit het stoppen van alle veroorzakende (serotonine-verhogende) geneesmiddelen. Bij hoge koorts wordt men op de intensive care behandeld. Benzodiazepines kunnen de spiertrekkingen verminderen. In ernstiger gevallen, kan men overwegen cyproheptadine (serotonine-remmer) te geven. De meeste patiënten herstellen in de loop van enkele dagen tot weken.
Het serotoninesyndroom verloopt zelden fataal doch is in potentie dodelijk.

Geneesmiddelen die alleen of in combinatie het serotoninesyndroom kunnen veroorzaken zijn: SSRI’s, SNRI's (venlafaxine, duloxetine), MAO-remmers, TCA’s, trazodon, dextromethorfan, mirtazapine, L-Tryptofaan, amantadine, cocaïne, bromocriptine, levodopa, carbidopa, selegiline, pergoline, dihydroergotamine, triptaan, tramadol, morfine, carbamazepine, lithium, sibutramine, buspiron, bupropion, pethidine en Sint-Janskruid. Daarnaast ook de volgende stoffen: amfetamine en MDMA.


</doc>
<doc id="712191" url="https://nl.wikipedia.org/wiki?curid=712191" title="ICD10 Hoofdstuk VIII">
ICD10 Hoofdstuk VIII

ICD-10 Hoofdstuk VIII bevat aandoeningen van het menselijk oor en de processus mastoideus H60-H95


</doc>
<doc id="712404" url="https://nl.wikipedia.org/wiki?curid=712404" title="Kokervisus">
Kokervisus

Kokervisus of kokerzien is een vernauwing van het deel van het gezichtsveld waarbinnen scherpe waarneming mogelijk is. Dit leidt tot een beperking van het gezichtsveld tot een rond, koker-achtig gebied..

Kokervisus kan ontstaan door een aantal verschillende redenen. Deze zijn:

Bij de politie komt men het begrip tegen bij achtervolgingen van bijvoorbeeld auto's. Politiemensen dienen erop te worden getraind om zich niet enkel op de te achtervolgen auto te richten, maar ook nog op de rest van het verkeer. Zonder gedegen opleiding is de neiging vaak erg groot het overige verkeer uit het oog te verliezen, hetgeen tot gevaarlijke situaties zou kunnen leiden.


</doc>
<doc id="712504" url="https://nl.wikipedia.org/wiki?curid=712504" title="Nervus ophthalmicus">
Nervus ophthalmicus

De nervus ophthalmicus of oogzenuw is de oogtak van de nervus trigeminus, de vijfde hersenzenuw.

De zenuw loopt naar de oogkas en splitst daar in drie takken:



</doc>
<doc id="712561" url="https://nl.wikipedia.org/wiki?curid=712561" title="Victor Van Cauteren">
Victor Van Cauteren

Victor Théophile Van Cauteren (Zele, 19 januari 1877 - 17 november 1935) was een Belgisch liberaal politicus. 

Van Cauteren werd beroepshalve huisarts.

Hij was politiek actief voor de Liberale Partij en was voor deze partij gemeenteraadslid van Zele.

Van 1918 tot 1919 zetelde hij eveneens namens het arrondissement Dendermonde in de Kamer van Volksvertegenwoordigers en in 1932 was hij enkele maanden provinciaal senator van Oost-Vlaanderen in de Belgische Senaat.

Zijn zoon Eugène Van Cauteren was ook politiek actief.



</doc>
<doc id="712663" url="https://nl.wikipedia.org/wiki?curid=712663" title="Microcefalie">
Microcefalie

Microcefalie is een afwijking van het centrale zenuwstelsel waarbij de schedelomvang te klein is. Het is meestal een aangeboren aandoening. De hersenen ontwikkelen zich niet goed waardoor de schedel ook kleiner blijft. Vaak is er sprake van een verstandelijke beperking.

Er bestaat een primaire en secundaire microcefalie. De primaire microcefalie is vaak autosomaal recessief overerfbaar. Bij een secundaire microcefalie, is er sprake van een secundaire oorzaak. 

Microcefalie ontstaat door een chromosoomafwijking, een ontwikkelingsstoornis of een infectie tijdens de zwangerschap. Vaak is het een kenmerk van een syndroom.

Er zijn steeds meer aanwijzingen dat het zika-virus een veroorzaker is van microcefalie. In de periode 2010 t/m 2015 werden in Brazilië minder dan 100 geboortes van microcefalie per jaar gemeld, maar in 2015 waren dit er meer dan 1200. 


</doc>
<doc id="712828" url="https://nl.wikipedia.org/wiki?curid=712828" title="Maagpepermunt">
Maagpepermunt

Maagpepermunt is een vorm van pepermunt die vaak na het eten wordt ingenomen. Het kruid pepermunt staat al van oudsher bekend om zijn gunstige invloed op de spijsvertering. Maagpepermunt heeft als kenmerk dat het een verhoogde dosis kalk bevat, wat helpt het maagzuur te binden. Mede hierdoor wordt het vaak aangeraden in geval van gastritis, beter bekend als brandend maagzuur.

Tegenwoordig bestaan er middelen zoals Rennie tegen brandend maagzuur. Dit lijkt nog sterk op pepermunt, maar dan zonder suiker en heeft een nog betere werking in verband met de hogere dosering. Een voorbeeld van maagpepermunt is Tic Tac. 


</doc>
<doc id="712881" url="https://nl.wikipedia.org/wiki?curid=712881" title="Alrijne Zorggroep">
Alrijne Zorggroep

De Alrijne Zorggroep bestaat uit het Alrijne Ziekenhuis, met locaties in Leiden, Leiderdorp en Alphen aan den Rijn, en Verpleeghuis Leythenrode in Leiderdorp en Verpleeghuis Oudshoorn in Alphen aan den Rijn.

Het eerste ziekenhuis werd gesticht in 1892 door Zusters Franciscanessen, met badkamers, een operatiekamer en ziekenzalen met in totaal vijftien bedden, in een oude kostschool in Leiden. Het werd het Sint-Elisabeth Ziekenhuis genoemd, naar de schutspatrones: de heilige Elisabeth van Thüringen. In 1972 verhuisde het ziekenhuis naar de toenmalige nieuwbouw in Leiderdorp, gebouwd door Leon Melchior, een projectontwikkelaar uit Maastricht. 

Op 1 oktober 1962 werd in Alphen aan den Rijn de eerste paal geslagen voor een eigen ziekenhuis en op 3 juni 1963 werd de eerste steen gelegd van het Protestants-Christelijke Rijnoord Ziekenhuis. Op 11 november 1966 werd het Rijnoord Ziekenhuis officieel geopend.

Per 1 januari 1990 fuseerden het Sint-Elisabeth Ziekenhuis in Leiderdorp en het Rijnoord Ziekenhuis in Alphen aan den Rijn. In 1992 kreeg deze fusieorganisatie de naam 'Rijnland Ziekenhuis'. 

Per 1 juli 2003 vormden Rijnland Ziekenhuis, Verpleeghuis Leythenrode in Leiderdorp en Verpleeghuis Oudshoorn in Alphen aan den Rijn samen één stichting onder de naam Rijnland Zorggroep.

Sinds 1 januari 2015 is Rijnland Zorggroep gefuseerd met het Diaconessenhuis (Leiden). De organisatie gaat verder onder de naam 'Alrijne Zorggroep'. 



</doc>
<doc id="713069" url="https://nl.wikipedia.org/wiki?curid=713069" title="Adenomyose">
Adenomyose

Adenomyose is endometriose in glad spierweefsel. Bij endometriose komt baarmoederslijmvlies voor buiten de baarmoeder. Als het baarmoederslijmvlies zich in de spierwand van de baarmoeder bevindt dan spreekt men van "adenomyosis uteri" of endometriosis interna. Ook in het septum rectovaginale kan adenomyose voorkomen. Bij adenomyose vind je bijna altijd spierweefsel in de biopten. Terwijl dit bij endometriose niet het geval is.


</doc>
<doc id="713154" url="https://nl.wikipedia.org/wiki?curid=713154" title="Midazolam">
Midazolam

Midazolam is een snelwerkende benzodiazepine met sterke angstremmende, amnestische, slaapopwekkende, anti-epileptische, spierontspannende en kalmerende eigenschappen. Het is een van de weinige wateroplosbare benzodiazepines, en daarom erg geschikt voor injectie. Het wordt onder meer onder de merknamen Dormicum van Roche en in de VS Versed en Hypnovel op de markt gebracht.

Midazolam is voor het eerst gesynthetiseerd in 1976 door Fryer en Walser.

Midazolam wordt veelvuldig gebruikt voor intraveneuze sedatie (kalmerende injectie) en wordt ook als slaapmiddel voorgeschreven in tabletvorm. De inwerktijd (intraveneus) is snel (binnen 1 minuut). Daarnaast wordt midazolam regelmatig gebruikt als pre-anestheticum, voor het inleiden van algehele narcose, waarna de anesthesie wordt verdiept met een ander intraveneus anestheticum, dat eventueel ook voor onderhoud van algemene anesthesie kan worden toegepast of een gasvormig anestheticum. Midazolam (voor injectie) is een heldere vloeistof. Ook voor het onderhouden van anesthesie (maintenance) middels een continue pomp werd midazolam veel gebruikt, maar het nadeel was dat de patiënt langdurig suf bleef na het staken van de toediening, waardoor het anno 2006 minder gebruikelijk is geworden. Wel wordt midazolam op de intensive care toegepast voor sedatie tijdens beademing. De tabletvorm (orale vorm) van midazolam wordt gebruikt voor sedatie (kalmering), anxiolyse (angstreductie) en voornamelijk voor slaapstoornissen. De inwerking duurt dan 15-30 minuten. Over het algemeen wordt geadviseerd een tablet pas te nemen als men daarna ook daadwerkelijk 7-8 uur (ongestoord) kan slapen. Midazolam kan tot geheugenstoornissen leiden en is voornamelijk alleen geschikt als inslaapmiddel.

In tegenstelling tot andere benzodiazepines zoals diazepam en lorazepam is midazolam wateroplosbaar doordat de imidazoolring open is bij een pH onder de 4. Als midazolam wordt geïnjecteerd sluit de imidazoolring door het zwak alkalische milieu van de bloedbaan (pH ongeveer 7.4), waardoor het beter in vet oplosbaar wordt. Deze eigenschap maakt dat het snel wordt opgenomen in zenuwweefsel. Hierdoor en door de pKa-waarde van 6.15, waardoor in fysiologische omstandigheden midazolam grotendeels (>90%) ongeïoniseerd is, zorgen voor een snelle werking.

Metabolisme gaat via het hepatische cytochroom P450 enzym 3A3/3A4. Het wordt gehydroxyleerd tot de minder actieve metaboliet 1-hydroxy-midazolam en dan geglucuronideerd, waarna het renaal geklaard wordt. Bij nierinsufficiëntie kan er cumulatie van 1-hydroxymidazolamglucuronide optreden. Lange tijd is aangenomen dat deze glucuronide farmacologisch inactief is. Tegenwoordig is echter bekend dat de activiteit ervan circa 10% bedraagt van de activiteit van midazolam. Bij voldoende cumulatie kan dus alsnog sedatie optreden.

Midazolam wordt vaak gebruikt (meestal in combinatie met andere middelen zoals opiaten bv fentanyl en derivaten) door anesthesiologen om patiënten te sederen vlak voor een operatie. Verder wordt midazolam gebruikt bij andere invasieve medische procedures, zoals endoscopie (gastroscopie, colonoscopie). De patiënt raakt niet buiten bewustzijn maar verliest wel het vermogen dingen in te prenten in het geheugen (anterograde amnesie).

Door zijn sterke en zeer snelle inwerking wordt midazolam zelden toegepast buiten het ziekenhuis. Een uitzondering is midazolam via het wangslijmvlies (buccaal), via de neus (nasaal) of via het rectum (rectaal) voor de snelle behandeling van langdurige insulten. Voor deze toepassing wordt het toegediend tussen de binnenkant van de wang en het tandvlees, via de neusgaten of via het darmslijmvlies, waar het direct in de bloedbaan wordt opgenomen. Ook in de setting van de ambulance en traumahelikopter wordt midazolam veelvuldig toegepast door MMT-artsen en ambulanceverpleegkundigen.

In situaties van (een medisch) trauma kan een patiënt erg angstig worden bij het zien van het ambulance-team in hun kledij en in combinatie met alle herrie en drukte om hen heen. Sommige raken in een hyperadrenerge staat (POTS) en midazolam ontneemt hen de angst voor vervoer en behandeling in medisch vervoer (ambulance, pre-operatief, shock).
Na 20-30 minuten kan men overstappen naar een ander (langwerkend) sedativum ter voorbereiding op de operatie of als pre-narcoticum als inleiding. De patiënt weet vanaf punt aankomst ambulance tot na operatie niet meer wat er gebeurd is omdat alle benzodiazepines inwerken op het kortetermijngeheugen. 


De dosering van midazolam is zeer variabel en afhankelijk van patiëntfactoren (zoals gewicht en leeftijd) en andere toegevoegde medicatie. Voor de inductie van anesthesie is erg veel midazolam nodig (bijvoorbeeld in de orde van 25 mg intraveneus voor een volwassene, tevens maximale dosis). Voor sedatie (kalmerend effect) is minder nodig bijvoorbeeld 2,5– 10 mg intraveneus. (i.m)
Oraal wordt 7,5 mg-15 mg voor volwassenen gebruikt per tablet. Patiënten die hoge doseringen benzodiazepines gebruiken (en er soms verslaafd aan zijn) reageren vaak veel minder of soms vrijwel niet op midazolam als sedatie. Toch wordt meestal niet te veel gegeven, omdat de patiënt nog onder invloed kan zijn van de vooraf gebruikte medicatie, vooral die met een lange halveringstijd zoals bij diazepam.

Midazolam heeft een lage kans op misbruik vergeleken met bijvoorbeeld cocaïne of heroïne. In vergelijking met andere benzodiazepines is de kans op misbruik overigens wel vrij hoog, wegens zijn korte, maar sterke effect. Misbruik komt minder voor vanwege het feit dat het voornamelijk in ziekenhuizen wordt toegepast, en het weinig wordt voorgeschreven. De sterke amnesie veroorzaakt door midazolam is een aspect waardoor het vaak wordt toegepast als premedicatie. Snel inspuiten van midazolam kan een tijdelijke apneu geven en soms zelfs een langdurige ademhalingsstilstand.

De combinatie van midazolam met stoffen zoals alcohol, opiaten (niet te verwarren met een opioïde) en 'pepdrankjes bij overmatig gebruik' kan tot sterke ademhalingsdepressie, coma, ademhalingsstilstand, en de dood leiden. Bij pepdrankjes kunnen er hartritmestoornissen optreden die tot ventrikelfibrilleren kunnen leiden.

Overgevoeligheid, acuut glaucoom (nauwe kamerhoek), shock, lage bloeddruk, schedelhersenletsel en drugs- of alcoholgebruik, spierzwakte, verminderd reactievermogen, misselijkheid en braken.

Symptomen van midazolamoverdosis:

Midazolam-overdosering is een medisch noodgeval en behoeft directe actie door deskundig personeel. Het antidotum voor een overdosis van midazolam (of andere benzodiazepines) is flumazenil (Anexate).



</doc>
<doc id="713158" url="https://nl.wikipedia.org/wiki?curid=713158" title="Anxiolyse">
Anxiolyse

Anxiolyse betekent angstreductie. Medicamenten die de angst kunnen verminderen worden anxiolytica genoemd. Een belangrijke groep medicamenten die angst kan reduceren zijn de benzodiazepines met middelen zoals diazepam (valium) en midazolam. Beiden leiden bij langdurig gebruik (meer dan een paar weken) echter makkelijk tot verslaving.

Ook andere medicamenten kunnen anxiolyse geven, zoals propofol, een anestheticum.

Propranolol (merknaam Inderal), een bètablokker, wordt met name toegepast bij examenvrees. Het is geen echt anxiolyticum maar vermindert de effecten van het hormoon adrenaline, dat bij angst wordt geproduceerd.


</doc>
<doc id="713177" url="https://nl.wikipedia.org/wiki?curid=713177" title="Proveniershuis">
Proveniershuis

Een Proveniershuis was een wooncomplex waar bewoners zich voor een eenmalig bedrag inkochten en vervolgens levenslang 'gratis' kost en inwoning genoten. De kost bestond meestal uit de meest noodzakelijke levensbehoeften. De bewoners van proveniershuizen heetten proveniers maar werden ook wel kostkopers genoemd. Provenier is een oud-Hollandse benaming voor 'iemand die van preuves leeft' waarbij preuves staat voor giften. Naast de inwoning en eenvoudige kost kregen de proveniers soms preuves in de zin van iets meer luxegoederen. Een provenier was meestal een man (de vrouwelijke vorm is "provenierster") voor vrouwen waren er hofjes. De kostkoper beschikte over één kleine kamer of woonde op een zaal, waarbij hij de beschikking had over een bedstede. 

In Nederland bestonden meerdere proveniershuizen, waaronder in:


Een korte video waarin vrijwilligers de leefomstandigheden van het proveniershuis van het St. Pieters en Bloklands Gasthuis in Amersfoort naspelen zoals deze was rond 1900.


</doc>
<doc id="713876" url="https://nl.wikipedia.org/wiki?curid=713876" title="Retrograde menstruatie">
Retrograde menstruatie

Retrograde menstruatie is het verschijnsel waarbij menstruatiebloed en kleine stukjes baarmoederslijmvlies van de baarmoeder terugvloeien door de eileiders naar de bekkenholte. 
Dit werd door dr. John Albertson Sampson in de jaren 20 van de twintigste eeuw gezien als de verklaring voor het ontstaan van endometriose. Er is echter gebleken dat deze retrograde menstruatie bij bijna alle vrouwen voorkomt, en dat endometriose niet komt door verspreiding van endometrium buiten de baarmoeder.

Endometriose is een aandoening waarbij weefsel dat lijkt op endometrium (baarmoederslijmvlies) zich verspreidt door de baarmoeder. Ondanks dat endometrioseweefsel lijkt op endometrium heeft het meer verschillen dan overeenkomsten.

De oorzaak van endometriose is tot op heden onbekend. 


</doc>
<doc id="714532" url="https://nl.wikipedia.org/wiki?curid=714532" title="Silas Mitchell">
Silas Mitchell

Silas Weir Mitchell (Philadelphia (Pennsylvania), 15 februari 1829 - aldaar, 4 januari 1914) was een Amerikaanse arts en schrijver. Hij was de zoon van de arts John Kearsley Mitchell (1798-1858).

Hij studeerde aan de universiteit van Pennsylvania en ontving de graad van M.D. aan het Jefferson Medical College in 1850. Tijdens de Burgeroorlog kreeg hij patiënten te zien die te maken hadden met verwondingen aan zenuwen en andere ziekten in het Turners Lane Hospital in Philadelphia. Aan het einde van deze oorlog werd hij een specialist in neurologie. Op dit gebied werd hij geassocieerd als de arts die de "rust behandeling" had geïntroduceerd, die vervolgens door de hele medische wereld werd gebruikt voor zenuwziekten. De behandeling bestaat hoofdzakelijk uit het isoleren van patiënten, hen verplichten op bed te liggen, diëten en massages. Hierover schreef hij verschillende medische dossiers, zoals "Injuries of Nerves and Their Consequences" "(Verwondingen aan de zenuwen en hun consequenties)" (1872) en "Fat and Blood" "(Vet en bloed)" (1877). Mitchell's ziekte erythromelalgia is naar hem vernoemd.

In 1863 schreef hij een kort verhaal voor het "Atlantic Monthly Magazine", getiteld "The Case of George Dedlow" ("Het geval van George Dedlow)" waarin hij fysiologische en psychologische problemen met elkaar combineerde.

Hij was ook de dokter van Charlotte Perkins Gilman en zijn "rust behandeling" bij haar zorgde voor het idee van The Yellow Wallpaper, wat ze in 1892 voor "The New England Magazine" schreef.



</doc>
<doc id="714592" url="https://nl.wikipedia.org/wiki?curid=714592" title="Zweedse massage">
Zweedse massage

De Zweedse massage is een van de meest gebruikte massagevormen. De term "Zweedse massage" is vooral gangbaar in Nederlandstalige en in
Engelstalige landen. Daarbuiten (maar ook wel daarbinnen) wordt vooral (c.q. ook) de term "klassieke massage" gebruikt.

Binnen de Zweedse massage werkt de masseur bijna uitsluitend met de handen. Technieken die met onderarmen en/of ellebogen worden verricht (of met nog andere middelen zoals voeten) – die in andere massagevormen wel voorkomen – zijn in de Zweedse massage niet gebruikelijk.

De Zweedse massage onderscheidt zich door uit te gaan van de anatomie en bloedstroomrichting. Een goede doorbloeding en hulp bij zelfherstellend vermogen zijn naast ontspanning het grootste doel.

Er kan olie, crème of lotion worden gebruikt om de weerstand van de huid te verminderen. Het is belangrijk deze eerst in de handpalm warm te wrijven en niet koud op de te masseren huid te doen.

Er zijn drie basistechnieken:


Over het algemeen wordt de Zweedse schermer en gymnastiekleraar Pehr Henrik Ling (1776-1839) gezien als grondlegger van de Zweedse massage. Recente inzichten duiden erop dat dit onterecht is. Het is de Nederlander Johann Georg Mezger (1838-1909) die de aan het Frans ontleende termen heeft geïntroduceerd om deze massagevorm te beschrijven.

Het systeem van Ling heette Swedish Movement System (Zweedse gymnastiek). De naam Swedish Movement System werd gedurende tweede helft van de 19e eeuw wel verbasterd tot Swedish Massage System (Zweedse massagesysteem). Mogelijk is hierdoor Ling zo lang geassocieerd met Zweedse massage.

In Zweden zelf wordt overigens de term Zweedse massage niet gebruikt.



</doc>
<doc id="716097" url="https://nl.wikipedia.org/wiki?curid=716097" title="Marga Bult">
Marga Bult

Marga Bult, geboren als "Margaretha Hendrika Maria Groeneveld" (Lattrop, 2 juli 1956), is een Nederlandse zangeres en presentatrice.

Bult trad vanaf jonge leeftijd op in de omgeving van haar geboortedorp. Haar eerste plaat 'Twee witte duiven' bracht ze in 1970 uit op 14-jarige leeftijd en er volgden nog twee platen, waaronder één Duitstalige. Ze deed mee aan Stuif es in van de AVRO en begon met haar optredens in het land. Naast haar werk als zangeres bleef ze studeren en slaagt cum laude voor haar verpleegstersdiploma. Als verpleegkundige bleef ze haar werk als zangeres in diverse orkesten in Nederland en Duitsland combineren. Met zangeres Marianne Wolsink (de voormalige zangeres van Teach-In) vormde ze in 1979 het duo Tulip.

In 1981 werd Bult gekozen door Peter Koelewijn uit 250 zangeressen als de nieuwe leadzangeres van de meidengroep Babe als vervanger van Gemma van Eck. In deze periode werd ze bekend onder de naam Marga Bult. Babe scoorde 16 hits. Ze toerden internationaal veel naar onder andere; Indonesië, Maleisië, Libanon, door voormalige Oostbloklanden en heel Europa. De groep ging in juni 1986 uit elkaar.

In 1987 vertegenwoordigde Bult - inmiddels solozangeres - Nederland onder het pseudoniem Marcha op het Eurovisiesongfestival met het lied "Rechtop in de wind". Op het songfestival liet ze haar naam eenmalig spellen als Marcha, om het voor buitenlandse jury's makkelijker te maken haar naam uit te spreken. Ze werd vijfde in Brussel met 83 punten, en kreeg van de internationale pers de "populariteitsprijs".

Na het Songfestival begon Bult tevens haar presentatiecarrière. Ze werd panellid van het programma "Zeg 't maar" van de VARA en begon in 1990 met het presenteren van "Een Bult Zon" bij Radio Oost. In 1992 werd ze vast panellid bij "Zo Vader, Zo Zoon" van de NCRV. Later presenteerde ze nog "Altijd maar draaien" (TV Oost), "Let's make music" (TROS) en "De Droogkap" (Veronica en (Call TV)).

In mei 2000 vormde ze samen met Sandra Reemer en Maggie MacNeal het trio de "Dutch-Diva's". Ook presenteert zij in dat jaar bij Veronica een televisieprogramma met het medium Jomanda. De Diva's scoorden van hun eerste cd, een hitje met: "From New York to L.A.", verder werden ze in 2001 uitgeroepen tot "beste comebackgroep" van het jaar en ontvingen ze in 2003 de "Gouden Driehoek" voor hun positieve jarenlange bijdrage binnen de gayscene.

Bult bleef als presentator alle jaren vanaf 1990 verbonden aan RTV Oost en besloot om in 2004 haar werkzaamheden uit te breiden met het wekelijkse, live TV Oost discussieprogramma "Forum".

Na het vertrek van Sandra Reemer in 2005 besluit Marga Bult om het Nederlandse theater in te gaan met het musicalstuk "Diva's in nood" samen met haar Diva-collega Sjoukje Smit. Justine Pelmelay vervangt Sandra Reemer binnen de Dutch-Diva's en vertrekt kort daarna uit de groep om zich meer bezig te houden met haar gezin. De Dutch-Diva's besluiten een duo te blijven.

In 2006 wordt Bult door het blad Squeeze verkozen tot "Diva van het jaar 2006". In datzelfde jaar gaat ze voor Radio Oost tevens een showbizzrubriek presenteren. Nadat ze in haar carrière al duetten zong met onder andere Peter Koelewijn en Dennie Christian, besloot ze om met Wim Rijken een duetsingle uit te brengen. Ze scoorde eind 2006 een hit met "Wie weet wat liefde is". Ook begon ze te acteren en speelde ze een aantal gastrollen in de populaire TV Oost-soap "Van jonge leu en oale groond" Deze serie werd ook landelijk uitgezonden door de KRO.

In januari 2007 kreeg ze bij TV Oost een wekelijkse column (Achter de IJssel), waarin ze haar mening en visie kwijt kon over allerlei zaken die haar beroerden. In april van hetzelfde jaar besloten de Dutch-Diva's een nieuwe cd-single "Music" uit te brengen samen met zanger en musicalster Ben Cramer, onder de naam "Divas vs.Cramer".

Naast haar werkzaamheden runde ze haar eigen decorverhuur bedrijf, en zette ze zich jaren in als Ambassadrice voor de stichting "Kans voor een kind", Stichting Gichon (Tsjernobylkinderen)en voor de Zonnebloem regio Twente.

In juli 2007 gingen de Dutch-Diva's opnieuw de theaters in met een musical voor stichting "De Zonnebloem". Vanaf dezelfde periode was ze vaste tafelgast bij Tv OOst in de talkshow EDNED, schreef ze columns voor diverse bladen, en bleef ze naast de Divas solo optredens en presentaties in het land verzorgen. In 2010 vierde ze haar 40 jarig "bezig zijn met muziek" met een groots opgezet jubileumfeest in haar woonplaats Denekamp. Het festijn op het plein werd door ruim 7000 bezoekers uit het hele land bezocht. Meidengroep Babe kwam eenmalig bij elkaar en haar soloplaat -Dansen in de zon- bereikte een 8e plek in de Nederlandstalige hitlijsten. In de Nationale Top 100 kwam deze plaat op plaats 46. Begin 2011 besloot ze haar goed lopende decorbedrijf op te laten gaan in organisatie/theaterbureau VIP-EVENTS en werd ze mede-eigenaar. En weer kon ze acteren, nu als assistente van Frits Sissing, in de met goud bekroonde Sinterklaasfilm van 2011. Haar oude Songfestivalhit "Rechtop in de wind" uit 1987, werd na 25 jaar, in 2012 in 'n totaal nieuwe versie uitgebracht. Ook besloot ze om ambassadeur te worden van de Stichting Ambulancewens, die de laatste wensen vervult van niet mobiele, terminale patiënten.

Bult heeft samen met Jan Rietman en Jan Tuijp (ex BZN) eind 2012 een nieuwe gelegenheidsband opgericht. In de rock-'n-rollband "Rock & R'All Stars" zitten ook Dany Lademacher (gitarist), drummer Ton op 't Hof, saxofonist Jan Kooper en gitarist Albert Deinum.

In 2014 werd Marga door Alzheimer NL gevraagd hun ambassadeur te worden. Haar verpleegkundige opleiding, ervaringen opgedaan met haar eigen vader en vele andere Alzheimer (demente) patiënten, het belang van oa muziekherinneringen, voeding, beweging en de omgang van deze kwetsbare groep nog steviger onder de aandacht te brengen middels pers en media, zette zij zich in als ervaringsdeskundige, mantelzorger, artiest, presentator en dagvoorzitter tijdens de Alzheimer-inloop cafés en congressen met oa Prof. Dr. Erik Scherder. 

Tevens begon zij begin 2015 met haar muzikale show 'Zoek de zon op'. Hierin vertelt ze over haar ervaringen en bezoekt zij verschillende verzorgings- en verpleeghuizen in Nederland namens Omroep Max (Max maakt mogelijk). Ze presenteerde, samen met de Belgische presentator Jens Geerts, het OUTTV-programma "Vienna Calling" waar ze reportages maakte over het reilen en zeilen achter de schermen van het Eurovisiesongfestival.


</doc>
<doc id="717056" url="https://nl.wikipedia.org/wiki?curid=717056" title="Elektronisch patiëntendossier">
Elektronisch patiëntendossier

Een elektronisch patiëntendossier (EPD) is een softwaretoepassing waarbij medische patiëntengegevens in digitale vorm bewaard en beschikbaar gemaakt worden. Het doel van een EPD is meestal het huidige of toekomstige zorgproces rondom een patiënt te ondersteunen. Een EPD is inhoudelijk breder dan een EMD (elektronisch medisch dossier). Soms gebruikt men de term elektronisch gezondheidsdossier om aan te geven dat medische gegevens niet alleen patiënten betreffen maar ook gezonde gegevens.

Een EPD-systeem bevat strikt medische patiëntengegevens afkomstig van één enkele organisatie (of organisatiedeel), zoals een ziekenhuis. Ter vergelijking: een ZIS ofwel Ziekenhuis Informatiesysteem bevat administratieve en financiële patiëntgegevens.

Het landelijke EPD is geheel iets anders. Verwarrend is dat ook hiervoor de naam "EPD" is gebruikt. VWS wilde een volledig en sluitend EPD; "Het EPD".

Het landelijk EPD is van oorsprong een initiatief van het Ministerie van VWS. In de eerste jaren werd de EPD-regie gevoerd door Nictiz, met een royaal budget van VWS. Daarna voerde VWS zelf vijf jaar de regie, omdat de EPD-uitrol door Nictiz niet voldoende voortgang maakte. Ook in die periode kwam het landelijke EPD onvoldoende van de grond, ondanks een enorme investering. 
Nadat de Eerste Kamer in 2011 de EPD-wet unaniem afwees, mocht VWS zich niet meer met de EPD-uitrol bemoeien. Met financiering door de zorgverzekeraars werd een aangepast EPD ontwikkeld, dat als "privaat initiatief" door VZVZ werd uitgerold.
De hoofdverschillen met het oorspronkelijke EPD-plan zijn: 
1) elke patiënt moet expliciet toestemming geven voor deelname aan het landelijke EPD
2) geen automatische en verplichte EPD-deelname van zorgverleners
3) geen landelijk systeem maar een regionale opzet.

Volgens sommigen is het Landelijke EPD feitelijk geen echt EPD omdat er geen centrale database is waarin patiëntgegevens worden opgeslagen. Het zou veeleer een ""een verzamelterm voor ICT-toepassingen ter ondersteuning van zorgverlening, preventie, medisch onderzoek en zorglogistiek."" zijn Zorgverleners kunnen via een landelijk schakelpunt (LSP) relevante patiënteninformatie opvragen uit de zorginformatiesystemen van andere zorgverleners. Deze informatiesystemen, het beheer en de communicatie tussen deze systemen dienen te voldoen aan door de NICTIZ vastgestelde kwaliteitsnormen ('XIS-typegekwalificeerd').
Het Landelijke Elektronisch Patiëntendossier in Nederland is oorspronkelijk als landelijk systeem opgezet. Nadat de Eerste Kamer in 2011 de EPD-wet unaniem afwees, zijn softwarematige regionale "schotten" aangebracht, met als resultaat bij 44 regio's. (Waarnemend) huisartsen, (ziekenhuis)apothekers en medisch specialisten kunnen alleen binnen de regio patiëntgegevens uitwisselen indien de patiënt daar vooraf toestemming voor heeft gegeven. Het gaat dan om het dossier van de huisarts en het overzicht van medicijngebruik. Ziekenhuizen kunnen regio overstijgend gegevens uitwisselen.

Bij inzage identificeren zorgverleners zich met een persoonsgebonden UZI-pas en pincode. Uitwisseling van gegevens vindt plaats via het landelijk schakelpunt (LSP). Daar wordt ook vastgelegd wanneer welke gegevens door welke zorgverlener zijn geraadpleegd. Voor het identificeren van patiëntengegevens wordt gebruikgemaakt van het Burgerservicenummer. Het gebruik van dit nummer is verplicht en vastgelegd in de "Wet gebruik burgerservicenummer in de zorg (Wbsn-z)". Bij het LSP aangesloten zorgaanbieders worden geïdentificeerd door middel van URA (UZI-Register Abonneennumer).

Zorgconsumenten kunnen via de website van de VZVZ het inzage-overzicht van het eigen patiëntendossier inzien via een door DigiD beveiligde verbinding. Tevens kan hier toestemming voor inzage worden geregeld. Dit gaat via zogenaamde 'opt-in': per zorgverlener wordt aangegeven of inzage mogelijk is. Het opvragen van het inzage-overzicht en het verlenen van toestemming voor inzage kan ook schriftelijk gebeuren.

Het landelijk EPD is 1 november 2008 van start gegaan. Vooruitlopend op de parlementaire goedkeuring is in het najaar van 2008 een landelijke campagne gestart om het EPD te introduceren bij het publiek. Per brief werden huishoudens geïnformeerd over het landelijk EPD, de voordelen en de mogelijkheid om bezwaar aan te tekenen. De invoering ging gefaseerd. Eerst zouden alleen de medicatiegegevens en de waarneemgegevens voor huisartsen beschikbaar zijn. Later zouden nieuwe toepassingen volgen.

Als onderdeel van de invoering zijn twee belangrijke wetteksten opgesteld. De "Wet gebruik burgerservicenummer in de zorg (Wbsn-z)" is reeds aangenomen. Deze wet regelt onder meer de voorwaarden en spelregels voor het gebruik van het Burgerservicenummer in de zorg. Op deze wet volgde de uitbreiding "Wijziging van de Wet gebruik burgerservicenummer in de zorg in verband met de elektronische informatie-uitwisseling in de zorg", ook wel aangehaald als de EPD-wet. Deze uitbreiding is in maart 2009 aangenomen door de Tweede Kamer.

Op 2 juni 2010 gelastte de Eerste Kamer de stopzetting van de invoering van het landelijk EPD. 
De Eerste Kamer behandelde het landelijk EPD op 15 maart 2011.
Op 5 april verwierp de Eerste Kamer unaniem het voorliggende wetsvoorstel. Het komt niet vaak voor dat een door de Tweede Kamer goedgekeurd wetsvoorstel in de Eerste Kamer unaniem wordt verworpen, wat het controversiële karakter van de wet onderschrijft.

Met steun van minister Edith Schippers besloot Nictiz in september 2011 via samenwerking met vijf koepels van zorgverleners toch te proberen het epd met private middelen in de lucht te blijven houden. Hier werden kamervragen over gesteld in de Tweede Kamer en op 29 september 2011 beantwoord. Na deze kritische parlementaire vragen werd het project weer afgeblazen. Te elfder ure kwam uiteindelijk de Vereniging van Zorgaanbieders voor Zorgcommunicatie tot stand. In de politiek duurt de discussie over de uitwisseling van patiëntgegevens en de rol van de overheid daarin voort.

De Eerste Kamer heeft in april 2011 aanvullende wetgeving rond het gebruik van het EPD unaniem afgewezen en heeft daarbij de minister opdracht gegeven zich uit het project terug te trekken. In reactie daarop is door een vijftal koepelorganisaties met steun van de Nederlandse Patiënten Consumenten Federatie de "Vereniging van Zorgaanbieders voor Zorgcommunicatie" opgericht. Deze VZVZ stelt zich ten doel het EPD te behouden en verder uit te breiden. Deze vereniging beheert ook het Landelijk Schakelpunt, het belangrijkste onderdeel van de infrastructuur (Aorta) achter het EPD. Halverwege 2012 is ongeveer de helft van de Nederlandse bevolking bij het EPD zonder eenieders toestemming aangemeld, wat betekent dat van hen patiëntgegevens kunnen worden uitgewisseld tussen huisarts, apotheek, huisartsenpost en ziekenhuis. Na 2012 zal dit aantal in eerste instantie verminderen omdat vanaf dan expliciete toestemming van de burger vereist is voor deelname. Alle niet-expliciet toegestane aanmeldingen zullen worden verwijderd. Vooralsnog kunnen alleen medicatiegegevens en huisarts-waarneemgegevens worden uitgewisseld. De ontwikkeling van andere toepassingen voor het EPD is onzeker geworden door het afhaken van de overheid. Op 29 november 2012 kwam naar buiten dat een meerderheid in de Tweede Kamer onder leiding van de PvdA nog onoverkomelijke bezwaren had tegen een nieuwe doorstart. Minister Schippers zag zich daardoor genoodzaakt nieuwe spoedwetgeving aan te kondigen. Directeur Edwin Velzel van VZVZ haastte zich dezelfde dag te ontkennen dat de Amerikanen via de Patriot Act toegang tot de Nederlandse gegevens zouden krijgen.
De Vereniging van Praktijkhoudenden Huisartsen kondigde op 7 december een kort geding aan tegen de 4 grote zorgverzekeraars, om de verplichte deelnamen aan het EPD buiten de contracten te houden.
Hierop besloot de ledenvergadering van de Landelijke Huisartsen Vereniging om instemming met het EPD uit te stellen.
Hierna werd het kort geding ingetrokken. Medio augustus 2013 waren nog maar bijna 1 miljoen Nederlanders akkoord gegaan met opname van hun gegevens in het EPD.

Vanaf april 2013 is door de VZVZ de opzet van het landelijks schakelpunt (LSP) aangepast en vastgelegd in een convenant tussen diverse partijen in de zorg. Betrokken partijen zijn onder meer de LHV, NVZ, KNMP, patiëntenfederatie NPCF en diverse leveranciers van zorginformatiesystemen. Het LSP wordt hierbij verdeeld in 44 regio's op basis van samenwerkingsverbanden. De gedachte hierbij is dat een kleinschaliger opzet meer vertrouwen binnen de samenleving geeft voor het LSP. Regio's beheren het LSP in de regio of zijn ondersteunend aan implementatie van het Elektronisch Patiëntendossier.

Vanaf mei 2014 worden de OZIS functionaliteiten met betrekking tot dienstwaarneming van apotheken en huisartsen uitgefaseerd omdat de gebruikte technieken niet in lijn zijn met de eisen voor privacy en informatiebeveiliging. Betrokken partijen zijn in maart 2014 overeengekomen dat in de loop van 2014 (uiterlijk 31 december 2014) wordt overgestapt naar het LSP. De informatie-uitwisseling tussen waarnemend huisartsen en apothekers verloopt dan via het LSP.

De algemene bewaartermijn van een medisch dossier is 15 jaar. Na afloop van de bewaartermijn moet het dossier vernietigd worden. Voor het dossier van een onvrijwillig opgenomen psychiatrische patiënt geldt een wettelijke bewaartermijn van 5 jaar na beëindiging van de gedwongen opname. Documenten als het operatieverslag en ontslagbrief moeten 15 jaar bewaard worden. Gegevens voor de medische keuring moeten bewaard worden zolang het noodzakelijk is voor het doel waarvoor de keuring is gedaan. Dit is meestal korter dan 15 jaar.

Om misbruik te voorkomen moest de identiteit van de zorgverlener bij raadpleging van het EPD bekend zijn. Sinds 2006 is het Unieke Zorgverlener Identificatienummer (UZI) opgezet om een veilige uitwisseling van gegevens mogelijk te maken. Via de UZI-pas krijgen zorgverleners toegang tot het landelijk schakelpunt, dat uitwisseling van medische gegevens mogelijk maakt. Een UZI-pas kan (in principe) worden aangevraagd door alle zorgverleners die direct met patiënten te maken hebben. Medische gegevens mogen alleen ingezien worden indien de patiënt vooraf inzagerecht aan de zorgverlener heeft gegeven. Dit wordt het 'opt-in' principe genoemd. Ook kan mondeling toestemming worden gegeven. Ten slotte kan de toestemming ook weer worden ingetrokken.

Mocht blijken dat er ten onrechte inzage is geweest dan kan de patiënt hierover een klacht indienen via de VZVZ. De bestaande procedures voor misbruik van patiëntgegevens door zorgverleners zijn dan van kracht. Indien er sprake is van verdenking van misbruik van inzage wordt dit voorgelegd aan toezichthoudende instanties:
Bij gegrondverklaring van de klacht, dat wil zeggen bij vermoeden van misbruik van de UZI-pas, kan ook de UZI-pas van de desbetreffende zorgverlener ingetrokken worden.

Bij de ontwikkeling van het landelijk EPD is onderzocht of ook patiënten zelf via internet toegang konden krijgen tot over hen uitwisselbare informatie. Dat bleek om veiligheidsredenen niet haalbaar. De bestaande authenticatiemogelijkheid DigiD biedt onvoldoende zekerheid voor het via internet beschikbaar maken van medische gegevens. Wel mogelijk is het inzien van de zogenoemde verkeersgegevens, dat wil zeggen gegevens over welke zorgverleners medische gegevens over de patiënt hebben opgevraagd (maar weer niet of die opvraging tot een resultaat heeft geleid; dat zou weer 'medische informatie' zijn).

Om te weten welke medische gegevens zijn vastgelegd en kunnen worden opgevraagd via het landelijk EPD kan de patiënt wel terecht bij de betreffende zorgverlener zoals ook omschreven bestaande wetgeving waaronder de WGBO.

Bij de invoering van het landelijke EPD werd uitgegaan van impliciete toestemming, dat wil zeggen dat wie geen bezwaar maakte werd geacht in te stemmen met de uitwisseling van medische gegevens via het landelijk schakelpunt (LSP). Een patiënt kon door middel van een formulier bezwaar maken tegen die uitwisseling van de medische gegevens. Dit bezwaar had geen invloed op uitwisseling die zorgverleners onderling en zonder tussenkomst van het LSP toepassen. Het bezwaar tegen uitwisseling in het landelijk EPD kon te allen tijde weer worden ingetrokken. Daarnaast bestond er de mogelijkheid tot selectieve deelname. Hierbij moest iedere hulpverlener aan de patiënt vragen of gegevens voor het EPD beschikbaar moesten worden gesteld.


Bij de nieuwe opzet van het landelijk EPD gaat men, op dringend advies van het College bescherming persoonsgegevens, uit van expliciete toestemming, dat wil zeggen dat alleen patiëntgegevens beschikbaar zijn voor opvraging van mensen die actief daarmee hebben ingestemd. Op 22 maart 2011 had het Regionaal Tuchtcollege te Amsterdam al een apotheker gewaarschuwd die abusievelijk geen toestemming voor opname in het EPD had gevraagd aan een klager, welke uitspraak in hoger beroep grotendeels in stand bleef.

Op 23 juli 2014 oordeelde de rechtbank te Utrecht dat de expliciete toestemming van de patiënt vereist is.

Er is geen verplichting voor aansluiting op het landelijk EPD en de invoering gebeurde medio 2010 op vrijwillige basis. In het door de Eerste Kamer afgewezen wetsvoorstel was daarvan wel sprake. De subsidieregeling die gold tot 1 juli 2010 werd niet voortgezet na kritiek in de Eerste Kamer. Ondanks een motie pas op de plaats te maken, die behalve door het CDA door de hele Eerste Kamer werd gesteund, kondigde minister Klink aan verder te gaan met het EPD. Zijn ambtsopvolger zag op 5 april 2011 het wetsvoorstel uiteindelijk sneuvelen in een eensgezinde Eerste Kamer.

Het elektronisch patiëntendossier kent zowel voor- als tegenstanders. Discussie over het EPD is fundamenteel en veelal heftig. Voorstanders benadrukken de voordelen van het snel beschikbaar hebben van patiëntinformatie ten behoeve van diagnosestelling of het voorkomen van vermijdbare problemen zoals conflicterende medicijnen. Tegenstanders benadrukken het privacy-risico van misbruik van medische gegevens door bijvoorbeeld zorgverzekeraars of media.

Discussie betreft onder meer de volgende aspecten:

EPD als begrip wordt gebruikt voor een hele reeks softwaretoepassingen. Deze toepassingen delen het feit dat zij als rol hebben digitale medische patiëntengegevens op te slaan en beschikbaar te stellen. Er kan onderscheid gemaakt worden tussen het EPD zelf en de praktijkmanagementsystemen en het ziekenhuisinformatiesysteem (ZIS), die de meer organisatorische, financiële of logistieke aspecten van de praktijk, de behandelingen en de patiënten beheren.

Naast de door zorgverlenende organisaties beheerde EPD's is er ook een vorm waarbij de patiënt zelf online zijn patiëntengegevens beheert: een zogenaamd Persoonlijk Gezondheidsdossier (PGD), in het Engels bekend als een "personal health record" (PHR).




</doc>
<doc id="717213" url="https://nl.wikipedia.org/wiki?curid=717213" title="Inlegkruisje">
Inlegkruisje

Een inlegkruisje is een dunne vorm van het klassieke maandverband, dat door vrouwen in de onderbroek gedragen wordt op de dagen waarop men niet, of licht menstrueert. Het inlegkruisje dient om de natuurlijke afscheidingen van de vagina of een paar druppels urine op
te vangen. Tijdens de menstruatie kan een inlegkruisje gedragen worden samen met een tampon. Uit een enquête gehouden door een Nederlandstalig vrouwenblad in 1994, bleek dat 31,6% van de vrouwen inlegkruisjes draagt (waarvan 6,2% meestal en 25,4% soms).

Tampontaks is de BTW die wordt geheven op tampons, maandverband en inlegkruisjes. In veel landen worden acties ondernomen om de tampontaks af te schaffen. Tampons en maandverband zijn immers geen luxe-producten, maar noodzakelijke producten die iedereen die menstrueert nodig heeft. In de ogen van tegenstanders van de tampontaks vergroot deze belasting de ongelijkheid tussen mannen en vrouwen.


</doc>
<doc id="718354" url="https://nl.wikipedia.org/wiki?curid=718354" title="SOEPstatus">
SOEPstatus

De SOEPstatus is een methode van bijhouden van een medisch dossier. 

De informatie die uit een contact tussen een zorgverlener en patiënt voortvloeit wordt genoteerd onder vier kopjes:

Het op deze manier noteren van de gegevens helpt een duidelijke logische lijn in het geneeskundig proces vast te houden en voorkomt dat stappen worden overgeslagen. De meeste HIS-programma's (Huisartsen Informatie Systeem) zijn op deze manier georganiseerd. Ook worden het Elektronisch Pharmaceutisch Dossier (EPD) in het apotheekinformatiesysteem Pharmacom op deze wijze georganiseerd en in ziekenhuizen wordt meestal de papieren status op dezelfde wijze bijgehouden. De afzonderlijke notities worden in dat geval meestal aangeduid met S/, O/, E/ en P/.



</doc>
<doc id="718394" url="https://nl.wikipedia.org/wiki?curid=718394" title="Steroïdhormoon">
Steroïdhormoon

Steroïdhormonen zijn een groep hormonen die ontstaan doordat in het organisme, uitgaande van de structuur van cholesterol (het steroïdskelet met vier ringen), wijzigingen in het cholesterol-molecuul worden aangebracht. Voorbeelden zijn onder andere testosteron, cortison, aldosteron, en oestrogeen. Er zijn veel verwante verbindingen (steroïden) bekend, die lang niet allemaal hormonale activiteit hebben, maar wel vele belangrijke functies vervullen in de cel en in de celmembranen.

Receptoren voor steroïdhormonen bevinden zich in het cytoplasma van de doelcellen. Binding van het steroïdhormoon aan zijn specifieke receptor vormt een complex, dat in de celkern DNA kan binden en transcriptie in gang zet. Steroïdhormonen zijn hydrofoob, in tegenstelling tot eiwithormonen.

Ze worden onderverdeeld in 5 hoofdgroepen: 

Glucocorticoïden, mineralocorticoïden, androgenen, progestagenen en oestrogenen. 

De steroidhormonen worden vooral geproduceerd in de bijnierschors en de testikels of ovaria. 


</doc>
<doc id="718505" url="https://nl.wikipedia.org/wiki?curid=718505" title="Weduwnaarspijn">
Weduwnaarspijn

Weduwnaarspijn is de omschrijving van de korte, hevige pijn die men voelt bij het stoten van de elleboog.

De nervus ulnaris loopt in een ondiepe verticale groef aan het achteroppervlak van de mediale epicondyl (de binnenste knobbel) van het opperarmbeen. Dit wordt ook wel "telefoonbotje" of "elektrische knobbel" genoemd. Een stoot tegen de n. ulnaris veroorzaakt een hevige pijn, die uitstraalt naar de pink en ringvinger.

De term "weduwnaarspijn" verwijst schertsend naar de aard van de pijn, die - zoals het geval zou zijn bij mannen die hun echtgenote verliezen - hevig is, maar van korte duur.


</doc>
<doc id="718902" url="https://nl.wikipedia.org/wiki?curid=718902" title="Fibromyositis">
Fibromyositis

Fibromyositis is een ontsteking ("-"itis"") van het bindweefsel (""fibra"-") van de spieren (-""mus""-) en is te vergelijken met myositis (spierontsteking). Deze ontsteking ontstaat door een zwelling die zeer pijnlijk is en de spier is hard geworden. Bij fibromyositis neemt het bindweefsel toe in de ontstoken spier.


</doc>
<doc id="718911" url="https://nl.wikipedia.org/wiki?curid=718911" title="Tumornecrosefactor α">
Tumornecrosefactor α

Tumornecrosefactor-alfa (afgekort: TNFα, ook wel cachexine of cachectine genoemd) is een van de twee bekende tumornecrosefactoren en een cytokine. Het speelt een belangrijke rol bij ontstekingsprocessen en de acutefasereactie.

TNFα stimuleert de ontstekingsreactie in het lichaam. Hierdoor kan het tumorcellen doden. Het speelt echter ook een sleutelrol als boodschapper bij reumatoïde artritis en de ziekte van Crohn. Het doet de ontsteking toenemen. Dit heeft weefselafsterving (= necrose) tot gevolg. Het is ook verantwoordelijk voor ziektemanifestaties buiten de gewrichten, zoals vermoeidheid, vermagering, bloedarmoede enz.

Overproductie van TNFα wordt in verband gebracht met een aantal ziekten, zoals kanker. TNFα activeert namelijk door aan Tumor Necrosis Factor receptor 1 (TNFr1) of Tumor Necrosis Factor receptor 2 (TNFr2) te binden. 

Er is een aantal anti-TNFα-geneesmiddelen op de markt. Deze stoffen neutraliseren TNFα, zodat het ontstekingsproces wordt afgeremd.

De aanleg voor cachexine ligt op chromosoom 6 van het menselijk genoom.



</doc>
<doc id="719191" url="https://nl.wikipedia.org/wiki?curid=719191" title="Helen Prejean">
Helen Prejean

Helen Prejean (Baton Rouge (Louisiana), 21 april 1939) is een Amerikaanse katholieke zuster, activiste en publiciste.

Ze behoort tot de congregatie van "Sisters of St.Joseph of Medaille". Prejean vervult een voortrekkersrol in de afschaffing van de doodstraf in de Verenigde Staten. Haar kruistocht begon in New Orleans, Louisiana, in 1981. Ze werd een felle opposant van de doodstraf door haar correspondentie met de ter dood veroordeelde Elmo Patrick Sonnier, die veroordeeld was tot de elektrische stoel. Ze bezocht Sonnier in de gevangenis en stemde toe om zijn spirituele adviseur te zijn gedurende de maanden voor de executie. Deze ervaring gaf Prejean een groter inzicht in het proces dat leidt naar de executies van gevangenen. Door dat inzicht begon ze zich openbaar te verzetten tegen de doodstraf. Rond deze periode richtte ze ook "Survive" op, een organisatie toegewijd aan het verlenen van bijstand aan de nabestaanden en de slachtoffers van misdaden.
Sindsdien heeft Prejean nog talloze bezoeken afgelegd bij gevangenen in de "death row" en heeft ze veel executies bijgewoond.
Prejean was ook voorzitster van de "National Coalition to Abolish the Death Penalty" van 1993 tot 1995.

Een autobiografische versie van haar relatie met Sonnier en andere gevangenen in "death row" diende als de basis voor de film en opera "Dead Man Walking". In de film wordt ze vertolkt door Susan Sarandon. Bijkomend is de film ook gebaseerd op een andere gevangene "Robert Lee Willie" die samen met zijn vriend "Joseph Jesse Vaccaro" een 18-jarig meisje verkrachtte en vermoordde op 28 mei 1980. In de film worden deze misdaden ook verfilmd; de dader (Poncelet) is een mix van Sonnier en Vaccaro/Willie.

Helen Prejean spendeert nu het merendeel van haar tijd in het "Death Penalty Discourse Center" in New Orleans, van waaruit ze doorheen de Verenigde Staten, en wereldwijd congressen organiseert. Prejean is ook een overtuigde pro-life activiste waarbij ze stelt:"De paus verklaart dat we ongebonden voor het leven moeten zijn, tegen abortus, tegen euthanasie, tegen zelfmoord; dat wil ook zeggen tegen de doodstraf".





</doc>
<doc id="720120" url="https://nl.wikipedia.org/wiki?curid=720120" title="Fosforylering">
Fosforylering

Fosforylering van een eiwit is het plaatsen van een fosfaatgroep op een van de reactieve hydroxylgroepen (OH) van de samenstellende aminozuren (tyrosine, threonine en serine) van dat eiwit. De fosfaatgroep die wordt geplaatst op een reactieve hydroxylgroep, bijvoorbeeld ADP (adenosinedifosfaat), heeft de naam anorganisch fosfaat gekregen: Pi. Zodra deze anorganische fosfaatgroep wordt gekoppeld aan het ADP-molecuul, ontstaat er ATP: adenosinetrifosfaat.

Deze enzymatische reactie speelt vaak een rol bij signaaltransductie in de cel.



</doc>
<doc id="720134" url="https://nl.wikipedia.org/wiki?curid=720134" title="Immuunreceptor">
Immuunreceptor

Immuunreceptoren zijn receptoren die een rol spelen bij de signaaltransductie in het immuunsysteem.



</doc>
<doc id="720588" url="https://nl.wikipedia.org/wiki?curid=720588" title="Estivatie">
Estivatie

Estivatie (van Latijns werkwoord: "aestivare": de zomer (="aestas") doorbrengen) is de tegenhanger van de winterslaap namelijk een zogenaamde 'zomerslaap'.

De reden voor een dier om in winterslaap te gaan is het feit dat het te koud wordt en er te weinig voedsel te vinden is. Tijdens hun winterslaap daalt de lichaamstemperatuur sterk. De meeste lichaamsfuncties zijn vertraagd. De hartslag is vertraagd en de hele stofwisseling van het dier staat op een laag pitje.

Er zijn dieren die ditzelfde doen maar dan niet omdat het te koud wordt, maar vanwege droogte en/of hitte. 
Er zijn enkele zoogdieren bekend, die een langdurige slaap houden, namelijk Cheirogaleus medius, een dwerglemur uit Madagaskar, gedurende zeven maanden per jaar. Wegens de hoge temperaturen in deze periode van het jaar kan men moeilijk spreken over een "winterslaap", maar moet men het eerder een "zomerslaap" noemen. Een ander zoogdier dat een zomerslaap houdt is het vogelbekdier, ook dit dier ontloopt de warmte.

De Afrikaanse longvissen graven zich in droge tijd in en omgeven zich met een cocon van opgedroogd huidslijm, die tot in de mondopening doorloopt. Zo kunnen zij lucht blijven ademen. In de cocon daalt de stofwisseling en alle lichaamsfuncties van de longvis tot een minimum. De vissen vervallen in een lethargische droogteslaap. Hieruit ontwaken ze pas wanneer het woongebied van deze vissen weer onder water komt te staan. Zij teren in op hun lichaamsvetten en bij lang aanhoudende droogte zelfs op hun spierweefsel. In experimenten houden longvissen een droogteslaap van meer dan vier jaar vol.

Naast de longvissen zijn er meerdere dieren die dit gedrag vertonen, vooral veel kikkers en padden graven zich in om droogte te overleven. Om zichzelf te beschermen tegen omstandigheden waar het dier niet goed tegen kan, kan het dus in een soort van diepe slaap gaan. Op deze manier hoeft het niet te eten en heeft het veel meer kans om de periode van extreme omstandigheden te overleven.

Het vogelbekdier en de grondeekhoorns zijn nog twee diersoorten die aan estivatie doen. Verder zijn er sommige slangensoorten en andere woestijndieren die in periodes van extreme hitte in 'zomerslaap' gaan in holen onder grond.
Een aantal landslakken uit de genera Helix, Cernuella, en Otala houden een zomerslaap in de warmste periode van de zomer. Ze klimmen dan op planten of palen om te ontsnappen aan de hitte die uit de grond komt. Ze sluiten de opening van hun slakkenhuisje af om waterverlies te vermijden. Hiertoe scheiden ze een mucus af wat indroogt en een membraan vormt, het epifragma. Deze membraan kan bij bepaalde soorten, zoals de wijngaardslak (Helix pomatia), versterkt worden met calciumcarbonaat en aldus gelijken op een "operculum". Het bevat een klein gaatje waardoor de slak kan 'ademen'.

Ook veel landkrabben brengen de warmste dagen van de zomer door in inactieve toestand diep in hun gegraven hol.


</doc>
<doc id="721198" url="https://nl.wikipedia.org/wiki?curid=721198" title="Muilbroeders">
Muilbroeders

Muilbroeders zijn vissen waarbij de ouders de bevruchte eitjes in hun muil verder uitbroeden. Soms heeft het vrouwtje deze taak (moedermuilbroeders), soms het mannetje (vadermuilbroeders), soms beide partners (oudermuilbroeders). Bij sommige soorten krijgen de ouders daarom een kenmerkende onderkin. De eitjes groeien uit tot complete visjes met een eizak. Als de jongen groot genoeg zijn om op zichzelf te kunnen overleven is de eizak meestal "opgebruikt" en zal de ouder ze uitspugen. Bij mbuna-soorten (moedermuilbroeders uit de familie van de cichliden) eindigt dan de broedzorg; de moeder laat haar jongen verder aan hun lot over. Bij andere soorten gaat de broedzorg nog iets verder en zal de ouder de jongen bij dreigend gevaar weer in haar bek nemen. Dit uiteraard zolang dat lukt.

Voorbeelden van families van muilbroeders onder de vissen:

Er zijn ook amfibieën die dit trucje kennen, zoals de kikkers uit de familie bekbroeders (Rhinodermatidae). Bij deze kikkers ontwikkelen de kikkervisjes zich in de bek. Hierdoor hebben ze geen waterbron meer nodig en kunnen ze overleven in gebieden zonder oppervlaktewater. Er zijn ook kikkers bekend die de eitjes doorslikten en ze in de maag uitbroedden; de maagbroeders, maar deze soorten zijn uitgestorven. Van krokodilachtigen is bekend dat de vrouwtjes de jongen in hun bek nemen en naar het water brengen, wat lijkt op het gedrag van een moedermuilbroeder.


</doc>
<doc id="721289" url="https://nl.wikipedia.org/wiki?curid=721289" title="Prepulsinhibitie">
Prepulsinhibitie

Prepulsinhibitie (afgekort: PPI) is een verzwakking van de schrikreactie (of "startle") door een zwakke prikkel (prepuls) die voorafgaat aan een sterk geluid (puls) dat een schrikreactie oproept. Het verschijnsel berust op een automatische activatie van remmende circuits in de hersenen door de prepuls. PPI wordt gezien als een vorm van "sensorimotor gating". Dit wil zeggen de regulatie c.q. afremming van zintuigelijke prikkels in het traject naar motorische gebieden in de hersenen. 

Het is gebleken dat bij schizofrenie de PPI-reactie is verzwakt. Daarom wordt PPI ook wel als trait marker bij de diagnose van schizofrenie gebruikt. Men vermoedt dat PPI berust op de werking van dopaminerge circuits in de hersenen, die bij schizofrenen niet goed functioneren.

De procedure voor het bepalen van PPI bestaat uit aanbieding van een prepuls, een puls en de schrikreactie. De puls is meestal akoestisch, maar kan ook visueel of tactiel zijn, of bestaan uit een luchtstootje tegen het oog. Bij een akoestische puls wordt vaak gebruikgemaakt van witte ruis. Er worden verschillende prepuls-tot-pulsintervallen gebruikt, ook wel "lead intervals" genoemd, zoals 30, 60, 120 en 480 msec (vanaf begin van de prepuls tot begin van de puls, en in willekeurige volgorde aangeboden). Bij lange intervallen, ( > 500 ms) treedt soms geen afname, maar toename van de schrikreactie op, die "prepulsfacilitatie" wordt genoemd. De duur van de prikkels is meestal 20 ms voor de prepuls en 40 ms voor de puls. Vaak wordt ook een achtergrondruis van 60-70 dB gebruikt (bij ratten 30-40 dB) waarbij de prepuls iets harder klinkt (3-12 dB boven achtergrondniveau). 

De schrikreactie op de puls komt het duidelijkst tot uiting in een spierreactie, zoals een knippering van het oog op het luchtstootje, of ‘opspringen’ bij een hard geluid. De sterkte van de oogknipreflex wordt via het elektromyogram van de musculus orbicularis oculi bepaald.
De grootte van reactie op de puls zonder prepuls wordt daarbij vergeleken met de reactie op de puls met prepuls. PPI is dan de procentuele afname van de amplitudo op de reactie met prepuls ten opzichte van de reactie zonder prepuls.



</doc>
<doc id="721322" url="https://nl.wikipedia.org/wiki?curid=721322" title="Longabces">
Longabces

Een longabces is een met etter gevulde holte (abces) in de long, omgeven door ontstoken weefsel, veroorzaakt door een infectie.

Een longabces wordt meestal veroorzaakt door bacteriën uit de mond- of keelflora. Bij een onderdrukking van één van de verdedigingsmechanismen tegen zulk een infectie, met name hoesten, kunnen deze bacteriën in de longen terechtkomen.
Een longabces kan ook een gevolg zijn van een longtumor, waarbij een deel van de luchtweg wordt afgesloten, of bij mensen met een slecht functionerend afweersysteem.


Een longabces is vrijwel altijd zichtbaar op een longfoto. Dit wordt alleszins bevestigd met een computertomografie van de borstkas.
Een kweek van het sputum kan in sommige gevallen de ziekteverwekker identificeren.


Het sterftecijfer bij patiënten met een longabces bedraagt ongeveer 5%. Dit aantal ligt echter hoger bij patiënten met een verzwakte conditie, een afweerstoornis, een longtumor of een zeer groot abces.


</doc>
<doc id="721364" url="https://nl.wikipedia.org/wiki?curid=721364" title="Risico's van geneesmiddelen">
Risico's van geneesmiddelen

In het volgende artikel staan enkele risico's van geneesmiddelen genoemd.





</doc>
<doc id="721390" url="https://nl.wikipedia.org/wiki?curid=721390" title="Spasticiteit en spasme">
Spasticiteit en spasme

Spasticiteit is een snelheidsafhankelijke overdreven weerstand die wordt veroorzaakt door een reflex via met name de peesreksensoren in een spier. Deze peesreksensoren registreren dat een spier plots langer wordt waarna, door middel van directe stimulatie, zenuwcellen in het ruggenmerg via een motorische zenuw zorgen dat de spier zich weer verkort. Deze reflex wordt normaliter vanuit de hersenen via lange banen in het ruggenmerg geremd zodat ze niet overdreven werken en daardoor bewuste (aangestuurd vanuit de hersenen) bewegingen kunnen tegenwerken. Bij schade van de hersenen (bij bijvoorbeeld een beroerte) of ruggenmerg (bij bijvoorbeeld een dwarslaesie) wordt deze reflex onvoldoende geremd waardoor een overdreven reactie optreedt. Deze spasticiteit leidt tot spasme, een verhoogde spiertonus (rustspierspanning) waardoor het normale bewegen van een arm, naast een gedeeltelijke verlamming, parese genaamd, bemoeilijkt wordt. In sommige gevallen echter zijn spasmen ook beperkt nuttig omdat ze door de verhoogde spierspanning zorgen dat een gedeeltelijk verlamd been of arm toch nog een steunfunctie kan hebben. Mensen staan dan op hun spasme.

Spasticiteit ontstaat niet alleen bij een aangeboren, of tijdens de geboorte opgetreden, hersenbeschadiging ("hersenverlamming"), maar kan ook na een later verworven dwarslaesie of hersenbeschadiging zoals een beroerte, hersenkneuzing of multiple sclerose ontstaan.

De arts die het meeste verstand heeft van de diagnostiek en behandeling van spasticiteit en spasmen is de revalidatiearts. Een huisarts kan direct verwijzen naar een revalidatiearts. Nadat deze het spasme onderzocht heeft zal deze vaak gerichte fysiotherapie voorschrijven om de spieren te rekken. Dit rekken moet langzaam (lees niet krachtig) en langdurig gebeuren zodat de spier langer wordt en na het rekken op voldoende lengte is om te kunnen ontspannen. Het effect van een half uur rekken kan tot een dag aanhouden. Als dit rekken onvoldoende helpt zal de revalidatiearts samen met de patiënt medicamenteuze behandeling kunnen overwegen. Voor lokale spasmen wordt veelal gekozen voor gericht inspuiten van de storende spier met botulinetoxine waardoor deze wordt verzwakt. Een andere optie is permanente gerichte uitschakeling van een zenuw door injectie met een beschadigende chemische stof zoals fenol. Als het spasme meer gegeneraliseerd is, dus meerdere extremiteiten (armen of benen) betreft, dan kan er gekozen worden om een spierverslapper zoals Baclofen voor te schrijven. Een vaak voorkomende bijwerking van dit middel is echter sufheid. Indien dit bij orale toediening niet leidt tot het gewenste resultaat kan neuromodulatie een optie zijn. Hierbij wordt de Baclofen intrathecaal (bij het ruggenmerg) toegediend via een geïmplanteerde pomp. Hierbij blijven de bijwerkingen zeer beperkt maar kan wel infectie optreden. Bij alle voorgeschreven middelen moet ook gekeken worden of de spieren niet te veel worden verslapt. Gerichte behandeling door de revalidatiearts is dus noodzakelijk. Indien deze middelen niet werken kan gekozen worden om operatief de spier te verlengen of door te snijden.


</doc>
<doc id="723440" url="https://nl.wikipedia.org/wiki?curid=723440" title="Stroop-taak">
Stroop-taak

De Stroop-taak is in 1935 door de student John Ridley Stroop bedacht om tegenstrijdige reacties op te roepen. Het effect was echter al eerder in 1929 door Jaensch beschreven. In deze taak worden bijvoorbeeld de woordjes GROEN en ROOD voor korte tijd op een beeldscherm gepresenteerd. De woordjes worden daarbij zowel in de kleuren groen als rood en door elkaar afgebeeld, en de opdracht luidt zo snel mogelijk de kleur te benoemen. Het blijkt nu dat de vocale reacties veel trager zijn als de kleur niet overeenstemt met de inhoud van het woordje (incongruente conditie), dan wanneer hij wel daarmee overeenstemt (congruente conditie). Stroop vergeleek ook het lezen van een lijst met woorden die in zwart waren afgedrukt met een lijst van woorden in incongruente kleuren. Daarbij bleek de leestijd weinig te verschillen tussen beide lijsten. 
Ook werden in de taak (ter controle) neutrale stimuli aangeboden zoals een rij kruisjes in de kleuren rood en groen. Het Stroop-effect is veel minder sterk als met een drukknop moet worden gereageerd (bijvoorbeeld rood: rechterknop, groen: linkerknop), hetgeen bewijst dat het effect berust op een specifiek conflict tussen vocale responsen op woordrepresentaties. Kennelijk zijn woordrepresentaties zo sterk verankerd in het brein, dat zij automatisch worden geactiveerd en interfereren met het benoemen van kleur. Conflict tussen tegenstrijdige reacties op prikkels uit de omgeving is in de psychologie ook in andere cognitieve taken onderzocht zoals in de Eriksen-taak.

Onderzoek heeft aangetoond dat een gebied in het voorste deel van de hersenen, de cortex cingularis anterior actief is in situaties waarbij er sprake is van tegenstrijdige responstendenties. Ook hebben patiënten met laesies in de frontale hersengebieden veel moeite met de Stroop-taak, hetgeen mogelijk duidt op een onvermogen tot inhibitie (onderdrukken) van de automatisch geactiveerde woordrepresentaties (zie ook Executieve functies). 

Een variant op de hier beschreven Strooptaak is de emotionele Stroop-taak. Hierbij worden neutrale en affectieve woorden aangeboden in de kleuren rood en groen. De reactietijd op affectieve woorden is doorgaans langer dan die op neutrale woorden. Dit komt doordat emotiewoorden aandacht 'wegtrekken' van de primaire taak, het benoemen van kleur. Deze taak wordt vooral gebruikt in onderzoek naar emoties.


</doc>
<doc id="723548" url="https://nl.wikipedia.org/wiki?curid=723548" title="Forensisch Psychiatrische Dienst">
Forensisch Psychiatrische Dienst

De Forensisch Psychiatrische Dienst (FPD) heet sinds 2006 het Nederlands Instituut voor Forensische Psychiatrie en Psychiatrie (NIFP). Het is een samenvoeging van de voormalige FPD's en het Pieter Baan centrum (PBC). Het NIFP is een landelijke dienst van het Nederlandse ministerie van Justitie. Het NIFP heeft naast het PBC vestigingen in elk van de 19 arrondissementen en is verantwoordelijk voor de zorg voor 4000 gedetineerden met psychiatrische problematiek.

Het NIFP adviseert en bemiddelt en verzorgt de logistiek en kwaliteitsborging van ruim 8.000 pro justitia rapportages die jaarlijks door 650 onafhankelijke rapporteurs-psychiater en psychologen worden uitgebracht. Dit gebeurt in strafzaken voor volwassenen en in straf- en civielrechtelijke zaken voor jeugdigen. Het NIFP reguleert het zorgverkeer tussen justitiële instellingen en de instellingen van de (forensische) GGz (van diagnostiek, indicatiestelling en verwijzing tot plaatsingsbemiddeling) 

Het NIFP bemiddelt onafhankelijke psychiatrische expertise aan het ministerie van Justitie in het kader van de uitvoering van de terbeschikkingstelling (TBS-verloftoetsing, rapportagebemiddeling TBS-zesjaarsverlenging, recidive-onderzoek en longstay-indicatiestelling). De uitvoering van de taken vindt plaats in nauwe samenwerking en afstemming met regionale GGz-instellingen en justitiële instanties. De regionale FPD-diensten staan onder leiding van een psychiater. Deze stuurt de professionals van zijn dienst aan en stemt de werkzaamheden af met ketenpartners. 

In de uitvoering van de taken worden professioneel overeengekomen kwaliteitsstandaarden en 'best practices' gehanteerd. Deze standaarden dienen bij te dragen tot een gelijke mate van toegang tot psychiatrische zorg voor justitiabelen in alle arrondissementen en een gelijke mate van toegang tot psychiatrische expertise voor ketenpartners (van rechterlijke macht tot reclassering, Raad voor de Kinderbescherming en GGz-instellingen) in het hele land. Deze landelijke kaders worden ontwikkeld via drie landelijke commissies (Zorg, Jeugd, Rapportage).


</doc>
<doc id="724032" url="https://nl.wikipedia.org/wiki?curid=724032" title="Famotidine">
Famotidine

Famotidine remt de productie van maagzuur. Het is sinds 1987 internationaal op de markt.

Het geneesmiddel behoort tot de groep H2-antagonisten. Het vermindert de aanmaak van zuur in de maag.

Het wordt gebruikt bij

Bij minder dan 5% treden nevenwerkingen op. De meest voorkomende zijn:


</doc>
<doc id="724041" url="https://nl.wikipedia.org/wiki?curid=724041" title="Cimetidine">
Cimetidine

Cimetidine remt de productie van maagzuur.

Het geneesmiddel behoort tot de groep H2-receptorantagonisten. Het vermindert de aanmaak van zuur en pepsine in de maag, ook de nachtelijke maagzuurproductie wordt geremd. Het geneesmiddel remt ook cytochroom P450 in de lever waardoor het interacties kan hebben met een aantal andere geneesmiddelen maar dat heeft in de praktijk bij gangbare doseringen meestal geen gevolgen. Cimetidine moet bij voorkeur niet samen met een antacidum worden ingenomen maar enkele uren eerder of later.

Het wordt gebruikt bij

H2-antagonisten zoals cimetidine zijn in principe niet bedoeld als behandeling voor maagzweren veroorzaakt door de bacterie H. pylori. In die gevallen moet er naar worden gestreefd om H. pylori te bestrijden waardoor de oorzaak van de maagzweer wel wordt weggenomen.

Bij minder dan 5% treden nevenwerkingen op. De meest voorkomende zijn:


</doc>
<doc id="724049" url="https://nl.wikipedia.org/wiki?curid=724049" title="Ranitidine">
Ranitidine

Ranitidine remt de productie van maagzuur en pepsine. Het is in Nederland zonder recept verkrijgbaar bij apotheek en drogist.

Het geneesmiddel behoort tot de groep H2-receptorantagonisten.

Het wordt gebruikt bij

Bij minder dan 5% treden nevenwerkingen op. De meest voorkomende zijn:


</doc>
<doc id="724057" url="https://nl.wikipedia.org/wiki?curid=724057" title="Slangenbeet">
Slangenbeet

Een slangenbeet is een beet door een slang. Een beet door een niet-giftige slang is medisch gezien gewoon een bijtwond; een beet van een gifslang vergt een specifieke behandeling.

De enige gifslang in België en Nederland is de adder ("Vipera berus"). Slangenbeten komen in de lage landen dan ook weinig voor; ze zijn meestal het gevolg van een poging een slang te vangen of op te pakken. De laatste adderbeet met dodelijke afloop in Nederland of België is tientallen jaren geleden. Wel worden reptielenhouders soms gebeten door hun eigen gifslangen.

In Afrika en Azië komen slangenbeten veel voor, vaak ook met dodelijke afloop. Hier gaat het vaak om blootsvoets lopende mensen die onbedoeld op een slang trappen. Wereldwijd sterven naar schatting jaarlijks enige tienduizenden mensen aan een slangenbeet. Harde gegevens hierover zijn echter schaars. De voornaamste gifslangen die dodelijke slachtoffers maken zijn "Echis"-soorten (zaagschubadders) in Noord-Afrika, "Bothrops asper" en "B. atrox" (lanspuntslang) in Centraal- en Zuid-Amerika, en "Naja" soorten (cobra's) en "Bungarus" soorten (kraits) in Azië.

Voor een succesvolle behandeling is het van groot belang dat de slang wordt geïdentificeerd. Een signalement, of idealiter de bijtende slang zelf, de vorm van de wond (afstand van de prikgaatjes) en kennis van de lokale situatie (welke slangen komen er voor) helpen hierbij. Als de slang bekend is kan soms een beschikbaar antiserum worden gegeven dat de ernst van de gevolgen van de beet verzacht. In Nederland hebben dierentuinen (Artis, Blijdorp, reptielenzoo's bijvoorbeeld Serpo te Delft) en gespecialiseerde ziekenhuizen de nodige kennis en antisera ter beschikking. In het Havenziekenhuis te Rotterdam zijn in 2006 bijvoorbeeld drie patiënten behandeld en in 2007 tot september twee patiënten met slangenbeten. In gebieden waar zeer gevaarlijke slangen voorkomen is echter de afstand tot het dichtstbijzijnde ziekenhuis vaak te groot om op tijd te kunnen behandelen.


</doc>
<doc id="724074" url="https://nl.wikipedia.org/wiki?curid=724074" title="Shigellose">
Shigellose

Shigellose is een infectie met een bacterie uit het geslacht Shigella. Deze vermenigvuldigt zich meestal in de darm.

Infectie met soorten van de staafvormige gramnegatieve Shigella-bacterie is een belangrijke oorzaak van dysenterie. Men loopt de aandoening vooral op in overbevolkte gebieden met gebrekkige hygiëne. Vooral kinderen lopen het risico op deze aandoening. Ze ontwikkelen vaak ernstige symptomen.

Na de besmetting met Shigellae heeft de patiënt buikpijn, koorts en bloederige mucopurulente diarree met slijm en pus, soms met een frequentie van 20-30x per dag. De ziekte is hevig maar meestal kortdurend en kent een incubatietijd van 1-4 dagen. Reeds 100-200 bacteriën kunnen via de handen, voedsel, besmette handdoek of via water een infectie veroorzaken. De Shigellae hechten zich aan de dikke darm vast aan de epitheelcellen en dringen de cellen binnen.

Om vast te stellen dat het inderdaad om een shigellose gaat moet de bacterie opgekweekt worden vanuit de ontlasting.

De behandeling bestaat voornamelijk uit het toedienen van voldoende vocht en zouten ter aanvulling van het verlies. Meestal herstelt de patiënt binnen een week zonder antibiotica. Antibiotica induceren bij shigella snel resistentie, vandaar is het beleid ontstaan om liever geen antibiotica te gebruiken. Als toch gekozen wordt voor medicatie (bij zeer jonge of zeer oude patiënten, bij een ernstige zieke of bij groot risico van besmetting van anderen) is het meest effectieve medicijn een fluorchinolon.

Middelen tegen diarree (zoals imodium) kunnen de infectie juist langer doen aanhouden, en worden bijgevolg niet aanbevolen.


</doc>
<doc id="724238" url="https://nl.wikipedia.org/wiki?curid=724238" title="Vlokkentest">
Vlokkentest

Een vlokkentest of chorionvillusbiopsie is een prenataal onderzoek.

Bij een vlokkentest neemt een dokter wat chorionvilli (20-30mg) af. Dit zijn kleine uitstulpingen van de placenta. Het onderzoek wordt doorgaans vanaf de 11e zwangerschapsweek uitgevoerd, om aandoeningen bij de foetus op te kunnen sporen.

Het uitvoeren van een vlokkentest in plaats van een vruchtwaterpunctie heeft het voordeel dat de uitslag veel vroeger in de zwangerschap bekend is. Bij een afwijking kan er bijgevolg sneller een actie worden ondernomen, en bij een normaal onderzoek zijn de ouders eerder gerustgesteld.

Een vlokkentest kan transcervicaal (via de baarmoederhals) of transabdominaal (via de buikwand) worden uitgevoerd. Beide methoden gebeuren onder geleide van een echografie.

De ingreep houdt (net zoals de vruchtwaterpunctie) een risico op miskraam in. Dit bedraagt 0,4% bij de cervicale vlokkentest en 0,3% bij de transabdominale vlokkentest. 




</doc>
<doc id="724272" url="https://nl.wikipedia.org/wiki?curid=724272" title="Bernardino Ramazzini">
Bernardino Ramazzini

Bernardino Ramazzini (Carpi, 3 november 1633 - Padua, 5 november 1714) was een Italiaanse arts.

Ramazzini wordt beschouwd als de eerste arbeidsgeneesheer.
De belangrijkste bijdrage van Ramazzini aan de geneeskunde was zijn werk over beroepsmatige aandoeningen, getiteld "De Morbis Artificum Diatriba". Dit handelde over de gezondheidsrisico's van chemicaliën, stof, metalen en andere agentia gebruikt door arbeiders in 52 beroepen.

Ramazzini was ook een vroeg voorstander van het gebruik van kinabast (waarvan kinine is afgeleid) voor de behandeling van malaria.



</doc>
<doc id="724797" url="https://nl.wikipedia.org/wiki?curid=724797" title="Aedeagus">
Aedeagus

De aedeagus is bij insecten dat deel van de mannelijke geslachtsorganen dat bij het vrouwtje wordt ingebracht, de penis. De delen daarnaast heten de "parameren". Bij veel insecten (bijvoorbeeld kevers) is de vorm van de aedeagus een belangrijk determinatiekenmerk.



</doc>
<doc id="724860" url="https://nl.wikipedia.org/wiki?curid=724860" title="Colorimeter">
Colorimeter

Een colorimeter is een apparaat dat wordt gebruikt om de absorptie van licht van een bepaalde oplossing te meten. De lichtabsorptie is dan te meten bij verschillende golflengtes van licht (= verschillende kleuren). De meest gebruikte toepassing van de colorimeter is aan de hand van de lichtabsorptie (of bij sommige colorimeters lichttransmissie) en met behulp van een verdunningsreeks de concentratie van een bepaalde oplossing te achterhalen. Verschillende chemische stoffen absorberen verschillende golflengtes licht. De absorptie en de concentratie staan dan ook rechtstreeks in verhouding met elkaar.



</doc>
<doc id="725181" url="https://nl.wikipedia.org/wiki?curid=725181" title="Ludwig Binswanger">
Ludwig Binswanger

Ludwig Binswanger (Kreuzlingen, Zwitserland, 13 april 1881 — aldaar, 5 februari 1966), was een Zwitsers psychiater.

Hij was afkomstig uit een familie die goed was ingevoerd in de medische en psychiatrische traditie. Zijn grootvader, eveneens Ludwig genaamd, stichtte het Bellevue Sanatoriaum in Kreuzlingen in 1857. Zijn vader, Robert, was er directeur gedurende de tijd dat Bertha Pappenheim (beter bekend als Anna O., patiënt van Josef Breuer en beschreven "Studien über Hysterie" (1895) van Breuer en Freud) daar werd verpleegd.

Zijn oom Otto, ontdekte een aan Alzheimer verwante ziekte (die nog steeds de ziekte van Binswanger wordt genoemd), en was één van Friedrich Nietzsche's doktoren.

Als belangrijkste publicatie wordt algemeen zijn "Grundformen und Erkenntnis menschlichen Daseins" uit 1942 genoemd, een omvangrijk en uiterst erudiet werk.


</doc>
<doc id="726281" url="https://nl.wikipedia.org/wiki?curid=726281" title="Zenuwweefsel">
Zenuwweefsel

Zenuwweefsel of textus nervosus is het weefsel waaruit het zenuwstelsel is samengesteld. Het bestaat uit zenuwcellen (neuronen) die de impulsen geleiden, en gliacellen die de geleiding ondersteunen en de zenuwcellen van voeding voorzien.

Er is een grote verscheidenheid aan zenuwcellen, maar karakteristiek voor alle is het axon, de lange uitloper van de cel die de verbinding vormt met een volgende cel en daaraan de actiepotentialen doorgeeft.


</doc>
<doc id="726673" url="https://nl.wikipedia.org/wiki?curid=726673" title="Natural Color System">
Natural Color System

Het Natural Color System® of Natural Colour System® (NCS; tegenwoordig gebruikt men meestal de Amerikaanse Webster-spelling "color") is een particulier kleurenmodel, gepubliceerd door het Scandinavische Kleureninstituut ("Skandinaviska Färginstitutet AB") van Stockholm in Zweden. Het komt voort uit de fenomenologische filosofie, maar beroept zich ook op de natuurwetenschappelijke leer van de opponentkleuren, zoals eind 19e eeuw voorgesteld door de Duitse fysioloog Ewald Hering. De hoofdthese van het systeem is dat de menselijke kleurervaring vier bonte "elementaire kleuren" zou bevatten: rood, geel, groen en blauw. Dat het onmogelijk is om met een combinatie van die vier kleuren in verf of pigment alle andere kleuren te verkrijgen, verklaart het systeem door een tegenstelling aan te nemen tussen de verfmenging en de menselijke intuïtie. Het "Natural Colour System" beoogt slechts de intuïtie te beschrijven en is dus ongeschikt als pigmentmodel. Desalniettemin is het systeem met succes gepromoot als industriële kleurstandaard.

In het Natural Colour System neemt het begrip "elementaire kleur" een centrale plaats in en men kan het systeem niet echt begrijpen zonder een duidelijk beeld te hebben van de precieze betekenis en historische ontwikkeling van dit concept.

In de Oudheid en Middeleeuwen — en ook in de niet-Westerse culturen — worden kleuren meestal óf als gelijkwaardig gezien óf als verschijningsvormen van een enkele "echte" kleur, bijvoorbeeld rood of wit. Vanaf de Renaissance doet zich een nieuwe ontwikkeling voor, waarvan we het prille begin al bij Leonardo da Vinci zien, die voor het eerst onder woorden bracht dat er meerdere "unieke kleuren" waren waarvan alle andere kleuren slechts variaties zijn. Dit nog vage inzicht dat het totaal aan mogelijke kleuren te herleiden is tot een beperkt aantal fundamentele kleuren, wordt in de vroege 17e eeuw een bewust streven binnen de filosofie om de niet meer verder herleidbare "elementen" in de kleurwaarneming te ontdekken. Men wil die kleuren vinden die, in het filosofische jargon, een "simplex" zijn, een "enkelvoudigheid" waaruit de andere kleuren zijn samengesteld. Die andere, samengestelde, kleuren zijn "complex" en dus herleidbaar tot hun samenstellende "elementaire kleuren". De elementaire kleuren zelf zijn echter onherleidbaar: ze kunnen niet tot nóg iets simpelers worden teruggebracht.

De methode die de filosofen toepasten was die van de toen gebruikelijke speculatieve filosofie: men dacht net zo lang over een vraagstuk na tot men meende het begrepen te hebben, tot een bepaalde subjectieve overtuiging kwam. Die methode leek in dit geval ook zeer toepasselijk want wat men wilde vinden had vooral betrekking op de "subjectieve" kleurwaarneming, de wijze waarop de kleuren zich aan ons bewustzijn voordoen. Het ging dus op dit punt veel minder over de biologie of de fysica van het zien van kleuren, hoewel die aspecten meestal meteen werden meegenomen. Wat men zocht waren de fundamentele qualia, de "hoedanigheden" waaruit onze bewuste ervaring is opgebouwd. Al nadenkend over hun eigen kleurervaring kwamen de meeste filosofen door introspectie tot de conclusie dat er naast zwart en wit vier bonte elementaire kleuren waren: rood, geel, groen en blauw. De eerste die dit viertal genoemd had, al in de 15e eeuw, was Leone Battista Alberti.

Behalve de methode van de speculatie was er nog een alternatieve manier om aan kennis te komen: de zogenaamde empirische methode, gebaseerd op observatie en experiment. Je kon door middel van menging van licht of verf bepalen welke kleuren je minimaal nodig had om alle andere uit samen te stellen. In de 17e eeuw was de schilderkunst al ver gevorderd en uit die hoek kwam dan ook meteen het eerste bezwaar tegen de vierkleurenleer van de filosofen: de schilders wisten immers uit ervaring dat je met verf groen uit geel en blauw kon mengen. De empirische methode wees er dus op dat groen geen elementaire kleur kon zijn.

Beide methoden gaven dus tegenstrijdige resultaten. Dit conflict werd op twee manieren opgelost: de eerste was dat men ervan uitging dat de filosofen zich gewoon vergist hadden. Als ze maar beter hadden nagedacht, waren ze tot de conclusie gekomen dat groen geen elementaire kleur was. De tweede manier was dat men aannam dat beide methoden eigenlijk iets heel anders onderzochten: de empirische methode ging over verf en verf gedroeg zich misschien anders dan men op grond van de menselijke intuïtie zou mogen verwachten, dus contra-intuïtief.

In de 19e eeuw nam onze kennis van de biologie van het kleurenzien en de fysica van de lichtmenging snel toe, vooral door het werk van James Maxwell. Vreemd genoeg had dat maar een kleine invloed op de kleurenleren in die eeuw; de wetenschappelijke inzichten drongen daar maar heel langzaam door. In de tweede helft van de 19e eeuw gingen alle kleurenleren uit van ofwel drie bonte elementaire kleuren, rood, geel en blauw — waarvan men dan meestal aannam dat ze samenvielen met de primaire kleuren van de verfmenging — ofwel vier bonte kleuren, rood, geel, groen en blauw. Die laatste leren waren iets in de meerderheid. Kritiek op de vierkleurenleer kwam van Hermann von Helmholtz en zijn aanhangers die erop wezen dat er drie soorten receptoren (kegeltjes) in het menselijk oog functioneerden, voor de waarneming van rood, blauw en groen licht. De Duitser Ewald Hering, de auteur van "Zum Lehre von Lichtsinn" uit 1879 sprong hierop in door aan te nemen dat ieder type receptor met een bepaalde elementaire kleur overeenkwam. Het leek hem echter evident dat geel geen samenstelling kon zijn van rood en groen. Dit loste hij op door de hypothese dat ergens op een hoger niveau de signalen van de bonte kleuren in "opponentie" verwerkt werden: eerst werden rood en groen tegenover elkaar gesteld en hun gezamenlijke "gele" signaal werd dan weer met het blauwe vergeleken. Hoe dit precies gebeurde wist Hering niet; hij veronderstelde dat het een soort chemisch proces was waarbij nog onbekende "visuele substanties" betrokken waren die op elkaar inwerkten in deelprocessen van "assimilatie" en "dissimilatie". De kleuren rood, geel, groen en blauw noemde Hering de "Urfarben". Om te ontdekken welke tint deze "Reinfarben" precies hadden, ging hij bij zichzelf te rade. Volgens zijn eigen kleurgevoel had "zuiver rood" een golflengte van ongeveer 700 nanometer, "zuiver geel" een van 570 nm, "zuiver groen" een van 500 nm en "zuiver blauw" een van 470 nm. Hering nam aan dat tussen de paren geel-blauw en rood-groen het grootste kleurcontrast aanwezig was en dat deze paren complementaire kleuren waren: dat hun menging in verf idealiter zwart zou opleveren.

In het midden van de twintigste eeuw deed zich een aantal ontwikkelingen voor. Om te beginnen werd de filosofische beweging van de fenomenologie erg populair, die sterk gericht was op de vraag hoe de mens de wereld subjectief beleefde. Dat leidde ook tot een aantal fenomenologische kleurenleren. Op de tweede plaats werd uit biologisch onderzoek duidelijk dat Hering in zoverre gelijk had in zijn hypothese dat bleek dat de zenuwcellen in het oog, de bipolaire en ganglioncellen in de retina, die de signalen van de kegeltjes verwerken voor verzending naar de hersenen, zelf de signalen op twee niveaus in opponentie met elkaar vergeleken. Een derde ontwikkeling was het tot stand komen van een wetenschappelijke synthese van biologische en fysische gegevens. Die synthese maakte duidelijk dat Helmholtz gelijk had en dat er drie subtractieve primaire kleuren bestaan voor verfmenging, en dat deze niet rood, geel en blauw waren doch bestonden uit het drietal magenta, geel en cyaan, en dat, anders dan Hering had aangenomen, de drie subtractieve "secundaire" kleuren, rood, groen en blauw, overeenkwamen met de drie kegeltjes in het oog. Hering dacht nog dat zijn vier elementaire kleuren ook voldoende waren om in verf alle mogelijke kleuren te mengen en dat er een tegenstelling bestond tussen het additieve systeem van lichtmenging en het subtractieve systeem van verfmenging (in die zin dat de primaire kleuren van het additieve systeem niet identiek waren aan de secundaire kleuren van het subtractieve systeem en omgekeerd), een opvatting die in zijn tijd heel algemeen was, hoewel ook toen al slecht gefundeerd.

Op grond van het wetenschappelijke model kunnen we Herings lijn doortrekken. Niet alleen is (verzadigd) geel geen menging, subjectief noch in verf, van rood en groen — hetzelfde geldt voor magenta (dat geen menging is van rood en blauw) en cyaan, (dat geen menging is van groen en blauw). De subtractieve primaire kleuren vallen in deze opvatting met de bonte elementaire kleuren samen, waarvan er dus drie zijn: magenta, geel en cyaan. Dit sluit ook aan bij de manier waarop de contrastsignalen in het oog verwerkt worden, want die maakt acht hoofdtypen mogelijk, voor zwart, rood, groen, blauw, geel, cyaan, magenta en wit.

De moderne synthese drong echter maar langzaam tot de filosofische kleurenleren door. Dit kwam voor een deel omdat ze sterk natuurwetenschappelijk en technisch gericht was en dus weinig oog had voor vragen over de subjectieve kleurbeleving; veel natuurwetenschappers ontkennen zelfs dat er zoiets als bewustzijn bestaat, laat staan qualia.

Rond 1960 was er in Zweden een filosofisch gerichte beweging ontstaan die zich sterk op de fenomenologie baseerde, losstond van de strikt natuurwetenschappelijke traditie en die als uitgangspunt had dat er vier bonte elementaire kleuren waren: de traditionele kandidaten rood, geel, groen en blauw. Men meende daarbij dat het gelijk van Herings hypothese deze leer had bewezen.

Volgens een dergelijke leer zijn vele verfmengingen contra-intuïtief. Deze overgangen bijvoorbeeld, die correct laten zien wat er met verf gebeurt, zouden voor de menselijke ervaring "onlogisch", verrassend en onvoorspelbaar moeten zijn; de centrale kleur zou namelijk niet als een mengkleur van de beide buitenste kunnen worden ervaren:

Ook zouden de centrale kleuren onanalyseerbaar moeten zijn. Het zou dus onmogelijk moeten zijn in het groen een geel- of cyaancomponent te ervaren. Als het een elementaire kleur en enkelvoudigheid zou zijn dan kán groen als tint immers helemaal geen componenten hebben. Mocht men menen te kunnen zien dat groen wél een menging is van geel en cyaanblauw dan wordt dat verklaard als een aangeleerde reactie veroorzaakt door de invloed van de driekleurenleer en beschouwd als een mislukte introspectie. Het is vanwege deze stelling dat zulke kleurovergangen "tegennatuurlijk" zijn dat de Zweedse beweging haar systeem het "Natural Colour System" noemde, in navolging van Herings "Natürliches System der Farbempfindungen". In deze opvatting zit de mens opgescheept met een falend aangeboren systeem van kleurervaring dat weinig adequaat is ten opzichte van de fysieke werkelijkheid en het in veel gevallen onmogelijk maakt correcte voorspellingen te doen over de subtractieve kleurmenging.

Zouden we echter aannemen dat de elementaire kleuren simpelweg samenvallen met de drie subtractieve primaire kleuren dan zouden bovenstaande mengingen ons logisch, weinig opzienbarend en begrijpbaar moeten toeschijnen, zij het wat lastiger dan bij kleuren die dichter bij elkaar liggen. In deze opvatting zou juist een weerstand om rood als een mengkleur te zien verklaard worden als een aangeleerde reactie, voortkomend uit de oude driekleurenleer die rood als subtractieve primaire kleur zag. De mens is dan door de evolutie met een coherent en adequaat ervaringssysteem uitgerust dat de juiste verwachtingen schept ten aanzien van pigmentmengingen.

Het Natural Colour System begon als een project om een formeel ruimtelijk kleurmodel te scheppen dat zo nauw mogelijk zou aansluiten bij de subjectieve kleurbeleving zoals geïnterpreteerd volgens een fenomenologische vierkleurenleer. De juistheid van die leer werd daarbij als gegeven beschouwd. Hoewel er veel empirisch onderzoek werd verricht, had dat dus niet in de eerste plaats tot doel het uitgangspunt te toetsen. Men werkte binnen een bepaald paradigma. Het werk bij het "Swedish Colour Centre Foundation" ging van start in 1964 en werd uitgevoerd door Anders Hård en Lars Sivik die de eerste resultaten presenteerden tegen het eind van de jaren zestig, onder supervisie van Gunnar Tonnquist. Het doel was toen om een methode te creëren waarmee een normale waarnemer zonder veel achtergrondkennis met het blote oog en zonder gebruik te maken van instrumenten, of kleurstalen ter vergelijking, een kleurbepaling kon vaststellen van fysieke objecten in zijn waarnemingsveld. Bij dit onderzoek baseerde men zich op eerder vooroorlogs werk van Tryggve Johansson en gebruikte als referentiekader de kleurenatlas van Sven Hesselgren uit 1952.

De onderzoekers ontdekten dat waarnemers met ongeveer 5% foutenmarge de gelijkenis van een kleur konden vaststellen ten opzichte van vier bonte referentiekleuren en zwart en wit en wel door die gelijkenis in een percentage uit te drukken. Het bleek daarbij niet uit te maken of de referentiekleur zichtbaar was door middel van een kleurstaal of onthouden werd na training. De referentiekleuren waren: rood, geel, groen en blauw ("röd, gul, grün, blå"). Ondanks de verwijzing naar het fysiologische aspect van Herings werk, kwamen de vier kleuren niet overeen met de lokale intensiteitsextremen voor verzadigde kleuren die modern biologisch onderzoek had gevonden. Net zoals bij het fenomenologische deel van Herings werk weken de kleuren flink af: het "geel" neigde sterk naar oranje en het "blauw" was niet het blauwviolet dat ervaren wordt via het "blauwe" contrastsignaal van het oog. Men kreeg dus ongeveer deze elementaire kleuren:

Volgens de moderne driekleurenleer zouden we aan het bovenstaande rijtje moeten kunnen zien waarin de vierkleurenleer superieur is aan de oude driekleurenleer: een zo verzadigd groen zou geen mengkleur van geel en blauw moeten lijken; het is volgens de moderne leer immers een menging van geel en cyaan. Een werkelijke menging in verf van zulke donkergele en kobaltblauwe tinten zal in feite een erg vuil groen opleveren. Dat de fenomenologisch gerichte kleurenleren door de eeuwen heen een vierde, groene, hoofdkleur noodzakelijk achtten, zou in deze opvatting een compensatie geweest zijn voor een foute keuze van vooral de tint "blauw". Ter vergelijking de drie subtractieve primaire kleuren, waaruit in principe alle kleuren gemengd kunnen worden, hoewel niet in elke gewenste verzadiging:

In 1968 presenteerde Hård een kleurruimte gebaseerd op dit model. Terwijl Johansson en Hesselgren al erg complexe geometrische figuren gebruikten in hun kleurruimten, bestond Hårds model uit een simpele dubbelkegel met aan de rand de vier bonte basiskleuren en aan de spitsen onderaan zwart en bovenaan wit. Die eenvoud sloot aan bij het doel van het project: het was niet zozeer bedoeld als een coherente wetenschappelijke weergave van de menselijke kleurperceptie maar eerder als een verduidelijking aan de gebruiker die niet in de war mocht worden gebracht door al te ingewikkelde vormen.

Ook in een tweede opzicht was Hårds kleurruimte een vereenvoudigende voorstelling: de kleuren magenta en cyaan waren niet verzadigd aanwezig, zoals ze dat ook al niet waren geweest in de voor het onderzoek gebruikte model van Hesselgren dat uitging van een constante intensiteitsgradiënt (toeneming van licht naar donker) tussen geel en blauw, terwijl in feite de curve op en neer gaat en de lokale extremen cyaan en magenta in volle verzadiging aanzienlijk intenser (lichter) zijn dan de tussen hun en geel liggende verzadigde kleuren rood en groen. Dit was overigens een vrij algemene tekortkoming van kleurenleren in de jaren zestig, niet speciaal van het NCS. Pas het werk van de Nederlander Frans Gerritsen in de jaren zeventig zou hierop de aandacht vestigen. Het niet aanwezig zijn van verzadigd magenta en cyaan is — afgezien van het voor de hand liggende bezwaar dat een belangrijk deel van de menselijke kleurervaring niet wordt weergegeven — om twee redenen problematisch. Om te beginnen is er de mogelijkheid dat het de introspectie van de kleurenfenomenoloog beïnvloed heeft. Hierboven zagen we dat verschillende verfmengingen, alle met cyaan of magenta als component, volgens de vierkleurenleer contra-intuïtief waren. Dit zou echter veroorzaakt kunnen zijn door een misverstand over de precieze identiteit van die mengingen: over welk magenta en cyaan hebben we het eigenlijk? Passen we het niet-verzadigde magenta en cyaan toe dat Herings werk toont dan krijgen we deze overgangen:

Deze laatste overgangen zijn echter géén correcte verfmengingen (iets wat Hering zelf ook nooit beweerd heeft; hij meende immers dat zijn intuïtie met de verfmenging overeenkwam); ze houden dus ook geen tegenstelling tussen de subjectieve kleurervaring en het mengen van verf in: ze zijn onjuist binnen ieder kleursysteem en ook contra-intuïtief volgens de moderne driekleurenleer. Het tweede probleem hangt hiermee samen. Volgens de vierkleurenleer zijn magenta en cyaan geen elementaire kleuren maar is magenta samengesteld uit rood en blauw en cyaan uit groen en blauw. Zouden we verzadigd magenta en cyaan gebruiken dan levert dit een kleurovergang op die niet overeenkomt met het resultaat van verfmenging:

Zouden we echter de centrale kleuren onverzadigd maken dan is het resultaat wél overeenkomstig de verfmenging:

Dit suggereert dat ook op dit punt er geen tegenstelling bestaat tussen de introspectie van de vierkleurenfenomenoloog en het gedrag van verf maar een dergelijke tegenstelling slechts wordt aangenomen door een verwarring tussen verzadigd en onverzadigd magenta en cyaan. Volgens de moderne driekleurenleer maakt de vierkleurenleer hier eenzelfde soort fout als welke Hering nog zo resoluut afwijst bij de derde subtractieve primaire kleur geel. Verzadigd geel is immers geen verfmenging van rood en groen:

Maar zouden we onverzadigd geel nemen dan is het wel een verfmenging (overigens ondanks Herings pertinente stelling dat een "rood-groen" absoluut onmogelijk en ondenkbaar is, subjectief of in verf):

De "Colour Centre Foundation" was in 1964 opgericht vanuit de IVA (de Zweedse academie voor technische wetenschappen) en "Svensk Form" (het Zweedse genootschap voor ambachtskunst en vormgeving) maar werd financieel mogelijk gemaakt door een consortium waarin de Zweedse staat en industrie deelnamen. Het oorspronkelijke onderzoek had geresulteerd in een simpel en elegant systeem waarmee ieder mens zonder dure hulpmiddelen op eenvoudige wijze redelijk nauwkeurig in getallen kon uitdrukken wat voor een kleur hij op een gegeven moment zag — mits het geen verzadigd magenta of cyaan betrof. Het economisch belang hiervan was echter beperkt. In de jaren zeventig werd een industrieel NCS geschapen met een samenhangend systeem van gekalibreerde instrumentaria, gestandaardiseerde kleurstalen en exacte kleurcodes. Om een volwaardige concurrent te kunnen worden van bestaande systemen zoals CIELAB en Pantone, kon dit stelsel niet meer gebaseerd zijn op inexacte subjectieve kleurwaarnemingen; het gebruikte objectieve fysieke metingen. Dit zette de methode op zijn kop: oorspronkelijk begon men met een subjectieve kleurervaring en vertaalde die in een formule; in de nieuwe opzet is het beginpunt een exacte fysieke meting die in een formule wordt omgezet die een mens die deze leest weer kan vertalen in een subjectieve kleurervaring — althans voor zijn innerlijk oog. Of dat laatste ook echt gebeurt, is voor het functioneren van het industriële systeem natuurlijk niet bijster relevant (men kan in plaats van de formule ook direct één van de 1750 kleurstalen gebruiken) en de band met de achterliggende theorie is hierdoor erg los geworden. Mocht blijken dat deze kleurenleer incorrect was dan doet dat niets toe of af aan de industriële bruikbaarheid van het systeem: de codes staan ook toe een gemeten kleur industrieel te reproduceren als men ze als een willekeurige notatie opvat. Dat doen de verfmachines namelijk in feite altijd al: zij mengen immers de kleuren niet vanuit het NCS-viertal rood, geel, groen en blauw — dat zou een volkomen onjuist resultaat opleveren — maar vanuit de drie subtractieve primaire kleuren magenta, geel en cyaan. Vanzelfsprekend moest een industrieel kleurengamma ook een meer verzadigd cyaan en magenta beschikbaar hebben en die kleuren werden dan ook toegevoegd. De NCS-standaard van 1979 begon zo af te wijken van de oorspronkelijke leer. Het resultaat van die ontwikkeling was een toestand waarbij er intern een industriële kern was die in feite eleganter beschreven kon worden met de moderne driekleurenleer en een externe presentatie die nog grotendeels volgens de lijnen van de traditionele vierkleurenleer opgezet was.

Die presentatie naar buiten toe geeft een versimpeld beeld van de situatie. De klemtoon wordt gelegd op de fysiologische aspecten van Herings leer en de opvatting dat biologisch onderzoek deze leer bevestigd zou hebben. Dat de achtergronden van het NCS voornamelijk filosofisch en introspectief zijn, blijft onderbelicht alsmede het feit dat de moderne opponentkleuren niet simpelweg samenvallen met de elementaire kleuren van het NCS. De problematiek rond cyaan en magenta wordt niet vermeld. Het wordt niet duidelijk gemaakt dat Hårds dubbelkegel een versimpelde kleurruimte is. Het systeem zou het enige zijn dat zou aansluiten bij de manier waarop mensen kleur waarnemen. Die claim wordt typisch ondersteund door de intuïties van het NCS over "subtractieve" kleurmenging te vergelijken met de RGB-notatie die echter over de "additieve" kleurmenging gaat en vanzelfsprekend niet de juiste resultaten oplevert als men haar direct op de subtractieve menging toepast. Een vergelijking met het echte alternatief, het subtractieve deel van de moderne driekleurenleer, wordt niet gemaakt.

Het NCS is een standaard in negentien landen en is de norm voor kleurenreferenties in Zweden (sinds 1979), Noorwegen (sinds 1984) en Spanje (sinds 1994). Het is ook een van de standaards die gebruikt wordt door de International Colour Authority, een vooraanstaande uitgever die voorspellingen doet met betrekking tot trends in de textielindustrie en interieurontwerp. Het NCS systeem wordt vertegenwoordigd door een netwerk van distributeurs dat de lokale markt bestrijkt en over een volledige voorraad NCS-kleurstalen en andere producten beschikt. Zij leveren oefenmateriaal, opleidingscursussen en documentatie. Het NCS wordt vooral gebruikt door interieurarchitecten en als standaard van huisschildersverf op het Europees continent; in de Engelstalige landen wordt het weinig toegepast. In Zweden maakt het deel uit van het voorgeschreven onderwijsprogram.

Vanaf de jaren zeventig begon het psychologisch empirisch kleuronderzoek eindelijk systematisch rekening te houden met het, toch al sinds de dagen van Maxwell bekende, feit dat er zoiets als verzadigd cyaan en magenta bestond. Het meest opvallende gevolg was dat het in onderzoek veelgebruikte Munsell Color System langzaam werd aangepast — een proces dat nog steeds niet helemaal is voltooid — maar ook de onderzoekers van het NCS begonnen hun testpersonen een kleurengamma voor te leggen waarin de "nieuwe" verzadigde kleuren aanwezig waren. Hierbij bleek dat het NCS ten dele in staat is zich als een echt wetenschappelijk systeem te gedragen in die zin dat het een falsificatie, weerlegging, van haar eerdere hypothesen probeerde uit te voeren. Die falsificatie slaagde ook: de introductie van verzadigd magenta en cyaan in de testopzet leidde tot beduidend andere onderzoeksresultaten. Hierop werd het systeem aanzienlijk aangepast in de richting van de moderne driekleurenleer: "blauw" werd nu een kleur die dicht bij cyaan stond en "rood" ging wat in de richting van magenta; ook het geel werd wat minder oranjeachtig. Door de eerste twee wijzigingen werd de band met de opponentkleuren nog vager. Het wezenskenmerk van het systeem: dat het een vierkleurenleer betrof, werd echter niet verlaten. Groen bleef dus aanwezig als elementaire kleur, waarbij een voorsprong op de driekleurenleer bewaard bleef bij het gebruik als referentiesysteem: door gebruik van vier kleuren in plaats van drie worden immers de afstanden ten opzichte van de referentiekleuren minder en is het eenvoudiger de relatieve afwijking in te schatten. Het viertal elementaire kleuren zag er in de standaard van 1995 ongeveer zo uit:

In de externe presentatie van het NCS blijven omvang en precieze achtergronden van de wijzigingen onvermeld, alsmede het gegeven dat naarmate de NCS-kleuren dichter bij de primaire kleuren van de subtractieve kleurmenging komen, de claim dat het NCS-systeem intuïtief superieur is, veel van haar relevantie verliest.

In de jaren zestig is het vraagstuk welk kleursysteem het juiste is, verder gecompliceerd door taalkundig onderzoek. De antropoloog Brent Berlin publiceerde in zijn boek "Basic Color Terms" uit 1969 de resultaten van linguïstisch onderzoek dat leek aan te tonen dat alle talen in de wereld volgens een vast schema evolueren: ze creëren eerst een kleurterm voor rood, dan één voor geel of groen; bij talen met drie kleurtermen gaat het onveranderlijk om rood, geel en groen en de vierde term is steeds blauw. De theorie is zeer omstreden maar sluit aan bij eerdere stellingen door fenomenologen dat de meeste talen in de wereld woorden voor hun vier elementaire kleuren bevatten. De zaak ligt echter ingewikkeld: veel talen hebben maar drie basiskleurtermen en sommige geen enkele.

Het taalkundig onderzoek ondersteunt de vierkleurenleer: net zoals de driekleurenleer meer waarschijnlijk wordt doordat het één enkel systeem biedt voor intuïtie en verfmenging, zo wordt de vierkleurenleer waarschijnlijker doordat één mechanisme, dat van de opponentkleuren, zowel intuïtie als taal kan verklaren. Aan de andere kant biedt het onderzoek de driekleurenleer ook een argument tegen de vierkleurenleer, want die kan nu mogelijk verklaard worden als een verwarring tussen intuïtie en niet-intuïtieve psychologische mechanismen die achter de taal verscholen kunnen liggen. Rood, geel, groen en blauw zouden misschien alleen exemplarisch kunnen zijn als "oerkleuren", evolutionair verankerd als relevante omgevingfactoren — het rood van bloed, het donkergeel van gerijpt fruit, het groen van planten, het blauw van de lucht — zonder dat het de elementaire kleuren zijn van het qualiasysteem. In dat geval vormen de vier kleuren van de NCS misschien niet zoals beweerd de onveranderlijke "pure" kleuren van de menselijke waarneming maar zijn ze een resultante van allerlei psychologische, biologische, taalkundige en culturele factoren, waaronder de invloed van de oude driekleurenleer. Over het onderwerp elementaire kleur bestaat in filosofie noch wetenschap enige consensus.

Het model dat het NCS gebruikt is een kleurruimte in de vorm van een dubbelkegel, gelijk aan die welke Wilhelm Ostwald toepaste. Net zoals bij ieder kleurmodel staat bij de dubbelkegel iedere dimensie voor een van de drie basisparameters van kleur: de intensiteit (lichtsterkte), de verzadiging (hoe fel of zuiver de kleur is) en tint (over welke kleur het gaat). Kleuren in NCS worden dan ook genoteerd met drie waarden, te weten de hoeveelheid zwart, waarmee de intensiteit (in dit geval indirect, zie onder) bepaald wordt, de "kleurigheid" ("chromaticness") en een percentage tussen twee van de elementaire kleuren: tussen geel en rood; rood en blauw; blauw en groen of groen en geel. Met die laatste verhouding ligt de tint vast.

De verticale as van de dubbelkegel geeft de licht-donkerdimensie weer: wit aan de top (W) en zwart (S ofwel "Svart") onderaan. Daartussen heeft men een onderverdeling gemaakt met negen tussenstappen die het percentage zwart uitdrukken van 10 tot en met 90. Als we een verticale doorsnede maken door de dubbelkegel krijgen we een driehoek met als horizontale as de kleurigheid. Opnieuw zijn er negen tussenstappen tussen de as die de grijswaarden weergeeft en de volle kleur, die het percentage "kleurigheid" weergeven van 10 tot en met 90. Een eigenaardigheid van de notatie is dat de hoeveelheid zwart en de kleurigheid samen kleiner of gelijk aan 100% zijn; de rest is de hoeveelheid wit. Dit betekent dat het zwartpercentage geen directe aanwijzing is van de intensiteit. In feite is het zelfs een hoge uitzondering dat kleuren met hetzelfde zwartgetal een identieke donkerheid hebben; ze liggen ook niet in dezelfde horizontale doorsnede van de dubbelkegel, maar vormen een gelijke gradatie vanaf de buitenste lijn wit-volle kleur, welke lijn echter zelf in intensiteit afneemt naarmate de volle kleur genaderd wordt. De intensiteit kan zo pas bepaald worden in een combinatiewaarde met de kleurigheid, welke waarde men in het NCS de "nuance" noemt. De notatie geeft als het ware de percentages witte, zwarte en gekleurde verf weer die samen een mengsel van 100% vormen. Dit is opmerkelijk gezien het uitgangspunt van het NCS dat men juist "niet" de verfmenging wil volgen maar de intuïtie. Deze eigenschap werd noodzakelijk gemaakt door het feit dat de buitenste rand van de dubbelkegel, waaraan zich de verzadigde kleuren bevinden, zich in deze versimpelde kleurruimte op gelijke afstand van wit en zwart bevindt terwijl in werkelijkheid de verzadigde kleuren flink in intensiteit verschillen in de volgorde geel, cyaan, magenta, groen, rood en blauw. Hierdoor zou het hoe dan ook onmogelijk geweest zijn dat horizontale doorsneden een schijf van eenzelfde intensiteit weergeven.

Maken we een horizontale doorsnede op de rand van de dubbelkegel dan verkrijgen we de NCS-kleurencirkel van verzadigde kleuren. De vier elementaire kleuren van het NCS: geel (Y), rood (R), blauw (B) en groen (G) bevinden zich op gelijke afstand van elkaar, met geel bovenaan, rood rechts, blauw onderop en groen links, zoals conventioneel is. Vergeleken met een cirkel met geel, magenta en cyaan als hoofdkleuren betekent dit dat de mengingen tussen groen en geel en tussen geel en rood een grotere sector krijgen: de helft in plaats van een derde. Dit sluit goed aan bij het gegeven dat de mens kleurverschillen rond geel nauwkeuriger kan onderscheiden. In dit opzicht komt de NCS-cirkel overeen met het Munsellsysteem. Doordat groen een extra hoofdkleur is, wordt echter ook de groen-blauwsector erg groot. Daar dat blauw zelf niet meer sterk van cyaan verschilt en het menselijk kleuronderscheidingsvermogen tussen groen en cyaan erg slecht is, krijgen we hier een aantal kleurstappen dat nauwelijks van elkaar te onderscheiden is. Tussen blauw en rood echter wordt de helft van de standaardcirkel in één kwadrant samengeperst zodat de kleurstappen daar juist enorm zijn. De uniformiteit van stappen in kleuronderscheidingsvermogen, zoals het Munsellsysteem nastreeft, is hier dus ver te zoeken. Een verdere eigenaardigheid is dat de cirkel nog steeds geen erg verzadigd cyaan en vooral magenta toont.

De tintnotatie geeft eerst een hoofdkleurletter. Gradaties tussen de hoofdkleuren worden weergegeven in negen tussenstappen weergegeven als percentages van 10 tot en met 90 van de, met de klok mee, volgende hoofdkleur. De eerste hoofdkleurletter kan dus een volkomen fout beeld van de kleur geven: Y90R bijvoorbeeld, ligt dicht tegen rood aan, niet in de buurt van geel. In totaal zijn er dus veertig stappen.

Ten slotte kan een NCS-kleurcode nog een NCS-versienummer bevatten. De tintnotatie volgt op de nuance, verbonden met een liggend streepje. De kleur okergeel wordt bijvoorbeeld zo genoteerd: NCS 3030 - Y30R met deze betekenis:

formula_1

De standaard van 1995 werd met een S aangegeven; bijvoorbeeld: NCS S 3030 - Y30R.
Met twee voorbeelden van de NCS-notatie kunnen we de Zweedse vlag beschrijven:

Een additief model zoals RGB beschrijft wat er op het laagste niveau (dat van de kegeltjes) gebeurt, wat goed aansluit bij het 'gezichtsbedrog' dat wordt toegepast in computermonitors en kleurentelevisies. Een subtractief model zoals het NCS-model daarentegen beschrijft wat er op het hogere niveau, dat van de hersenen, wordt ervaren, en sluit dus beter aan bij hoe mensen kleuren ervaren en beschrijven. Dit alles betekent dat de kleurnotatie in termen van NCS een meer direct idee van de kleur geeft, terwijl bij de RGB-notatie een mentale omzetting moet plaatsvinden die veel minder intuïtief is. Met het NCS-model is echter niet te voorspellen wat er gebeurt bij het mengen van verschillende kleuren licht of verf. De CMYK-notatie is zowel subtractief als een correcte voorspeller van verfgedrag: de omstreden pretentie van het NCS is dat zijn systeem intuïtiever zou zijn.

Kuehni, Rolf G., 2003, "Color Space and Its Divisions: Color Order from Antiquity to the Present", Hoboken, New Jersey.


</doc>
<doc id="728803" url="https://nl.wikipedia.org/wiki?curid=728803" title="Orde van het Rode Kruis (Bulgarije)">
Orde van het Rode Kruis (Bulgarije)

De Orde van het Rode Kruis (Bulgaars: "КРЕСТ «ЗА ПОБУЖДЕНИЕ К ЧЕЛОВЕКОЛЮБИЮ"), ook ""kruis voor weldadigheid"" of ""Decoratie voor Weldadigheid"" in 4 klassen" genoemd, was een Bulgaarse onderscheiding die in een aantal bronnen, waaronder Jörg Nimmerguts "Orden Europas" een orde wordt genoemd. Ook in de ""Almanach de Gotha"" is sprake van een ""Orde van het Rode Kruis"" waarvan Simeon II zich de grootmeester noemt. De op 30 mei 1917 ingestelde orde werd in drie graden toegekend.

De naam en het jaar waarin de orde werd ingesteld en afgeschaft verschilt bij de verschillende bronnen. Jörg Nimmergut geeft 1908 aan als stichtingsjaar en spreekt van de "Wohltätigkeitsorden". Bij hem wordt de orde, samen met de andere koninklijk Bulgaarse orden, in 1944 afgeschaft.

Het kruis van de orde werd, zoals in Bulgarije gebruikelijk, aan een driehoekig lint op de borst gespeld. Het lint is wit met horizontale mintgroen-wit-rode strepen.

Dames droegen het kruis aan een strik. Op het internet is ook een om de hals te dragen commandeurskruis afgebeeld.

De Bulgaarse koninklijke orden en onderscheidingen werden door de republiek Bulgarije afgeschaft.

Het kruis van de orde is een zilveren kruis van Pisa, ook wel molenkruis of sleutelkruis genoemd. Het kruis heeft bij de hogere graden vier wit geëmailleerde armen. In de vier armen van het kruis is een gekroond zilveren monogram aangebracht. Het centrale wit geëmailleerde medaillon met het Kruis van Genève is omgeven door een rode ring met daarop in gouden letters de Cyrillische opdracht "NA CHOVEKOLYUBTSI 1916" (voor weldadigheid 1916). Op de keerzijde is in het medaillon de gekroond Bulgaarse leeuw afgebeeld. Op de ring staat BULGARSKA PRIZNATELNOST wat met "Bulgaarse erkenning" kan worden vertaald. De kruizen van de twee lagere rangen zijn eenvoudiger uitgevoerd; bij de IIIe Klasse is alleen het medaillon geëmailleerd en bij de IVe Klasse alleen het medaillon aan de voorzijde. Een verhoging in de vorm van een beugelkroon ontbreekt.



</doc>
<doc id="728841" url="https://nl.wikipedia.org/wiki?curid=728841" title="Mieke Suys">
Mieke Suys

Mieke Suys (Gent, 15 februari 1968), bijgenaamd "Mickey", is een Belgisch triatlete. Ze is getrouwd, woont in Gent en is werkzaam als fysiotherapeute.

Sinds 1986 doet ze aan triatlon. In 1995 werd Mieke vijfde op het wereldkampioenschap lange afstand in Nice. Suys deed mee aan de Olympische Zomerspelen van 2000. Ze behaalde haalde de finisch echter niet.

Vier jaar later ging het een stuk beter op de Olympische Zomerspelen van Athene. Ze behaalde een 22e plaats in een tijd van 2:09.12,57.

Ze is aangesloten bij "Trilok Lokeren/DOK".



</doc>
<doc id="730286" url="https://nl.wikipedia.org/wiki?curid=730286" title="Airsoft goggle">
Airsoft goggle

Een airsoft goggle is een veiligheidsbril ten behoeve van het spelen van airsoft.

Bij het spelen van airsoft is het dragen van een veiligheidsbril verplicht.

Er bestaan vele soorten en maten op het gebied van veiligheidsbrillen. De meeste voorkomende brillen bij het airsoften zijn de "ESS Ice 2.4 Eye Shield Goggle" of de "Bolle X800T Tactical Goggles".

De bril moet een goedgekeurde veiligheidsbril zijn. Een gewone bril is niet toegestaan. Dit heeft te maken met de snelheid die de kunststofballetjes (BB's) waarmee geschoten wordt, kunnen halen (maximaal 600 FPS). Met een korte afstand kan de BB door een gewone bril heen gaan.


</doc>
<doc id="730697" url="https://nl.wikipedia.org/wiki?curid=730697" title="Grafesthesie">
Grafesthesie

Grafesthesie is een term uit de neurologie. Het betekent dat de testpersoon in staat is om het schrijven (van karakters) op de huid te herkennen.

Het woord is samengesteld uit de Griekse woorden:


</doc>
<doc id="730833" url="https://nl.wikipedia.org/wiki?curid=730833" title="World Professional Association for Transgender Health">
World Professional Association for Transgender Health

De World Professional Association for Transgender Health (WPATH), vroeger bekend onder de naam de "Harry Benjamin International Gender Dysphoria Association, Inc." (HBIGDA)) is een professionele organisatie toegewijd aan het onderzoeken, begrijpen en behandelen van genderdysforie en andere genderstoornissen. De vereniging heeft ongeveer 500 leden over de wereld, werkzaam op gebieden als geneeskunde, psychologie, recht, welzijn, voorlichting, psychotherapie, familiestudies, sociologie, antropologie en seksuologie.

WPATH is vermaard om hun publicatie van "the Standards of care for gender identity disorders", ze bieden daarnaast ook informatie en ethische richt lijnen aan.

De eerste publicatie van the Standards of Care dateert van 1979, de zevende versie werd in 2011 uitgegeven




</doc>
<doc id="731081" url="https://nl.wikipedia.org/wiki?curid=731081" title="Speedball">
Speedball

Speedball is het gelijktijdig intraveneus toedienen van heroïne en cocaïne. Het gevaar van speedballs is onder andere het sneller uitwerken van cocaïne met een potentieel dodelijk respiratior depressie veroorzaakt door het effect van heroïne. 

Bekende sterfgevallen door het gebruik van speedball zijn Alice In Chains-zanger Layne Staley en de acteurs River Phoenix, John Belushi en Chris Farley. Depeche Mode-zanger Dave Gahan kreeg een hartaanval na een speedball-overdosis en Guns N' Roses-drummer Steven Adler kreeg een hersenbloeding door gebruik van speedball. Hij heeft er een spraakgebrek aan overgehouden. Ook Thin Lizzy zanger Phil Lynott heeft het gebruik van speedballs niet overleefd; hij overleed 10 dagen na gebruik aan algemeen lichaamsfalen op 4 januari 1986. Ook Hillel Slovak, de oorspronkelijke gitarist van de Red Hot Chili Peppers, overleed aan de gevolgen van een overdosis speedball.


</doc>
<doc id="731359" url="https://nl.wikipedia.org/wiki?curid=731359" title="Operatie (medisch)">
Operatie (medisch)

Een operatie is een chirurgische procedure om een medisch probleem te verhelpen, een diagnose te kunnen stellen, of het leven aangenamer te maken (palliatieve operaties en plastische chirurgie).

Een operatie wordt doorgaans uitgevoerd in een speciale ruimte, een operatiekamer, in een ziekenhuis door een of meer chirurgen, een anesthesioloog en een of meer operatieassistenten.

Kenmerkend voor een operatie is dat het een invasieve procedure is. Dit betekent dat weefsels, implantaten en/of organen met instrumenten (bijvoorbeeld een scalpel of bistouri) geopend, veranderd, geïmplanteerd of verwijderd worden en dat overtollig bloed wordt afgevoerd met behulp van een aspirator.


</doc>
<doc id="731388" url="https://nl.wikipedia.org/wiki?curid=731388" title="Acromegalie bij de hond">
Acromegalie bij de hond

Acromegalie bij de hond is een overmatige groei van bepaalde lichaamsdelen bij volwassen dieren ten gevolge van een overmaat aan groeihormoon(GH).
De overmatige groei betreft vooral de lichaamsuiteinden ("acro" is een voorvoegsel dat duidt op uiteinde of top van een lichaam of lichaamsdeel). Ook de omvang van diverse inwendige organen, bijvoorbeeld lever, nier en hart, kan toenemen.

De belangrijkste klinische verschijnselen van acromegalie bij honden zijn de volgende .

In de jaren 80 werd ontdekt dat een exogene toediening van progestagenen (onder meer tegen loopsheid, heeft een anticonceptief effect) bij honden kan leiden tot een overproductie van groeihormoon.

Tot eind jaren 90 werd ervan uitgegaan dat de locatie van overproductie van groeihormoon intrinsiek verschillend was bij honden, wanneer vergeleken met katten en mensen. Bij honden wordt dit groeihormoon in de melkklieren geproduceerd, bij mensen en katten enkel in de hypofyse.
Er is op heden echter bewijs dat het groeihormoongen ook bij mensen en katten in de melkklieren tot expressie komt, zij het in mindere mate dan bij de hond.
Omgekeerd is nu ook een hond gevonden waarbij de overproductie van groeihormoon veroorzaakt werd door een hypofyseadenoom.

Er bestaat een correlatie tussen het voorkomen van acromegalie en diabetes mellitus, door het diabetogene effect van groeihormoon. Het hormoon kan bij de hond o.a. een perifere insuline-resistentie veroorzaken, die kan leiden tot suikerziekte.

De behandeling van acromegalie bestaat uit een wegnemen van de oorzakelijke factor. Dit kan - afhankelijk van de precieze oorzaak - bekomen worden door het reduceren van het gehalte progestagenen, dan wel groeihormoon in de circulatie.




</doc>
<doc id="731589" url="https://nl.wikipedia.org/wiki?curid=731589" title="Radiaalflexie">
Radiaalflexie

De term radiaalflexie is een van de termen die binnen de functionele anatomie gebruikt wordt om een beweging in een gewricht te beschrijven. Deze termen zijn, als onderdeel van de zogenaamde descriptieve termen, onderdeel van de internationaal aanvaarde nomenclatuur van de anatomie.

Men spreekt van radiaalflexie als de hand zijwaarts naar de duim toe buigt (gezien vanuit de anatomische houding).

Deze beweging vindt plaats alleen in het polsgewricht


</doc>
<doc id="731591" url="https://nl.wikipedia.org/wiki?curid=731591" title="Ulnairflexie">
Ulnairflexie

De term ulnairflexie is één van de termen die binnen de functionele anatomie gebruikt wordt om een beweging in een gewricht te beschrijven. Deze termen zijn, als onderdeel van de zogenaamde descriptieve termen, onderdeel van de internationaal aanvaarde nomenclatuur van de anatomie.

Men spreekt van ulnairflexie als de hand zijwaarts naar de pink toe buigt, gezien vanuit de anatomische houding.

Ulnairflexie vindt alleen plaats in het polsgewricht.


</doc>
<doc id="731594" url="https://nl.wikipedia.org/wiki?curid=731594" title="Laterorotatie">
Laterorotatie

Laterorotatie is één van de termen die binnen de functionele anatomie gebruikt wordt om een beweging in een gewricht te beschrijven. Deze termen zijn, als onderdeel van de zogenaamde descriptieve termen, onderdeel van de internationaal aanvaarde nomenclatuur van de anatomie.

Laterorotatie is een beweging van de schoudergordel. Men spreekt van laterorotatie wanneer vanuit de neutrale uitgangshouding (de "anatomische houding") het schouderblad met zijn onderste punt ("angulus inferior") naar buiten draait. Het tegenovergestelde van laterorotatie is mediorotatie.


</doc>
<doc id="731595" url="https://nl.wikipedia.org/wiki?curid=731595" title="Mediorotatie">
Mediorotatie

Mediorotatie is een van de termen die binnen de functionele anatomie gebruikt wordt om een beweging in een gewricht te beschrijven. Deze termen zijn, als onderdeel van de zogenaamde descriptieve termen, onderdeel van de internationaal aanvaarde nomenclatuur van de anatomie.

Mediorotatie is een beweging van de schoudergordel. Men spreekt van mediorotatie wanneer vanuit de neutrale uitgangshouding (de "anatomische houding") het schouderblad met zijn onderste punt ("angulus inferior") richting de wervelkolom draait. Het tegenovergestelde van mediorotatie is laterorotatie.


</doc>
<doc id="731598" url="https://nl.wikipedia.org/wiki?curid=731598" title="Protractie">
Protractie

Protractie is één van de termen die binnen de functionele anatomie gebruikt wordt om een beweging in een gewricht te beschrijven. Deze termen zijn, als onderdeel van de zogenaamde descriptieve termen, onderdeel van de internationaal aanvaarde nomenclatuur van de anatomie.

Protractie is een beweging van de schoudergordel. Men spreekt van protractie wanneer vanuit de neutrale uitgangshouding (de "anatomische houding") het schouderblad langs de borstkas naar voren toe wordt getrokken. Het tegenovergestelde van protractie is retractie of retrotractie.


</doc>
<doc id="731603" url="https://nl.wikipedia.org/wiki?curid=731603" title="Retractie">
Retractie

Retractie of retrotractie is één van de termen die binnen de functionele anatomie gebruikt wordt om een beweging in een gewricht te beschrijven. Deze termen zijn, als onderdeel van de zogenaamde descriptieve termen, onderdeel van de internationaal aanvaarde nomenclatuur van de anatomie.

Retractie is een beweging van de schoudergordel. Men spreekt van retractie wanneer vanuit de neutrale uitgangshouding (de "anatomische houding") het schouderblad langs de borstkas richting de wervelkolom wordt getrokken. Het tegenovergestelde van retractie is protractie.


</doc>
<doc id="731606" url="https://nl.wikipedia.org/wiki?curid=731606" title="Lateraalflexie">
Lateraalflexie

De term lateraalflexie is een van de termen die binnen de functionele anatomie gebruikt wordt om een beweging in een gewricht te beschrijven. Deze termen zijn, als onderdeel van de zogenaamde descriptieve termen, onderdeel van de internationaal aanvaarde nomenclatuur van de anatomie.

Men spreekt van Lateraalflexie bij het zijwaarts buigen van de wervelkolom (gezien vanuit de anatomische houding)

Lateraalflexie vindt plaats in de wervelkolom.


</doc>
<doc id="731610" url="https://nl.wikipedia.org/wiki?curid=731610" title="Ventraalflexie">
Ventraalflexie

De term ventraalflexie is een van de termen die binnen de functionele anatomie gebruikt wordt om een beweging in een gewricht te beschrijven. Deze termen zijn, als onderdeel van de zogenaamde descriptieve termen, onderdeel van de internationaal aanvaarde nomenclatuur van de anatomie.

Men spreekt van ventraalflexie bij het voorwaarts buigen van de wervelkolom (gezien vanuit de anatomische houding).


</doc>
<doc id="731688" url="https://nl.wikipedia.org/wiki?curid=731688" title="Westnijlziekte">
Westnijlziekte

De westnijlziekte is een door muggen overgebrachte virusziekte die vooral onder vogels slachtoffers maakt, maar die ook zoogdieren als de mens en het paard kan treffen. De ziekte wordt door geïnfecteerde muggen verspreid, waaronder de tijgermug.
Vogels zijn reservoir voor het virus, zij vertonen over het algemeen weinig symptomen, maar zijn hoogviremisch. Dit betekent dat een mug bij een bloedmaaltijd voldoende virus kan opnemen om dit bij een volgende maaltijd door te geven. Om een infectie vanuit het reservoir (vogels) over te brengen naar de accidentele gastheren (paard, mens, andere zoogdieren) zijn zogenaamde brugvectoren nodig. De meeste muggen hebben namelijk een sterke voorkeur voor vogels of voor zoogdieren. De overdracht kan dus slechts plaatsvinden door muggen die geen specifieke voorkeur hebben (onder andere Culex tarsalis, waarschijnlijk ook Culex pipiens) of door een mug die 'per ongeluk' de verkeerde diersoort bezoekt.
Zoogdieren (voornamelijk paarden en mensen) zijn zogenaamde 'dead end hosts'. Zij vertonen vaker verschijnselen, maar zijn kortdurend en laag viremisch. Dit houdt in dat een mug onvoldoende virus kan opnemen. De verspreiding van de ziekte kan dus niet via paarden en mensen optreden.

Tot voor kort werd het virus beschouwd als laagpathogeen bij zoogdieren en niet-pathogeen bij vogels. Het virus dat vanaf 1999 slachtoffers maakte in Noord-Amerika blijkt nauw verwant aan een stam uit het Midden-Oosten. Dit eerstelijns westnijlvirus heeft mutaties doorgemaakt. Kraai-achtigen (Corvids) vertonen na infectie met lijn 1 namelijk wel klinische symptomen. Hierdoor fungeren de kraaien, eksters etc. inmiddels als 'signaalvogels'. Bij plotselinge massale sterfte van deze vogels moet direct gedacht worden aan introductie van westnijlvirus. Lijn 2 veroorzaakt klinische symptomen bij roofvogels, tot massale sterfte aan toe.

Bij 80% van de menselijke slachtoffers levert een infectie met het westnijlvirus geen symptomen op. In de overige gevallen is er sprake van koorts. In 0,7% van de gevallen zijn er ernstiger gevolgen, met name encefalitis en meningitis. Vooral mensen boven de 50 jaar hebben een hoger risico op de ernstiger verschijnselen van de ziekte. De symptomen ontwikkelen zich 3 tot 14 dagen na de infectie. Er is geen effectieve behandeling.

Het eerste geval van de westnijlziekte werd in 1937 in Oeganda beschreven. De ecologie van de ziekte werd in de vijftiger jaren in Egypte beschreven. De ziekte werd voor het eerst bij paarden beschreven in Egypte en Frankrijk in de zestiger jaren. Het westnijlvirus werd in 1999 voor het eerst in de Verenigde Staten geconstateerd. Aangezien zoogdieren laag viraemisch zijn, is het virus niet via paarden of mensen New York en omgeving binnen gekomen. Waarschijnlijker is dat asymptomatische vogels het virus hebben meegenomen en dat muggen voor verdere verspreiding hebben gezorgd. Dat jaar was er sprake van veranderde vogelmigratieroutes, waardoor (water)vogels uit het Midden-Oosten zijn afgebogen naar Noord-Oost Amerika. In slechts 4 jaar bereikte het virus de westkust van de Verenigde Staten, waarschijnlijk verder verspreid door zangvogels.


</doc>
<doc id="731710" url="https://nl.wikipedia.org/wiki?curid=731710" title="Chlamydiae">
Chlamydiae

Chlamidiae is een stam en een klasse in het rijk der bacteriën. Tot de Chlamydiae behoort de orde Chlamydiales. Alle soorten kunnen alleen voortbestaan in een eukaryotische gastheercel die zij parasiteren of waarmee zij in symbiose leven.

Tot de Chlamidae behoren onder andere:


</doc>
<doc id="731711" url="https://nl.wikipedia.org/wiki?curid=731711" title="Amyloïdose">
Amyloïdose

Amyloïdose is een aandoening bij mens en dier die gekenmerkt wordt door een opstapeling van amyloïde. Amyloïdose wordt gekenmerkt door extracellulaire neerslag van eiwitten in abnormale fibrillaire structuren. De stapeling kan zich beperken tot één of enkele organen of weefsels ("lokale amyloïdose"), maar kan ook gegeneraliseerd voorkomen ("systemische amyloïdose").

Gezien de naam zou men kunnen denken dat amyloïd een op zetmeel (amylum) lijkend koolhydraat is. Dat is echter niet zo. Amyloïd is een eiwit. De overeenkomst met zetmeel is dat het met jodium gekleurd kan worden.

Bij veel gevallen van amyloïdose is de exacte oorzaak niet bekend. Vaak spelen immunologische stoornissen een rol bij de vorming en opstapeling van amyloïd.

Er bestaat geen specifieke therapie ter verwijdering van het gestapelde amyloïd. Therapeutische ingrepen kunnen alleen gericht zijn op behandeling van eventueel voorkomende met amyloïdose geassocieerde ziekteprocessen.

Sinds 18 december 2012 is de "contactgroep amyloïdose" opgericht, met als doel een patiëntenvereniging te vormen.




</doc>
<doc id="731730" url="https://nl.wikipedia.org/wiki?curid=731730" title="Plasmacel">
Plasmacel

Plasmacellen of plasmocyten zijn immunoglobulineproducerende cellen die ontstaan zijn uit B-lymfocyten en vooral gekenmerkt worden door een grote hoeveelheid cytoplasma, een excentrisch gelegen kern die een radstructuur vertoont en een perinucleair optisch leeg hofje.
B-cellen ontwikkelen zich tot plasmacellen na activatie door een T-helpercel (via de T-celafhankelijke B-celrespons) of in het geval van een structureel eenvoudig antigen kan dit ook zonder T-cellen (T-celonafhankelijke B-celrespons).

De plasmacellen ontstaan uit B-lymfocyten in perifere secundaire lymfoïde organen, zoals daar zijn de milt en de lymfeknopen. Zij geraken vanuit het bloed in deze organen op dezelfde manier als T-cellen en zullen er alleen levend blijven als ze hun overeenkomstige antigen vinden. Indien dit antigen, gepresenteerd op T-helpercellen, er niet is, gaan ze dood of verlaten ze het lymfoïde orgaan om weer naar het bloed te gaan. Bij activatie in de perifere secundaire lymfoïde organen kunnen de plasmacellen via lymfe en bloed naar het beenmerg gaan. Ze zullen van daaruit grote hoeveelheden antilichamen naar het bloed sturen. Voorts kunnen de B-cellen ook zelf in het lichaam worden verspreid en zullen ze daar geactiveerd worden via de T-celonafhankelijke B-celrespons. Zo zullen ze bijvoorbeeld vanuit het bloed de nodige antilichamen aanmaken.


</doc>
<doc id="731828" url="https://nl.wikipedia.org/wiki?curid=731828" title="Hypertrofie">
Hypertrofie

Hypertrofie (Grieks voor "overmatige voeding") is een term uit de celbiologie en het houdt in dat weefsels of organen in grootte toenemen door vergroting van het volume van de afzonderlijke cellen. Hypertrofie betekent op cellulair niveau dat de cel meer water en bouwstoffen opneemt met als gevolg een toename van het volume.

Het aantal cellen neemt bij hypertrofie niet toe, in tegenstelling tot bij hyperplasie waarbij de grootte van weefsels of organen toeneemt door toename van het celaantal. Hypertrofie is het tegenovergestelde van atrofie, waarbij weefsels of organen in grootte afnemen door verkleining van het celvolume.



</doc>
<doc id="731873" url="https://nl.wikipedia.org/wiki?curid=731873" title="Wilder Penfield">
Wilder Penfield

Wilder Graves Penfield, OM, CC, CMG, MD, FRS (Spokane (Washington), 25 of 26 januari 1891 – Montreal, 5 april 1976) was een in Amerika geboren Canadese neurochirurg.
Penfield was een origineel onderzoeker die vooral bekendheid kreeg door zijn onderzoek naar hersenfuncties bij ernstige epilepsiepatiënten. Samen met collega Herbert Jasper probeerde hij epileptici te behandelen door hersencellen te vernietigen in gebieden van de hersenen waar de aanvallen ontstonden. Voorafgaande aan de operatie werden onder lokale anesthesie elektroden in de hersenen aangebracht terwijl de patiënten bij bewustzijn waren. Hierdoor konden zij rapporteren wat hun ervaringen waren bij stimulatie van specifieke gebieden in de hersenen en konden operaties ook effectiever worden uitgevoerd.

Dit stelde Penfield in staat functionele kaarten maken van de gebieden in de somatosensibele schors en motorische schors en hun verbindingen met zintuigen en ledematen. Deze kaarten worden nog steeds gebruikt. Bekend is onder andere zijn kaart van de motorische homunculus. Hij ontdekte daarbij tevens dat elektrische stimulatie van de temporale kwab vaak gepaard ging met zeer levendige herinneringen of belevingen van zijn patiënten. Deze ontdekking gaf aanleiding tot de hypothese dat geheugenrepresentaties op specifieke locaties in de hersenen zijn opgeslagen. 
De methode van hersenstimulatie is later ook toegepast door George Ojemann van de Universiteit van Washington in de V.S.



</doc>
<doc id="731889" url="https://nl.wikipedia.org/wiki?curid=731889" title="Pijlgif">
Pijlgif

Pijlgiften zijn vergiften gebruikt bij de jacht met pijl-en-boog of met de blaaspijp.

Ze dienden om de jacht efficiënter te maken. Een raak schot dat geen vitale delen raakt of slechts een lichte verwonding veroorzaakt, is nu voldoende om een prooi te doden. Typische pijlgiften zijn gevaarlijk bij injectie maar niet bij opname door de mond; de prooi kan dan immers niet gegeten worden. De benodigde dosis moet zo klein zijn dat deze op een pijlpunt kan worden aangebracht. Dat houdt in de praktijk in: maximaal enige honderden milligrammen. Als men er dan nog rekening mee houdt dat de meeste giftige extracten niet zeer geconcentreerd zijn, met een paar procent van de werkzame stof, dan gaat het meestal om stoffen waarvan 10 milligram of minder een effectieve dosis voor de beoogde prooi moet zijn. Het is ook nuttig als het effect snel intreedt omdat het prooidier anders nog ver weg kan vluchten.

Veelal werken de gebruikte vergiften in op het geleidingsmechanisme van het hart of op de overgang van zenuw naar spier: de motorische eindplaat.
Pijlgiften bevatten overigens in het algemeen veel meer dan slechts 1 werkzaam vergif (curare kan wel 70 verschillende alkaloïden bevatten) en het is niet altijd bekend welke stoffen allemaal bijdragen aan het effect. De giftigste bestanddelen zijn meestal wel bekend en onderzocht.

Bij primitieve oorlogsvoering werd ook wel van vergiftigde pijlen gebruikgemaakt, en in recente tijden is het wel voorgekomen dat sluipmoordenaars, onder andere van geheime diensten, zich van vergiftigde projectielen hebben bediend, bijvoorbeeld met ricine in het geval van Georgi Markov. In deze gevallen is de snelheid van werking minder belangrijk dan de zekerheid van het effect. Pijlgiften zijn intensief bestudeerd, vooral ook om te ontdekken of ze stoffen bevaten die als geneesmiddel zouden kunnen worden gebruikt.

Indianenstammen in Zuid-Amerika bedienen zich wel van het gif curare, dat onder andere het alkaloïd D-tubocurarine bevat, en wordt gewonnen uit een bepaalde liaan, "Chodondendron tomentosum" en andere planten, waaronder "Strychnos toxifera", "S. guianensis" en "Sciadotenia toxifera". Ook huidafscheidingen van pijlgifkikkers, zoals het batrachotoxine, werden gebruikt.

De Afrikaanse bosjesmannen gebruikten larven en poppen van bepaalde kevers, onder andere "Diamphidia nigro-ornata" Dit vergif, diamphidiatoxine, een eiwit, is een uitzondering binnen de pijlgiften omdat het uren tot dagen kon duren voor het geraakte dier niet meer kan lopen. In de Kalahari-woestijn was het, anders dan in het oerwoud, wel goed mogelijk een dergelijk dier te blijven volgen door het spoor dat ze achter lieten. Het werkingsmechanisme is onduidelijk, verschillende onderzoekers hebben tegenstrijdige conclusies gepubliceerd. Het lijkt zowel sterk hemolytisch als op de zenuwgeleiding te werken.

De Kombé in West-afrika gebruikten een pijlgif van de plant "Strophanthus kombe" en "Strophantus hispidus" dat strophantine bevat. Het veroorzaakt een krampende verlamming.

In Indonesië en Maleisië werd vooral het sap van de oepasboom ("antiaris toxicaria"), 'oepas antiar' voor pijlgif gebruikt. Deze bevat het hartvergif antiarine, waarvan de werking vergelijkbaar lijkt te zijn met die van digoxine. Een ander gif, 'oepas tieute' bevat voornamelijk strychnine. ('oepas' is Maleis voor vergif)

In Japan werd wel het vergif van de fugu (kogelvis) gebruikt. Dit bevat tetrodotoxine dat inwerkt op de natriumkanalen in de celmembraan. Ook de Japanse Monnikskap, "Aconitum japonicum", die aconitine bevat werd (vooral door de Ainu) gebruikt. Ook de agapad ("Chaunus marinus") wordt vaak genoemd als ninjagif maar aangezien deze oorspronkelijk uit Zuid-amerika komt lijkt dit minder waarschijnlijk. Aconitine was ook een bestanddeel van het gif op de speren waarmee sommige stammen op de nabijgelegen aleoeten op walvissen jaagden.

Van de historisch in Nederland voorkomende planten wordt beweerd dat de Galliërs een pijlgif uit de taxus ("Taxus baccata") bereidden. De romeinse schrijver Plinius noemt het "taxicum venenum" dat echter best een misspelling van toxicum, grieks voor vergif kan zijn. 'Toxon' is ook grieks voor boog, en bogen werden vroeger vaak uit taxushout gemaakt. Nu is de taxus inderdaad ongetwijfeld giftig, er zijn vele rapporten van vergiftiging met fatale afloop van dieren en mensen door het eten van de bladeren of het drinken van een aftreksel daarvan, maar of het mogelijk is er een werkzaam pijlgif van te bereiden is minder zeker. Het bevat onder andere taxine en taxol. De LD50 van taxine voor muizen en ratten is ongeveer 20 mg/kg wat voor mensen zou neerkomen op ruim een gram. Het effect is waarschijnlijk vooral op het hart. Taxol (paclitaxel) is ook een chemotherapeuticum tegen kanker dat werkt op de microtubuli in de cel.

Monnikskap ("Aconitum sp") is een plant die hier wel voorkomt en die in principe zeker giftig genoeg is om in aanmerking te komen. In de laatste decennia is nog een aanmerkelijke vooruitgang geboekt bij het onderzoek van pijlgiften


</doc>
<doc id="731918" url="https://nl.wikipedia.org/wiki?curid=731918" title="Binoculaire dispariteit">
Binoculaire dispariteit

Binoculaire dispariteit is het verschil tussen de hoeken waaronder het licht van een object bij een stereoscopische waarneming in beide ogen of camera's valt. Dit verschil ontstaat wanneer een object vanuit verschillende posities wordt bekeken. Uit de gevolgen van het niet nul zijn van deze hoek, leiden de hersenen diepte-informatie af en ontstaat diepteperceptie.

In afbeelding één kijkt een persoon naar een object O, de afstand oog-object is voor beide ogen gelijk. De binoculaire dispariteit is de hoek aangeduid met formula_1, in termen van de object- en oogafstand is de grootte ervan:

De afwijking van de (recht vooruit) oogstand bedraagt dus de helft van de binoculaire dispariteit β.

De dispariteit is -zonder gebruik van goniometrische formules- te benaderen door de afstand tussen de ogen te zien als deel van een cirkelboog: Het bekeken object bevindt zich in het middelpunt van de cirkel, en hoek β (in radialen) is dan: de afstand tussen de ogen, gedeeld door de straal van de cirkel, dus 
Of in graden: 

Deze benaderingen werken goed voor niet te kleine afstanden (ongeveer wanneer s>2d).

In afbeelding twee zijn de grootten van de binoculaire dispariteit, de benadering met "d/s", en de afwijking tussen deze twee in graden uitgezet tegen de afstand oog-object, voor een oogafstand van 10 centimeter.



</doc>
<doc id="732108" url="https://nl.wikipedia.org/wiki?curid=732108" title="Acrodermatitis bij bulterriërs">
Acrodermatitis bij bulterriërs

Acrodermatitis is een aan de lichaamsuiteinden (acro is een voorvoegsel dat duidt op uiteinde of top van een lichaam of lichaamsdeel) voorkomende dermatitis (huidontsteking).


De prognose is slecht.

Acrodermatitis bij bulterriërs is een erfelijke aandoening. De overerving is autosomaal recessief.



</doc>
<doc id="732217" url="https://nl.wikipedia.org/wiki?curid=732217" title="Gunther von Hagens">
Gunther von Hagens

Gunther von Hagens (Alt-Skalden, 10 januari 1945), geboren als "Gunther Gerhard Liebchen", is een Duitse anatoom. Hij verwierf veel faam met de door hem ontwikkelde plastinatietechniek. Met deze techniek heeft hij een tentoonstelling van menselijke lichamen en lichaamsdelen opgezet: Körperwelten. Bovendien deed von Hagens zowel in Nederland als in het Verenigd Koninkrijk veel stof opwaaien met zijn programma "anatomie voor beginners", waarin hij menselijke lichamen voor de camera ontleedt.

Von Hagens werd in 1945 in de Reichsgau Wartheland in het bezette Polen geboren. Hij groeide op in de stad Greiz in de de DDR. Vanaf 1965 studeerde hij medicijnen in Jena. In 1968 nam hij deel aan een demonstratie tegen de onderdrukking van de Praagse Lente en ondernam hij een vluchtpoging. Hij werd gevangengezet en in 1970 door de Bondsrepubliek voor een bedrag van 40.000 DM vrijgekocht. Hagens zette zijn studie aan de universiteit van Lübeck voort en promoveerde in 1975 in Heidelberg. In dat jaar trouwde hij met zijn eerste vrouw, Cornelia von Hagens, van wie hij de achternaam voert. In Heidelberg werkte hij aan het impregneren van anatomische preparaten en ontwikkelde hier zijn plastinatietechniek.

De tentoonstelling BODIES ... The Exhibition die begin 2007 in de Beurs van Berlage getoond werd is, in tegenstelling tot wat men zou kunnen vermoeden, georganiseerd door een bedrijf waar Von Hagens geen binding mee heeft.

In 2008 participeerde von Hagens in de show "Eat to save your life" van de bekende chef-kok Jamie Oliver. Hierin gaf hij middels dissectie van een man met overgewicht aan wat de risico's van ongezond eten kunnen zijn. 

Hij identificeert zichzelf als atheïst. 



</doc>
<doc id="732475" url="https://nl.wikipedia.org/wiki?curid=732475" title="Franz Joseph Gall">
Franz Joseph Gall

Franz Joseph Gall (Tiefenbronn, 9 maart 1758 – Montrouge, 22 augustus 1828) was een Duits hersenonderzoeker en arts. Hij was een pionier in de studie van het lokaliseren van psychische functies in het brein en een grondlegger van de frenologie.

Gall werd geboren in het dorp Tiefenbronn, in het groothertogdom Baden, als zoon van een rijke 
familie van wolhandelaren. De familie Gall was op dat moment al meer dan een eeuw vooraanstaand in het gebied. Als de op één na oudste zoon was hij voorbestemd priester te worden, maar hij gaf de voorkeur aan de studie medicijnen aan de Universiteit van Straatsburg. Later rondde hij zijn doctoraal af in Wenen. Gall stierf kinderloos bij Parijs in 1828.

Hij onderzocht de anatomische functies van onderdelen van het zenuwstelsel. Hij deed hierbij onder meer onderzoek naar het piramidaal systeem.

Rond 1800 ontwikkelde Gall de "Cranioscopie" (van "kranion": schedel, "skopeo": bekijken), een methode om de persoonlijkheid en de psychische en morele ontwikkeling vast te stellen op basis van de vorm van de menselijke schedel. Cranioscopie werd later omgedoopt tot frenologie ("phren": geest, "logos": studie) door Galls collega Johann Spurzheim.

Galls idee over de lokalisatie van persoonlijkheidstrekken in de hersenen waren revolutionair en veroorzaakte veel protest van andere wetenschappers en religieuze leiders. De Katholieke Kerk beschouwde zijn theorie als contra-religieus. De geest was door God gemaakt en kon daarom niet fysiek te lokaliseren zijn in de hersenen. De gevestigde wetenschap wees op het gebrek aan wetenschappelijk bewijs voor zijn theorie. Ook aan het hof van Josef II, waar Gall zijn ideeën voor het eerst bekendmaakte, was zijn theorie niet welkom. Hij verliet daarop Wenen en zocht werk in Duitsland. Uiteindelijk kwam hij in Parijs terecht. De zelfgekroonde keizer Napoleon Bonaparte en het wetenschappelijk establishment, vertegenwoordigd door het "Institute de France", verklaarden zijn theorie onwaar. Ondanks dit alles lukte het Gall goed in zijn bestaan te voorzien door de vraag naar zijn specifieke kennis. Gall kreeg bekendheid in Parijs en werd toegelaten tot de Parijse salons.

De frenologie vond het meeste gehoor in Engeland, waar de heersende klasse haar gebruikte om de inferioriteit van de gekoloniseerde bevolking (inclusief de Ieren) te rechtvaardigen. In de Verenigde Staten werd de frenologie erg populair tussen 1820 en 1850. Het misbruik van Galls ideeën werd welbewust gestimuleerd door sommige van zijn collega’s, waaronder Johann Spurzheim.

Ondanks de duidelijke tekortkomingen van de frenologie (en de manier waarop ze werd misbruikt) heeft Gall met zijn werk toch significant bijgedragen aan de neurowetenschap. Hij brak een lans voor de theorie dat emoties niet in het hart zitten maar in het brein en dat in bepaalde delen van het brein bepaalde emoties en acties worden gecontroleerd. Wat nu gemeengoed is was op dat moment nog revolutionair. (Dat moge blijken uit het feit dat in Carlo Collodi's "Le avventure di Pinocchio" (1883) de tot ezel geworden Pinocchio door een circusdirecteur wordt getemd "volgens het systeem van Galles[!]", dat hem op het spoor van "een klein kraakbeentje" in de schedel heeft gebracht.)


</doc>
<doc id="732490" url="https://nl.wikipedia.org/wiki?curid=732490" title="Thomas Willis">
Thomas Willis

Thomas Willis (Great Bedwyn (Wiltshire), 27 januari 1621 – Londen, 11 november 1675) was een Engelse arts die een belangrijke rol speelde bij het ontwikkelen van de wetenschappelijke disciplines anatomie, neurologie en psychiatrie. Hij was een pionier in het onderzoek naar de anatomie van het brein, het zenuwstelsel en de spieren. Een door hem ontdekt deel van het brein werd naar hem vernoemd (de cirkel van Willis). Hij was in 1662 medeoprichter van de Royal Society.

Willis werd geboren in Great Bedwyn in het district Wiltshire. Hij werkte als arts in Westminster, Londen. Van 1660 tot zijn dood was hij ‘Sedleian Professor of Natural Philosophy’ aan de Universiteit van Oxford.

De anatomische beschrijvingen van hersenen en zenuwen die Willis in 1664 deed in "Cerebri anatomi" zijn nauwkeurig en bevatten zo veel informatie dat ze in groot contrast staan met de vage en onduidelijke prestaties van zijn voorgangers. In 1667 publiceerde hij "Pathologicae cerebri, et nervosi generis specimen", een belangrijk boek over de pathologie en neurofysiologie van het brein. In het boek ontwikkelde hij een nieuwe theorie over de oorzaak van epilepsie en gerelateerde aandoeningen en droeg daarmee bij aan de ontwikkeling van de psychiatrie. In 1672 publiceerde hij "De Anima Brutorum", dat kan worden beschouwd als het eerste Engelse werk over klinische psychologie.


</doc>
<doc id="732872" url="https://nl.wikipedia.org/wiki?curid=732872" title="Desloratadine">
Desloratadine

Desloratadine is een stof die geregistreerd staat als antihistaminicum, en is op de markt gebracht met merknaam als "NeoClarityn", "Claramax", "Clarinex" en "Aerius". Het wordt gebruikt bij de behandeling van onder andere een allergie als hooikoorts. Het is een middel uit de nieuwere generaties, met minder bijwerkingen als slaperigheid. Desloratadine is de actieve metaboliet van loratadine.


</doc>
<doc id="732873" url="https://nl.wikipedia.org/wiki?curid=732873" title="Chronische vitamine A-intoxicatie bij de kat">
Chronische vitamine A-intoxicatie bij de kat

Chronische vitamine A intoxicatie is een aandoening bij met name katten die kan worden veroorzaakt door langdurige eenzijdige voeding met producten waarin veel vitamine A aanwezig is, zoals lever (met name runderlever) en visproducten, en door langdurige overdosering met vitamine D preparaten.

De klinische symptomen worden vooral gekenmerkt door locomotiestoornissen, met name van de hals en de voorbenen. De katten lopen vaak moeizaam, pijnlijk en stijf, dikwijls met gestrekte hals. Vaak vertonen de boeg- en ellebooggewrichten en soms (ook) de heup- en kniegewrichten beperkte en pijnlijke beweeglijkheid, waarbij in de omgeving van de gewrichten dikwijls benig aanvoelende verdikkingen voorkomen. Er kunnen ook verlammingen optreden.

Door periostale beenwoekeringen (periost = vlies, dat het been omhult: het beenvlies) (exostosen) en de gevolgen daarvan. De exostosen komen vooral voor aan de dorsolaterale vlakken van de cervicale wervels, maar ook de thoracale en lumbale wervels kunnen aangetast zijn. De exostosen kunnen tevens worden aangetroffen in de omgeving van de boeg- en ellebooggewrichten en soms ook rond de heup- en kniegewrichten. Bij vergroeiingen van exostosen van verschillende zijden van de gewrichten kan gewrichtsverstijving optreden.
De pijn en de verlammingen worden vooral veroorzaakt door druk van de exostosen op zenuwen en doordat zenuwen in de klem komen door vernauwingen van foramina intervertebralia ten gevolge van exostosen.

Vitamine A activeert de osteoclasten, die een rol spelen bij de resorptie (afbraak) van beenweefsel. Een chronische vitamine A intoxicatie veroorzaakt een te grote activiteit van de osteoclasten waardoor een te sterke resorptie van beenweefsel optreedt, hetgeen een verstoring veroorzaakt van het normale evenwicht tussen beenopbouw en beenafbraak, met als gevolg osteoporose (afname van de beenmassa). Omdat de osteoporose veroorzaakt is door een versterkte resorptie spreekt men in dit geval wel van een resorptieve osteoporose. De exostosen ontstaan secundair, vooral als reactie op de bij osteoporose voorkomende microfracturen.

Een waarschijnlijkheidsdiagnose kan gesteld worden op grond van de klinische verschijnselen en de röntgenologische bevindingen. De klinische diagnose kan worden bevestigd of waarschijnlijker worden gemaakt door bepaling van het vitamine A gehalte in de lever en door pathologisch-anatomisch onderzoek.

Vries H.W. de; Aalfs R.H.G.; Goedegebuure S.A. Chronische vitamine A intoxicatie bij de kat. Tijdschrift voor Diergeneeskunde 1974; 99(6): 315-322.

Samenvatting<BR>
In dit artikel worden de klinische en röntgenologische verschijnselen van negen katten met chronische vitamine A intoxicatie beschreven. Bij vier van deze katten werd pathologisch-anatomisch onderzoek verricht. Als oorzaak werd steeds een te eenzijdige levervoeding gevonden. De meest op de voorgrond tredende verschijnselen waren een stijve hals en locomotiestoornissen ten gevolge van cervicale exostosen. In de discussie wordt uitgebreid ingegaan op de diagnostische aspecten van dit ziektebeeld en op de voedingsstoornissen mdie kunnen leiden tot chronische hypervitaminose A.



</doc>
<doc id="732876" url="https://nl.wikipedia.org/wiki?curid=732876" title="Pantoprazol">
Pantoprazol

Pantoprazol (merknaam onder andere Pantozol en Pantomed) is een geneesmiddel uit de groep van de protonpompremmers. 

Het wordt gebruikt ter behandeling van maagzweren en klachten ten gevolge van gastro-oesofageale reflux. Ook wordt het middel gebruikt als maagbeschermer, bijvoorbeeld (in een dosering van 40mg per dag) bij gebruik van NSAID's als Naproxen. In combinatie met antibiotica wordt het gebruikt om de Helicobacter pylori, die maagzweren veroorzaakt en in stand houdt, uit te roeien.


</doc>
<doc id="732884" url="https://nl.wikipedia.org/wiki?curid=732884" title="Clorazepinezuur">
Clorazepinezuur

Clorazepinezuur (ook bekend als Chloorazepam, Clorazepaat, merknamen Tranxène en Tranxilium is een benzodiazepine dat als geneesmiddel wordt gebruikt. Clorazepinezuur wordt gebruikt bij de behandeling van pathologische angst en spanning. De andere toepassing van clorazepinezuur is intraveneus, vooral in doses vanaf 50 mg bij bijvoorbeeld een onthoudings- of epileptisch insult, een delirium tremens of in klinische setting (bij opname in een kliniek) bij agressieve mensen die psychisch in de war zijn.

Clorazepinezuur wordt vooral gebruikt bij angststoornissen en soms bij ontwenningsverschijnselen die optreden bij het afkicken van alcoholverslaving. Het gebruik van clorazepinezuur kan tot verslaving leiden. Bij alcoholontwenningsverschijnselen wordt door artsen vaak voor Librium (werkzame stof: "chloordiazepoxide") gekozen in plaats van voor clorazepinezuur omdat Librium de standaardmedicatie is bij alcoholverslaving en tevens iets minder verslavend zou zijn.
Clorazepinezuur behoort tot de groep langwerkende benzodiazepines en dient, tenzij de arts het echt noodzakelijk vindt, niet langer dan twee maanden gebruikt te worden. Het middel dient zeer langzaam afgebouwd te worden om langdurige ontwenningsverschijnselen te voorkomen. De meest verstandige afbouwtijd is minimaal 1/10 van de duur van het totale aantal maanden of jaren gebruik van clorazepinezuur.

De meest voorkomende ontwenningsverschijnselen van benzodiazepines als clorazepinezuur zijn hevige angst en spanning, tintelingen in- en overgevoeligheid van de ledematen, slapeloosheid, hypergevoeligheid voor geluid en trillen van de handen. Soms komen hallucinaties voor en kan de waarneming van dingen verstoord zijn bij het zien, bijvoorbeeld dat het lijkt of dingen scheef staan, terwijl dit niet zo is. Het plotseling stoppen van hoge dosissen kan een insult (een soort epileptische aanvallen) veroorzaken en dient dus te worden vermeden. Koffie en tabak kunnen de ontwenningsverschijnselen versterken. Tevens kan men zeer gevoelig reageren op alcohol. Het goed, geleidelijk afbouwen van een benzodiazepine vermindert de kans op ontwenningsverschijnselen of maakt ze in ieder geval minder hevig. Het plotseling stoppen van een hoge dosering na langdurig gebruik kan leiden tot langdurige ontwenningsverschijnselen variërend van enkele weken tot enkele maanden en in sommige gevallen zelfs jaren.

Clorazepinezuur is in Nederland verkrijgbaar in capsules van 5 en 10 mg en in tabletten van 20 en 50 mg. De 5 mg en 10 mg varianten zijn alleen in een potje van 30 stuks verkrijgbaar. De kleur van de capsule van 5 mg is roze en wit. De kleur van de capsule van 10 mg is roze. De tabletten van 20 mg zijn deelbaar en hebben een blauwe kleur. De tabletten van 50 mg worden meestal alleen in een klinische setting gebruikt.


</doc>
<doc id="732889" url="https://nl.wikipedia.org/wiki?curid=732889" title="Clobetasol">
Clobetasol

Clobetasolpropionaat (op de markt onder andere onder de merknaam Dermovate) is een geneesmiddel uit de geneesmiddelengroep corticosteroïden dat voornamelijk wordt gebruikt als kortetermijnbehandeling van resistente dermatosen, zoals psoriasis of eczeem. Het is een zeer sterk werkend dermatocorticosteroïde (klasse IV). Clobetasolpropionaat wordt op de markt gebracht als lotion, hydrogel, crème, vetcrème en zalf in de sterkte 0.05%. Een nadeel van (sterk werkende) dermatocorticosteroïden is dat het in de huid bij langduriger gebruik (dit kan al na twee weken dagelijks gebruik) irreversibele veranderingen kan veroorzaken zoals lokale atrofie, teleangiëctasien en striae.Het wordt daarom voorbehouden voor een korte behandelingsduur en wordt in het algemeen alleen door dermatologen voorgeschreven op strikte indicatie. Niet te verwarren met "clobetasoN", minder sterk werkend corticosteroid(klasse 2).



</doc>
<doc id="732937" url="https://nl.wikipedia.org/wiki?curid=732937" title="Leukose bij het rund">
Leukose bij het rund

Leukose is een dierziekte die bij rundvee voorkomt. Op grond van klinische en pathologisch-anatomische kenmerken worden bij het rund de volgende vier vormen van leukose onderscheiden:
De gegeneraliseerde leukose bij het volwassen rund, één van de vier leukose-vormen bij het rund, kan worden veroorzaakt door een virus, het boviene leukose virus, een retrovirus. Deze vorm wordt aangeduid met de term Enzoötische Boviene Leukose (EBL).

Het is overigens niet zeker, dat de gegeneraliseerde leukose bij het volwassen rund "altijd" door een virus wordt veroorzaakt.

Transmissie van het BLV kan op de volgende manieren:

De meest voorkomende vorm van transmissie zou die via BLV-positief bloed zijn.

Deze twee termen, die gebruikt worden voor één van de vier vormen van leukose zijn niet optimaal, omdat ze min of meer suggereren, dat hierbij sprake is van (echte) thymustumoren. Dat is niet het geval. De thymusvorm bij het jonge rund is een vorm van leukose die alleen of vooral in en in de directe omgeving van de thymus voorkomt. Misschien is daarom de ook wel gebruikte term lymfosarcoom van het voorste mediastinum beter.



</doc>
<doc id="733077" url="https://nl.wikipedia.org/wiki?curid=733077" title="Pruning">
Pruning

Pruning of synaptische "pruning" is het proces waarbij eerder gevormde synaptische verbindingen – de contactplaatsen tussen zenuwcellen, spiervezels en kliercellen – weer worden ongedaan gemaakt. "Pruning" is daarom het tegengestelde van synaptogenese. Het 'wegsnoeien' van eerder aangelegde synaptische verbindingen gebeurt spontaan en is grotendeels het gevolg van het niet-activeren ervan. Pruning is echter een natuurlijk en noodzakelijk proces, omdat het de vorming van zinvolle netwerken in het zenuwstelsel mogelijk maakt, die beantwoorden aan de ontwikkeling van kennis en vaardigheid.
In die zin zijn pruning en synaptogenese complementair. Men kan het zo beschouwen dat synaptogenese zorgt voor de aanleg van een maximaal aantal mogelijke verbindingen en dat synaptische pruning zorgt dat de mogelijkheden die niet gebruikt worden ook fysiologisch worden weggesnoeid.
Bij de geboorte heeft een hersencel zowat 2500 synapsen. Dit aantal verhoogt tot zo'n 15.000 per cel bij een kind van drie jaar. Tegen de volwassenheid is van al die verbindingen zowat de helft weggesnoeid als gevolg van pruning.

Pruning is opvallend toepasselijk bij het aanleren van taalvaardigheid bijvoorbeeld. Een pasgeboren baby kan alle taalklanken onderscheiden die in om het even welke taal voorkomen. Van hun zesde maand tot een jaar worden de klanken van de moedertaal het meest gehoord en geregistreerd, intussen neemt de gevoeligheid voor klanken die niet in de omgevingstaal voorkomen steeds meer af als gevolg van pruning. Een bekend voorbeeld is het onderscheid tussen "r" en "l" bij Japanse kinderen, of het onderscheid dat wij niet horen tussen de vele Chinese "a"-klanken of de verschillende Indiase "s"-klanken.

De aanleg van het gezichtsvermogen is een ander voorbeeld waar pruning een rol in speelt. Het maakt dat de waarneming van 'irrelevante' gegevens afneemt en verdwijnt, ten gunste van de waarneming van die zaken die in de relatie tot de omgeving wel van belang zijn. Men kan zeggen dat pruning bijdraagt tot het vermogen tot onderscheiden van het noodzakelijke.

Het verlies van bepaalde microvaardigheden als gevolg van pruning wordt beschouwd als zinvol, omdat het de accuratesse en snelheid van de overblijvende vaardigheden ten goede komt, in het algemeen het vermogen tot gericht waarnemen en handelen.



</doc>
<doc id="733117" url="https://nl.wikipedia.org/wiki?curid=733117" title="Synaptogenese">
Synaptogenese

Synaptogenese is het ontstaan of de aanleg van synapsen – de contactplaatsen tussen zenuwcellen, spiervezels en kliercellen – in het hersen- en zenuwstelsel. Synaptogenese is een spontaan proces dat al zeer vroeg optreedt en er, samen met "pruning", voor zorgt dat specifieke netwerken worden aangelegd. Deze overdaad aan 'infrastructuur' van netwerken maakt het leren mogelijk, van zowel kennis als zodanig als vaardigheden.

Onderzoekers gaan ervan uit dat de aangelegde netwerken ook door omgevingsstimuli moeten geactiveerd worden om te blijven voortbestaan en zich verder te ontwikkelen. Dit laatste kan op alle leeftijden nog, maar er zijn gevoelige perioden voor gemakkelijke aanleg van specifieke netwerken. 

In de eerste twee levensjaren van de mens worden de bestaande hersencellen volwassen, worden de axonen gemyeliniseerd, en gaan zij steeds meer verbindingen met andere hersencellen maken door toenemende synapsvorming. Dit proces heet synaptogenese.

Bij de geboorte heeft elke hersencel zowat 2500 synapsen. Dit aantal is tegen het derde levensjaar opgelopen tot een maximum van zowat 15.000 per cel, wanneer ook de dendrieten een enorme groei hebben doorgemaakt. Door deze toename zijn de hersenen in de jeugd het meest gevoelig voor leren. "Pruning" zal ervoor zorgen dat een groot aantal van de ongebruikte verbindingen weer wordt ongedaan gemaakt, zodat het opnieuw aanleggen daarvan op latere leeftijd moeizamer zou verlopen, al is het niet onmogelijk. Synaptogenese treedt, in tegenstelling tot wat wetenschappers tot de jaren zestig van de twintigste eeuw geloofden, ook bij volwassenen op. Bijvoorbeeld wanneer mensen in een nieuwe uitdagende situatie worden geplaatst, treedt dit proces opnieuw in werking. Dit is mogelijk dankzij de plasticiteit van de hersenen.

Het aantal synaptische verbindingen dat in de menselijke hersenen gemiddeld tegelijk aanwezig is wordt door wetenschappers geschat op 60x10 of 'zoveel als er sterren aan de hemel staan'. 

Synaptogenese (evenals pruning) verloopt niet op elk moment en op iedere plaats in de hersenen gelijkmatig. In de visuele schors (achteraan in de hersenen) treedt het vooral tijdens een periode van de tweede tot de vierde maand na de geboorte op aan een tempo van ongeveer honderdduizend synapsen per seconde. In de frontale schors volgt pas veel later een synaptogenetische golf. Synaptogenese kent algemeen een hoogtepunt in achtereenvolgens de primaire sensorische gebieden (waarneming), de motorische (handelen) gebieden, de associatiegebieden (zintuiglijke integratie) en ten slotte, tijdens de puberteit, de prefrontale gebieden (hogere menselijke vaardigheden). Ontwikkeling van hersengebieden gebeurt dus niet gelijkmatig maar volgens een hiërarchisch patroon.

De ontwikkeling van vaardigheden gedurende een synaptogenetische periode wordt hierdoor slechts ten dele verklaard. Ook pruning en het voldoende voor komen van de nodige omgevingsprikkels spelen een onontbeerlijke rol in de ontwikkeling ervan.



</doc>
<doc id="733134" url="https://nl.wikipedia.org/wiki?curid=733134" title="Visuele cortex">
Visuele cortex

De visuele cortex, visuele schors, optische schors, cortex visualis of gezichtsschors is het deel van de occipitale kwab ("achterhoofdskwab") van de hersenen dat betrokken is bij de visuele waarneming.

De visuele schors van apen en mensen kan worden onderverdeeld in de area striata (Latijn: striata, "gestreept") en de area extrastriata (Latijn: extra, "buiten"). Het eerste gebied dankt zijn naam aan de opvallende streep van Gennari van merghoudende vezels, die zichtbaar is onder de microscoop. Aangezien de visuele informatie dit schorsveld als eerste van alle gebieden van de cortex cerebri bereikt, staat dit gebied ook bekend als de "primaire" visuele schors of area V1 (V="visualis"/"visueel"). In de indeling van de cortex cerebri van Korbinian Brodmann, is dit "area 17". Het tweede gebied dankt zijn naam aan het feit dat het buiten ("extra") de area striata ligt en bevat area 18 en area 19 van Brodmann.

De area striata ligt aan de achterkant van de grote hersenen aan de mediale zijde in de fissura calcarina. De fissura calcarina is een hersengroeve die van de polus occipitalis ("achterhoofdspool") richting het achterste gedeelte van de hersenbalk ("splenium corporis callosi") loopt en daar samenvloeit met de diagonaal verlopende sulcus parietoocipitalis. Tot aan deze vereniging (van achter naar voren bezien) spreekt men over de "truncus fissurae calcarinae". De fissura calcarina loopt beperkt door over de polus occipitalis over de buitenzijde van de grote hersenen ("facies convexa"). De area striata ligt daarom voor het grootste gedeelte aan de mediale zijde van de grote hersenen en maar voor een klein gedeelte op de buitenkant.

De area striata loopt voor een deel door in de bovenliggende cuneus ("wig") en de onderliggende gyrus lingualis ("tongwinding"), die beide onderdeel vormen van de occipitale kwab.

Vezels uit het corpus geniculatum laterale van de thalamus lopen naar de area striata. Deze baan is bekend onder de naam radiatio optica ("gezichtsstraling").

De helft van de zenuwcellen van de area striata is verbonden met de fovea centralis (centrale deel van het netvlies) verbonden, en zijn de overige meer naar binnen gelegen delen met perifere delen van het netvlies verbonden. De area striata is retinotoop geordend. Dit wil zeggen dat elk deel van het netvlies projecteert naar een specifiek deel van de area striata. Dit betekent in feite dat (bij fixatie van het centrum van het gezichtsveld) het rechter- en linkerdeel van het gezichtsveld respectievelijk naar de linker- en rechterhersenhelft projecteren. Bovendien projecteren onderste en bovenste delen van het gezichtsveld weer naar boven en onder de fissura calcarina.

De area striata bevat zes schorslagen. Lagen 1-3 projecteren naar de gebieden van de area extrastriata en lagen 5 en 6 sturen signalen naar het corpus geniculatum laterale en de colliculi superiores die de oogbewegingen aansturen. Laag 4 ontvangt veel aanvoerende zenuwvezels uit het corpus geniculatum laterale. In laag 4 bestaat verder een onderverdeling in een deellaag (of sublamina) die alleen informatie uit de zogeheten magnocellulaire baan ontvangt (laag IV B), en een deellaag die informatie uit de parvocellulaire baan ontvangt (IV C). Dit onderscheid heeft te maken met twee soorten ganglioncellen die direct achter het netvlies liggen: parvocellen zijn vooral gevoelig voor fijne details en kleur, terwijl magnocellen gevoelig zijn voor algemene contouren en snelle bewegingen. De parvobaan zet zich dan vanuit laag 4 (IV C) voort naar de meer oppervlakkige lagen 2 en 3. De differentiatie tussen parvo- en magnobanen zet zich voort tot in de area extrastriata van de visuele schors, waarbij de parvobaan eindigt in de cortex temporalis inferior, en de magnobaan in o.a. de pariëtale schors. De parvobaan splitst zich daarbij (vanaf area V1) uit in twee deelbanen: het blob- (kleur) en het interblob- (vorm) systeem.

Veel kennis op dit terrein is ontleend aan het baanbrekende werk van David H. Hubel en Torsten Wiesel. De visuele schors kent ook een verticale ordening met oriëntatie- en oculaire-dominantiekolommen. De oriëntatiekolommen lopen door alle horizontale schorslagen heen. Oculaire-dominantiekolommen zijn er enkel in Laag IV van de primaire visuele schors (area V1). De cellen van de oriëntatiekolommen hebben als eigenschap dat zij gevoelig zijn voor de specifieke "oriëntatie" van lijnstukken. De cellen van de oculaire-dominantiekolommen ontvangen alternerend input van het netvlies van het contralaterale (andere kant) en ipsilaterale (zelfde kant) oog. Deze kolommen zijn vooral belangrijk voor het dieptezicht. Ten slotte kent de visuele schors nog het onderscheid tussen tussen blob- en interblob-gebieden. Deze bevatten zenuwcellen die respectievelijk gevoelig zijn voor "kleur" alleen, of voor "kleur, vorm en diepte". De horizontale en verticale structuur tezamen wordt ook wel een visuele module genoemd (zie Afbeelding hiernaast). Een visuele module is ongeveer 1 mm² groot en 2 mm diep en herhaalt zich door de hele primaire visuele schors. Cellen in de module verschillen in gevoeligheid voor kleur, groote, oriëntatie, linker- of rechterooginput maar hebben eenzelfde receptief veld.

De area extrastriata is het gebied van de gezichtsschors dat buiten de area striata ligt. Het overige deel van de occipitale kwab wordt ingenomen door de area extrastriata. Naast het overgebleven deel van de gyrus lingualis loopt de area striata over de meer zijdelings verlopende gyrus fusiformis. In tegenstelling tot de area striata, is de area extrastriata duidelijk zichtbaar aan de buitenkant van de grote hersenen op de occipitale kwab.

De area extrastriata bestaat uit meerdere schorsvelden. Korbinian Brodmann onderscheidde zelf de areae 18 et 19. Later werden er echter fijnere onderscheidingen gemaakt naar areae V2, V3, V4 et V5. Area V2 wordt ook wel eens area peristriata (rondom de area striata) genoemd. Area V4 ligt op de grens met de temporale kwab en area V5 (ook wel aangeduid als area MT) ligt op de grens met de pariëtale kwab. De neurofysioloog David van Essen heeft veel bijgedragen tot het in kaart brengen van deze gebieden bij de resusaap. De gebieden in de area extrastriata blijken ook te onderscheiden naar de bepaalde prikkelkenmerken waar zij specifiek op reageren.. Zo is bijvoorbeeld area V4 specifiek gevoelig voor kleur en area V5 specifiek gevoelig voor beweging. Er is echter ook overlap in functie: zo zijn zowel area V4 als area V5 gevoelig voor vorm en diepte. De gebieden van de area extrastriata bevatten meervoudige representaties van de visuele buitenwereld en zijn verantwoordelijk voor optische integratie. Zij dragen zorg voor transport van visuele informatie van de primaire schors naar de associatiegebieden van de hersenen. Hierbij kan er een onderscheid worden gemaakt tussen twee hoofdroutes, de dorsale ('rugwaartse') en de ventrale ('buikwaartse') route. De ventrale route loopt van area V1 naar de schorsgebieden in de temporale kwab en is vooral verantwoordelijk voor de waarneming en herkenning van objecten (ook wel de 'wat'-route genoemd). De eerder genoemde parvobaan maakt ook hiervan deel uit. De dorsale route loopt van area V1 naar de schorsgebieden in de pariëtale kwab en is verantwoordelijk voor de waarneming van posities in de ruimte ('waar'-route genoemd). De magnobaan is hiervan onderdeel. Vele banen in de area extrastriata zijn reciproque: zij ontvangen impulsen van dezelfde gebieden waarnaar zij projecteren.

Het receptieve veld (het gebied van het gezichtsveld dat een zenuwcel kan 'waarnemen') van een zenuwcel is relatief klein in de primaire visuele schors (area V1), en neemt geleidelijk in omvang toe naarmate verwerking in hogere stations (areae V2,V3, V4 etc.) plaatsvindt. Zo zijn neuronen in area V1 gevoelig voor waarneming van objecten binnen een zeer klein gezichtsveld (van ongeveer één booggraad of kleiner). Deze cellen gaan dus alleen vuren als binnen dit klein gebied van het gezichtsveld licht valt. In area V4 is het receptieve veld al veel groter (meer dan 3 booggraden) terwijl in de temporale kwab (het eindstation van de ventrale route) het receptieve veld meer dan 30 booggraden kan bedragen. Dit betekent dat cellen in dit gebied zullen vuren als complete grote voorwerpen zich in het gezichtsveld bevinden (bijvoorbeeld een boom op 10 meter afstand).


</doc>
<doc id="733265" url="https://nl.wikipedia.org/wiki?curid=733265" title="Anna Freud">
Anna Freud

Anna Freud (Wenen, 3 december 1895 – Londen, 9 oktober 1982) was een Oostenrijks-Brits-joodse psychologe, het zesde en laatste kind van Sigmund en Martha Freud. Ze volgde in haar werk het pad van haar vader en werd psychoanalyticus.

In 1901 ging Freud voor het eerst naar school. Op 15-jarige leeftijd begon ze haar vaders werk te lezen. Freud rondde haar vooropleiding af aan het lyceum in Wenen in 1912. Ze had op dat moment last van een depressie en wist niet goed wat ze moest gaan doen. Ze verhuisde naar Italië om bij haar grootmoeder te gaan wonen. In 1914 kreeg Freud een baan als docent op haar oude school in Wenen. Vier jaar later (1918) werd ze door haar vader behandeld met behulp van psychoanalyse. Dit wekte bij haar een grote belangstelling voor deze techniek. Na de afronding van haar behandeling presenteerde zij het verslag van haar ervaringen aan de "Wiener Psychoanalytische Vereinigung", waarvan ze daarna ook lid werd. In 1923 begon ze een eigen psychoanalytische praktijk. Naast haar praktijk was Freud van 1925 tot 1934 secretaris van de International Psychoanalytical Association. In 1935 werd ze directeur van het Weense Psychoanalytische Trainings Instituut. Het jaar daarop publiceerde ze "Het Ik en de afweermechanismen". Het werd één van de grondleggende teksten van de ego-psychologie en het vestigde haar reputatie als pionier.

In 1938 vluchtten de joodse Freuds naar Londen vanwege het opkomende nazigeweld. Tijdens de oorlog zette Anna Freud in Londen een centrum op voor jonge oorlogsslachtoffers, de Hampstead War Nursery. Hier observeerde ze de impact van een gebrek aan ouderlijke zorg op kinderen. Op basis van deze observaties publiceerde ze in samenwerking met Dorothy Burlingham een aantal onderzoeken naar de impact van stress op kinderen en de mogelijkheden om alternatieve bronnen van affectie te bieden aan kinderen wanneer de ouders dat niet meer kunnen.

Uiteindelijk ontwikkelde Freud zich tot een der grondleggers van de psychoanalyse bij kinderen. In 1947 begon ze samen met Kate Friedlaender de "Hampstead Child Therapy Courses". Gedurende de jaren zeventig hield ze zich voornamelijk bezig met de problemen van sociaal achtergestelde en weinig affectief opgevoede kinderen, en het bestuderen van psychische afwijkingen en achterstanden in de ontwikkeling van kinderen. Anna Freud overleed op 86-jarige leeftijd, een jaar na de publicatie van haar verzamelde werken.

De verzamelde publicaties van Anna Freud zijn in acht delen verschenen:

In het Nederlands zijn onder andere verschenen:

Ook wordt zij genoemd in "Kleine ontwikkelingspsychologie deel 3", door Rita Kohnstamm. Hier wordt haar visie op adolescenten kort samengevat weergegeven. (ISBN 90-313-2456-6)




</doc>
<doc id="733280" url="https://nl.wikipedia.org/wiki?curid=733280" title="Leukopenie">
Leukopenie

Leukopenie (ook wel eens leukocytopenie genoemd) is een verminderde hoeveelheid (een tekort) aan circulerende witte bloedcellen in het bloed. Om te bepalen of iemand een leukopenie heeft, wordt wat bloed afgenomen en worden alle witte bloedcellen geteld.


Een tekort aan witte bloedcellen kan optreden bij chemotherapie, leukemie, myelofibrose, aplastische anemie en het gebruik van bepaalde medicijnen.

Het verschil met agranulocytose: deze term reserveert men voor een zeer ernstige neutropenie, meestal veroorzaakt door een overgevoeligheidsreactie op een geneesmiddel
Risico's van leukopenie:

Zowel de kans op als de ernst van een infectie is het grootst is bij patiënten met diepe en langdurige neutropenie (> 14 dagen). Men spreekt van diepe neutropenie bij een absoluut neutrofielengetal (ANC) < 0,1 x 10formula_1/l of nog <1000/mm³. Bovendien hangt het succes van een antibiotische therapie af van het al dan niet herstellen van de neutropeniefase.


</doc>
<doc id="733305" url="https://nl.wikipedia.org/wiki?curid=733305" title="Neutropenie">
Neutropenie

Een neutropenie is een tekort aan circulerende neutrofiele granulocyten. 
Deze witte bloedcellen zijn erg belangrijk in het beschermen tegen infecties. Mensen met neutropenie hebben daardoor een slecht functionerend immuunsysteem en zijn zeer vatbaar voor allerlei ziektes.

Neutropenie kan ontstaan door te weinig aanmaak van neutrofiele granulocyten of een te groot verbruik ervan. Het laatste treedt alleen op bij heel heftige infecties, normaal kan het lichaam de productie gemakkelijk bijbenen en ontstaat er bij infecties juist een overschot aan neutrofiele granulocyten.

Bij neutropenie kunnen er groeifactoren (bijvoorbeeld Neulasta of Neupogen) gegeven worden. Dit wordt vaak gedaan bij patiënten onder chemotherapie.


</doc>
<doc id="733314" url="https://nl.wikipedia.org/wiki?curid=733314" title="Fluoridering">
Fluoridering

Fluoridering is het toevoegen van kleine hoeveelheden fluoride aan drinkwater of voedingsmiddelen (zoals keukenzout of koemelk). Fluoriden kunnen een chemische reactie aangaan met het tandglazuur en zorgen dan voor een harder en meer zuurbestendig glazuur. Volgens de Wereldgezondheidsorganisatie verminderen fluoriden de kans op cariës en is er substantieel gezondheidsvoordeel te behalen met fluoridering. In Nederland en België is het drinkwater niet gefluorideerd. In de 
Verenigde Staten en Australië gebeurt dit wel.

Het gebruik van fluoride ter voorkoming van cariës begon in Amerika in de dertiger jaren van de twintigste eeuw. Twee feiten speelden hierbij een rol. Ten eerste de fluorverbindingen die als afvalstoffen vrij kwamen bij de staal- en aluminiumindustrie. De introductie van deze afvalstoffen in het milieu veroorzaakte massale vissterfte, degeneratie van gewrichten bij koeien en bij mensen hoofdpijn, buikpijn, huidklachten, pijn aan de ogen en algemene malaise. Ten tweede constateerde men dat kinderen die water dronken uit bronnen met een hoog fluoridegehalte lelijke, bruinverkleurde tanden kregen. Men had bovendien de indruk dat deze tanden harder waren. Deze twee feiten bij elkaar gebracht zorgde ervoor dat fluorideverbindingen royaal gebruikt gingen worden in de strijd tegen cariës. Al snel constateerden wetenschappers gezondheidsproblemen (Fluorose) bij mensen die fluoride gebruikten, en werden de doseringen verlaagd.

Neurochirurg dr. Russell Blaylock spendeerde een heel hoofdstuk aan dit fenomeen in zijn boek "Health and Nutrition Secrets", waarin hij concludeert dat van vrijwel alle onderzoeken die wereldwijd zijn uitgevoerd de resultaten neutraal dan wel negatief waren voor fluorisering van drinkwater. Daarentegen waren en zijn er diverse onderzoeken beschikbaar die juist de giftigheid en schadelijkheid van fluoride aantonen.

Mensen die regelmatig een nierdialyse ondergaan, zijn extra gevoelig voor gefluorideerd water daar dit tot langdurige, pijnlijke botafwijkingen kan leiden als fluoridezouten zich in het lichaam opstapelen.
Rond 1960 besloot de Nederlandse overheid fluoride aan het drinkwater toe te voegen. Zij deed dit in het belang van de volksgezondheid met betrekking tot tandbederf. Rond 1970 ontstonden er echter groeperingen die het nut van deze fluoridering niet inzagen en stelden dat er vele schadelijke gevolgen waren. Langzamerhand gaven steeds meer gemeenten gehoor aan de oproep van de overheid tot fluoridering van het drinkwater. Het was pas tegen die tijd dat er echte 'antifluorcomités' werden opgezet. Na lange tijd van argumenten, discussie, voorlichtingsdagen en andere methoden in de strijd tussen tegenstanders en voorstanders van fluoridering, werd in 1976 besloten geen fluoride meer toe te voegen aan het drinkwater.
Dit gebeurde pas na bespreking in de Tweede Kamer van een wetsvoorstel van minister Irene Vorrink dat beoogde de fluoridering een wettelijke basis te geven. Toen de minister in het debat met het argument kwam dat er een apparaatje bestond dat op de waterkraan kon worden aangebracht en het fluor weer uit het water filterde, leek dat nog indruk te maken. Vlak daarna kwam echter uit dat dit apparaatje helemaal niet bestond. Toen was het pleit beslecht en trok de regering het wetsvoorstel in. Men is er daarna nooit meer op teruggekomen.

In 1995 stelde de Belgische overheid een onderzoek in naar fluoridering. De Hoge Gezondheidsraad (van België) (HGR) en de Nationale Raad voor Voeding (NRV) liggen aan de basis van dit onderzoek.
In dit onderzoek kwam men op volgende bevindingen uit:

Hieruit werd besloten dat:

Inzake controle fluorhoudende producten zoals voedingsmiddelen, water en tandpasta wordt een richtlijn voorgehouden:

Er wordt eveneens gevraagd om discussie of speculatie tegen te gaan, deze maatregelen niet enkel aan tandartsen en geneesheren, maar aan maatschappelijk werkers en de algemene bevolking dienen meegedeeld te worden.

Grondwater in delen van India en Zuid-Afrika bevat van nature veel fluoride, zodat fluorose daar een probleem is. Deze landen fluorideren dan ook niet. Vooral in Engelssprekende landen wordt veel gefluorideerd. Australië en Ierland fluorideren vrijwel al hun drinkwater. In de Verenigde Staten drinkt twee derde van de inwoners gefluorideerd water, en in Canada twee op vijf. Van de niet-Engelssprekende landen fluorideert Chili zeventig procent van het drinkwater, en Spanje tien procent. In andere landen wordt vrijwel niet gefluorideerd.

Incidenten met fluoridering zijn zeldzaam. In de Verenigde Staten zijn in dertig jaar, van 1979 tot 2008, drie dodelijke incidenten bekend waarbij technische problemen bij de dosering zorgden voor een overdosis fluoride in het drinkwater wat leidt tot een acute vergiftiging.

In 1979 bleef bij het fluorideren van drinkwater in Annapolis, de hoofdstad van de Amerikaanse staat Maryland, door een menselijke fout een doseerklep elf uur openstaan. Daardoor kregen circa 50.000 mensen in die uren drinkwater geleverd met een tienvoudige fluorideconcentratie en een veranderde zuurgraad. Bij gezonde mensen geeft dit geen gezondheidsklachten, maar voor de nierpatiënten die op die dag in het plaatselijke dialysecentrum gespoeld werden lag dat anders. Voor het spoelen van hun bloed wordt voortdurend vers water gebruikt, zodat zij grote hoeveelheden binnen kregen. Ten minste één patiënt is daardoor overleden en zeven anderen werden ziek.

In Hooper Bay, een dorp in Alaska zonder waterleiding, werd fluoride toegevoegd aan het water van de dorpspomp. Toen in mei 1992 de pomp door een technisch probleem nauwelijks water leverde bleef de fluoridedosering doorgaan, en van de 1000 dorpelingen werden er zo'n 260 ziek; een man overleed. Dominique Smith moest onmiddellijk overgeven nadat hij 's ochtends van het giftige water had gedronken. Om niet uit te drogen bleef hij toch grote hoeveelheden water drinken, elk kwartier een glas ter grootte van een pijpje bier (0,3 liter). Dit hield hij de hele ochtend vol, waarna hij ziek naar bed ging. 's Avonds haalde een van zijn kinderen nieuw water bij de pomp. Na vier glazen kon hij niet meer lopen en klaagde over slappe spieren en pijnlijke voeten. De volgende ochtend was hij overleden.

In Chicago werden dialysepatiënten het slachtoffer. Bij dit incident uit 1993 ging het om hoogbejaarden die tevens ernstige hartproblemen hadden. Drie van hen overleden toen in de "University of Chicago Hospitals" te veel fluoride in hun bloedspoeling terechtkwam, ondanks het gebruik van geavanceerde filtertechnieken.


</doc>
<doc id="733576" url="https://nl.wikipedia.org/wiki?curid=733576" title="Johann Spurzheim">
Johann Spurzheim

Johann Gaspar Spurzheim (1776-1832) was een Duitse arts, een van de belangrijkste vertegenwoordigers van de rond 1800 door Franz Joseph Gall geïnitieerde frenologie.

Spurzheim werd geboren in de buurt van het Duitse Trier op 3 december 1776. Hij studeerde medicijnen aan de universiteit van Wenen. In 1800 maakte hij kennis met Franz Joseph Gall die hem al snel aanstelde als assistent. Samen deden ze onderzoek naar onder meer het piramidaal systeem. Aanvankelijk publiceerden de twee gezamenlijk boeken over het nieuwe vakgebied, maar in 1812 kregen ze een conflict waarna Spurzheim zijn eigen weg ging. Hij gaf door heel Europa colleges en lezingen over wat hij noemde "Dr. Gall en Spurzheims fysionomisch systeem". Zijn tour door Europa bezorgde de frenologie veel bekendheid in onder andere Engeland en Frankrijk. 
Spurzheim stierf in 1832 aan tyfus tijdens een bezoek aan de Verenigde Staten.



</doc>
<doc id="733622" url="https://nl.wikipedia.org/wiki?curid=733622" title="Excentrische contractie">
Excentrische contractie

Een excentrische contractie is een type spiersamentrekking ("contractie") waarin de weerstand groter is dan de kracht die door de spier wordt geleverd, zodat de spier langer wordt tijdens de contractie. Excentrische contracties kunnen ook voorkomen bij het vertragen van objecten waardoor de spier in lengte toeneemt.

Eenvoudige voorbeelden van bewegingen waarbij excentrische contracties voorkomen zijn jezelf laten zakken tijdens het opdrukken (hierbij wordt de musculus triceps brachii verkort), of het afdalen van een trap. Omdat hier de zwaartekracht werkt in de richting waarin de beweging plaatsvindt, zal dit moeten worden afgeremd door excentrische contracties, teneinde een ongecontroleerde voortgang van de beweging te voorkomen.

Omdat een spier tijdens een excentrische contractie wordt opgerekt door een externe kracht, terwijl de interactie van de actine- en myosinefilamenten juist is gericht op een verkorting, resulteert dit in meer spierschade dan een concentrische contractie.


</doc>
<doc id="733624" url="https://nl.wikipedia.org/wiki?curid=733624" title="Ernst Heinrich Weber">
Ernst Heinrich Weber

Ernst-Heinrich-Weber (Wittenberg, 24 juni 1795 - 26 januari 1878) was een Duitse arts die wordt beschouwd als een van de grondleggers van de experimentele psychologie.

Weber studeerde medicijnen aan de universiteit van Wittenberg. In 1818 werd hij aangesteld als assistent Professor in de vergelijkende anatomie aan de universiteit van Leipzig. In 1821 kreeg hij daar de leerstoel Anatomie en fysiologie. Rond 1860 werkte Weber samen met Gustav Fechner aan de psychofysica. Gedurende deze tijd formuleerde hij de Wet van Weber. In 1866 ging Weber met emeritaat.

De belangrijkste publicaties van Ernst Heinrich Weber zijn:

Samen met zijn broers Wilhelm Eduard Weber en Eduard Friedrich Weber schreef hij daarnaast:


</doc>
<doc id="733639" url="https://nl.wikipedia.org/wiki?curid=733639" title="Neglect">
Neglect

Neglect (afkomstig uit het Engels) is de medische benaming voor het fenomeen waarbij een patiënt geen aandacht heeft voor de stimuli afkomstig van een lichaamshelft of voor objecten of gebeurtenissen in de omgeving van één lichaamszijde.

Meestal betreft dit de linker lichaamshelft en wordt deze verwaarlozing veroorzaakt door een hersenbeschadiging in de rechter pariëtale kwab, door bijvoorbeeld een hersenbloeding of een herseninfarct. Vaak wordt er gesproken van "hemineglect", omdat er sprake is van een halfzijdige verwaarlozing. Hierdoor kan een patiënt geheel links in zijn bed liggen, alsof de linker lichaamshelft er niet bij hoort. Neglect kan ook duidelijk worden als patiënt de opdracht krijgt te tekenen op een stuk papier. De linker helft van het blad kan dan worden verwaarloosd. Het gevolg is dat de persoon die aan neglect lijdt exact de helft van een tekening maakt (bijvoorbeeld de rechterhelft van een bloem) en er zelf volledig van overtuigd is die helemaal afgemaakt te hebben .

Neglect komt vaak voor in combinatie met anosognosie, ofwel een beperkt ziekte-inzicht.



</doc>
<doc id="733753" url="https://nl.wikipedia.org/wiki?curid=733753" title="Blindzien">
Blindzien

Blindzien (in Engels: "Blindsight") is een stoornis in de visuele waarneming waarbij men zich niet bewust is van een object dat in het gezichtsveld wordt aangeboden, maar wel in staat is dit object op onbewust niveau te identificeren. Men is als het ware: 'ziende blind'.

Het fenomeen is voor het eerst beschreven door de Engelse neuropsycholoog Lawrence Weiskrantz bij patiënten waarbij delen van de primaire visuele schors waren beschadigd. Als bij hen een voorwerp in het blinde deel van het gezichtsveld werd aangeboden (het deel dat projecteert naar het beschadigde schorsgebied: het linkerveld projecteert naar de rechterhersenhelft, en het rechterveld naar de linkerhersenhelft) bleken zij soms nog wel in staat om aan te geven waar het voorwerp zich bevond. Het beschadigde stukje in het gezichtsveld wordt een scotoom genoemd. Aan de patiënt werd bijvoorbeeld gevraagd na een toon de ogen te bewegen naar de plek (links of rechts) in het gezichtsveld waar het voorwerp werd aangeboden. Zij mochten daarbij ook 'gokken'. Zij bleken dit nu beter te doen dan in een controleconditie waarin na de toon helemaal geen stimuli (zogeheten 'blanks') werden aangeboden.

Er zijn twee verklaringen van dit verschijnsel. De eerste verklaring is dat de patiënten gebruikmaken van een andere (meer 'primitieve') route in het visuele systeem, die loopt van de ogen via het pulvinar van de thalamus naar de cortex parietalis posterior. Dit zou hen in staat stellen het voorwerp op een zuiver ruimtelijk (maar niet bewust) niveau te identificeren. De tweede verklaring is dat zij toch gebruikmaken van de hoofdroute, die loopt van de ogen via het corpus geniculatum laterale van de thalamus naar de primaire visuele schors, maar daarbij profiteren van kleine stukjes intact gebleven hersenweefsel (zogeheten kijkgaatjes of "peepholes").



</doc>
<doc id="733873" url="https://nl.wikipedia.org/wiki?curid=733873" title="Draize-test">
Draize-test

De Draize-test is een toxicologische dierenproef die in 1944 ontwikkeld werd door de toxicoloog John H. Draize en collega's van de Amerikaanse Food and Drug Administration (FDA). Deze test werd onder andere gebruikt voor het testen van cosmetica.

De test bestaat erin 0,5 ml of 0,5 g van de te beoordelen stof met een 2,5 x 2,5 cm-patch gedurende vier uur aan te brengen op de huid van een proefdier, en vervolgens gedurende 14 dagen de huideffecten te beoordelen. De mogelijke huideffecten bestaan uit roodheid (erytheem) en zwelling (oedeem). In ernstige gevallen kunnen tekenen van corrosiviteit, zoals necrose, bloedingen hemorragieen korstvorming, uitmondend in littekenweefsel worden waargenomen.


Organisation for Economic Co-operation and Development (OECD). Guideline no. 431. OECD Guideline for the testing of chemicals. In vitro skin corrosion: human skin model test. Adopted 13 April 2004.

Commission directive 2000/33/EC. Official Journal of the European Communities
L136/90 – 107. Annex I, B.40. Skin Corrosion


</doc>
<doc id="733984" url="https://nl.wikipedia.org/wiki?curid=733984" title="Cuckolding">
Cuckolding

Cuckolding is een term uit de wereld van het sadomasochisme, die is komen overwaaien uit de Verenigde Staten. Het woord wordt gebruikt voor een spel, voor velen ook een levenswijze, waarin van een (echt)paar de vrouw allerlei seksuele vrijheden heeft, die de man niet heeft. De man heeft in een cuckolding-relatie weet van zijn vrouws vreemdgaan. Sterker nog, de echtgenoot wordt seksueel opgewonden door de ontrouw van zijn vrouw. In het algemeen is de vrouw in zo'n relatie dominant aan haar partner.

Cuckolding kent vele variëteiten. Sommige daarvan zijn relatief zachtaardig; er zijn er ook die buitengewoon vergaand zijn. Zo zijn er stellen die hun plezier beleven in een parenclub en feitelijk niet verder gaan dan een eenzijdig soort swingen.
Aan de andere kant van het spectrum zijn stellen die zover gaan dat de vrouw volledige controle heeft over haar partner. Het komt voor dat zij in zo'n geval een nieuwe partner heeft gekozen, die feitelijk haar (chronologisch) eerste partner heeft verdrongen. Niet zelden rest de cuckold in een dergelijke relatie de rol van slaaf of huisdier. Het komt voor dat de vrouw kinderen krijgt van haar nieuwe partner.

Het woord is afgeleid van koekoek (cuckoo), die na de bevruchting hun eieren door een andere vogel laten uitbroeden. Vroeger dacht men daarom dat het koekoeksvrouwtje zich door andere vogelmannetjes liet bevruchten.




</doc>
<doc id="734172" url="https://nl.wikipedia.org/wiki?curid=734172" title="Wilfred Bion">
Wilfred Bion

Wilfred Ruprecht Bion (Mathura (India), 8 september 1897 - Oxford (Engeland), 8 november 1979) was een Britse psychiater en pionier op het terrein van de groepsdynamica. Hij was verbonden aan de Tavistock Groep, een gezelschap van sociale wetenschappers die vanuit de Tavistock Clinic in Londen in 1946 met behulp van Amerikaanse fondsen het Tavistock Institute of Human Relations oprichtten. De onderlinge verbondenheid van deze groep was gebaseerd op hun gedeelde oorlogservaringen (velen, waaronder Bion, dienden als officier) en de invloed van Melanie Klein op hun opleiding in de psychoanalyse.

Op grond van zijn werk tijdens de Tweede Wereldoorlog bij de selectie van frontofficieren en later in een psychiatrische kliniek van het Britse leger, ontwikkelde Wilfred Bion de theorie dat het gedrag van individuen in een sociaal systeem wordt gekenmerkt door twee verschillende mentale instellingen. Hij noemde die "workgroup mentality" en "basic assumption mentality". In de "workgroup" staat de taak waaraan gewerkt wordt centraal en worden onduidelijkheden beantwoord door "reality testing" (realiteitstoetsing) en "sophisticated problem solving". Maar "basic assumption mentality", die simultaan van kracht is, brengt individuen in een heel andere en soms compleet tegenovergestelde geestestoestand.

Met de term "basic assumptions" verwees Bion naar onderliggende aannames over hoe het er in een team of organisatie aan toe gaat en zou moeten gaan. Het zijn de routines en stille vanzelfsprekendheden die in onze bovenkamer de kleur van het behang hebben aangenomen. Als gevolg daarvan blijven ze in ons denken grotendeel onbewust en zijn ze in onze gesprekken nauwelijks hoorbaar. Maar juist doordat ze buiten beeld blijven, kunnen ze vaak ongehinderd de gang van zaken in sociale systemen ontregelen. Relatieve buitenstaanders met een geoefend oog en oor, zoals groepstherapeuten of consultants, kunnen een sociaal systeem in zulke gevallen voor het moeras behoeden, door hun observaties en interpretaties hardop kenbaar te maken aan de groep als geheel.

Tijdens het bouwen aan zijn persoonlijke epistemologie, hetgeen hij onmisbaar achtte voor zijn functioneren als praktiserend psychoanalyticus, kwam Bion op het idee dat gedachten onderscheiden moeten worden van de denker die ze heeft.

Denken is in de woorden van Bion 'een apparaat om het hoofd te bieden aan gedachten': een ontwikkeling die de psyche onder druk van gedachten wordt opgedrongen, niet andersom. Zo bezien komt psychopathologie voort uit een storing in:

Gedachten zijn volgens Bion's theorie het product van een vooropgezette instelling en de bijbehorende frustratie. Het voorbeeld dat hij gebruikt is de zuigeling wiens vooruitlopen op de borst samenkomt met het besef dat er geen borst is voor bevrediging van deze anticipatie. Zodra een dergelijke frustratie te tolereren is, raakt deze 'niet-borst' geïnternaliseerd als een gedachte, die op zijn beurt bijdraagt aan de ontwikkeling van het apparaat dat er het hoofd aan biedt.

In zijn latere commentaar op het betreffende artikel associeerde Bion deze theorie van het denken met een fenomeen dat zich regelmatig voordoet in de klinische behandelsetting, door hem aangeduid als 'aanval op de koppeling'. Hij licht dit toe met het voorbeeld dat er waarneembaar verschil is tussen het eigenlijke functioneren van de menselijke zintuigen en de aard van 'zintuiglijke waarneming' in het mentale domein. Bion wijst erop dat het menselijk lichaam voor reuk, gezichtsvermogen, et cetera is uitgerust met selectief gespecialiseerde organen, terwijl zintuigen in de psychische realiteit ieder soort sensatie registreren met hetzelfde apparaat: de geest. Wanneer iemand feitelijk hallucineert tijdens het luisteren naar een ander, kan hij of zij bijvoorbeeld zeggen "Ik zie wat u bedoelt", maar dit is dus niet per se een uitdrukking van begrip voor wat er gezegd is. Zo'n soort interactie kan ook beschouwd worden als een uitdrukking van het vermijden van of een intolerantie voor frustratie - en op die manier dus een destructieve aanval op het vermogen om te denken.

Een tweede voorbeeld dat Bion gebruikt om de pragmatische implicaties van zijn theorie te verduidelijken, is de moeilijkheid van het denken van het oneindige. Hij laat zien dat het idee van het eindige pas opkomt na het idee van de oneindigheid. Het vage gevoel dat er een oneindig aantal objecten moet bestaan, komt samen met frustrerende fysieke of mentale ervaringen die iemand van zichzelf heeft. Het oceanische gevoel van oneindigheid wordt dan vervangen door een besef dat er slechts een bepaald aantal objecten bestaat. Via die weg neemt een gedachte bezit van de denker.

Voor alle zekerheid waarschuwt Bion aan het eind van zijn commentaar tegen het gebruik van 'ervaring' als een instrument voor empirische verificatie of validatie. Die praktijk, in de wetenschapsfilosofie heel normaal, wordt door Bion beoordeeld als een neutraliserende manoeuvre tegenover het gevoel van diepe onzekerheid dat op iedere ontdekking volgt: dat verderop nieuwe ritsen van onopgeloste problemen wachten. Ergo, 'gedachten op zoek naar een denker.'


</doc>
<doc id="734296" url="https://nl.wikipedia.org/wiki?curid=734296" title="Somatische stempel">
Somatische stempel

Een somatische stempel (Engels: somatic marker) kan omschreven worden als een fysiologische reactie zoals het verstrakken van de spieren, het krijgen van kippenvel of vochtige handen, die aan bepaalde emotionele gebeurtenissen is gekoppeld. De somatische-stempelhypothese is afkomstig van de neuroloog Antonio Damasio. Deze theorie geeft aan hoe emoties de beslissingen die in het dagelijks leven worden genomen, kunnen beïnvloeden.

De theorie komt kortweg hierop neer, dat lichamelijke reacties (zoals hierboven omschreven) een directe invloed hebben op gebieden in de hersenen die een rol spelen bij het nemen van beslissingen. Met name een gebied voor in de hersenen, dat de cortex orbitofrontalis wordt genoemd, zou daarbij een cruciale rol spelen Een bewijs hiervoor meende Damasio te vinden in patiënten met laesies in dit gebied van de hersenen. Deze vertonen niet alleen emotioneel vlak gedrag, maar zijn ook onzeker bij het nemen van eenvoudige beslissingen.

De theorie van Damasio lijkt een moderne versie van de bekende theorie van James-Lange ('wij zijn bedroefd omdat wij huilen'). De aanname van Damasio dat perifeer lichamelijke processen de directe "oorzaak" zijn van emotionele belevingen, en via een circuit naar de frontale hersenen beslissingen op rationeel niveau beïnvloeden, is echter omstreden. Het is evengoed mogelijk dat laesies in de cortex orbitofrontalis tot gevolg hebben dat men niet of minder in staat is de positieve (beloning) of negatieve (straf) consequenties van het eigen gedrag te beleven. Met name de Engelse onderzoeker Edmund Rolls heeft dit laatste standpunt verdedigd.



</doc>
<doc id="734368" url="https://nl.wikipedia.org/wiki?curid=734368" title="Magnesiumsulfaat">
Magnesiumsulfaat

Magnesiumsulfaat (MgSO) is een magnesiumzout van zwavelzuur. Vaak wordt voor magnesiumsulfaat de naam "bitterzout" gebruikt en daarnaast de minder frequent gebruikte namen "Engels zout" of "Epsomzout". Magnesiumsulfaat is bekend vanwege de sterk laxerende werking.

Er zijn verschillende syntheseroutes voor de bereiding van magnesiumsulfaat. Een rechtstreekse synthese gaat uit van magnesiumpoeder en zwavelzuur:

Daarnaast kan het ook bereid worden door reactie van magnesiumoxide of magnesiumhydroxide met zwavelzuur:

Magnesiumsulfaat komt voor als tal van hydraten: mono-, tetra-, penta-, hexa- en heptahydraat. Onder watervrije vorm komt het voor als een wit fijn poeder dat goed oplosbaar is in water. Het is een zeer sterk hygroscopische verbinding die vaak als fysisch droogmiddel wordt gebruikt, waarbij het heptahydraat wordt gevormd. Dit heptahydraat is ook de commercieel verkochte variant van deze verbinding. Het heptahydraat komt voor in de natuur als het mineraal epsomiet. Het monohydraat komt ook in de natuur voor, namelijk als het mineraal kieseriet.

Magnesiumsulfaat absorbeert geluid in het frequentiegebied tussen 10 kHz en 100 kHz. Dat kan belangrijke gevolgen hebben voor sonarprestatie in zeewater.

Magnesiumsulfaat is één van de mogelijke middelen die worden voorgeschreven als voorbereiding op een darmonderzoek, zoals het maken van röntgenfoto's van de darmen of een coloscopie. Aangezien het daarvoor van belang is dat de darmen volledig leeg zijn, kan met dit middel door de extreem laxerende werking snel resultaat worden bereikt.

Daarnaast wordt dit zogenoemde "bitterzout" toegepast in verschillende kuren, als tegengif voor garnalen- en blikvergiftiging en diëten zoals bij ontslakken of pijnverlichting bij galstenen.

Bij dergelijk medisch gebruik wordt een grotere hoeveelheid, meestal 15 of 20 gram, ineens ingenomen verdund met water, limonadesiroop of appelsap. Over het algemeen worden de laatste twee mogelijkheden aangeraden aangezien het mineraal een bijzonder bittere smaak heeft. Een oplossing van magnesiumsulfaat wordt ook wel "bitterwater" genoemd.

"Epsomzout" wordt in een hoge concentratie gebruikt bij floaten: gewichtloos drijven in warm water als methode van pijnbestrijding, verminderen van stress en herstel van blessures.

Het mineraal in voedingssupplementen gebruikt en ook als additief in de voedingsindustrie. Zo wordt bij de productie van ingeblikte groenten magnesiumsulfaat toegevoegd ter versteviging. Ook wordt het gebruikt in bier. Het E-nummer van magnesiumsulfaat is E518. Bij gebruik in normale doses in voedingswaren zijn er geen bijwerkingen bekend. In grotere doses kan het echter laxerend werken.

Naast gebruik bij mensen, wordt magnesiumsulfaat ook gebruikt bij het onderhouden van planten. Het wordt gebruikt voor het aanvullen van het magnesiumgehalte in planten wanneer er sprake is van een gebrek.
Daarnaast is magnesiumsulfaat ook toepasbaar om oude boomstronken uit de tuin te verwijderen. Door meerdere gaten in de stronk te boren en vervolgens te vullen met magnesiumsulfaat en water, sterft de boomstam af en is hij gemakkelijker te verwijderen. Het afsterven duurt ongeveer een maand.

Watervrij magnesiumsulfaat wordt ook op grote schaal gebruikt voor het drogen van organische oplossingen. De aanwezige waterrest in de organische oplossing bindt aan het magnesiumsulfaat waardoor het samenklontert. Wanneer er na het schudden van de oplossing met magnesiumsulfaat nog even wat los poeder door de oplossing heen dwarrelt, is al het water gebonden aan het magnesiumsulfaat en kan het geheel gefiltreerd worden om als filtraat een gedroogde organische oplossing over te houden.

Tijdens het drogen wordt het heptahydraat gevormd, dat na verhitting weer kan worden omgezet in de watervrije vorm.



</doc>
<doc id="734451" url="https://nl.wikipedia.org/wiki?curid=734451" title="Tint">
Tint

De tint vormt in combinatie met verzadiging en intensiteit een dimensie van kleur. 

"Tint" is echter in veel gevallen synoniem met "kleur" : wie 'groen' zegt bedoelt meestal alle tinten van de kleur groen, dus inclusief donkergroen (lage intensiteit) en grijsgroen (lage verzadiging). Soms wordt "tint" gebruikt om een (kleine) variatie op een bepaalde kleur aan te geven.

De dominantie van de component tint in de kleurindruk kan worden verklaard door het gegeven dat in de natuur de tint van een voorwerp wordt bepaald door (het oppervlak van) het voorwerp zelf, terwijl de intensiteit en verzadiging (mede) afhangen van de belichtingsomstandigheden (schaduw) en de mate van reflectie (glans).



</doc>
<doc id="734501" url="https://nl.wikipedia.org/wiki?curid=734501" title="Endocard">
Endocard

In het hart is het endocard of het hartvlies de binnenbekleding die direct contact maakt met het bloed in de boezems en hartkamers.

Het endocard loopt door in de binnenwand van de bloedvaten en vormt ook de bekleding van de hartkleppen. De endocardcellen zijn embryologisch en biologisch dan ook gerelateerd aan de endotheelcellen die de binnenkant van de bloedvaten bekleden. Het endocard bedekt het volumineuzere myocard (de spier die voor de contractie van het hart verantwoordelijk is). 


</doc>
<doc id="734575" url="https://nl.wikipedia.org/wiki?curid=734575" title="Chaeta">
Chaeta

Een chaeta (meervoud: chaetae) is een kleine, borstelachtige structuur op de parapodia van ringwormen. Ze ontstaan uit aparte epidermale cellen. Vroeger werden deze haren setae genaamd, maar om de verwarring met de niet homologe structuren bij geleedpotigen te voorkomen is chaeta tegenwoordig de te gebruiken benaming.

Chaetae komen ook voor bij de aan de ringwormen verwante Echiura, baardwormen en Vestimentifera.


</doc>
<doc id="734753" url="https://nl.wikipedia.org/wiki?curid=734753" title="E-therapie">
E-therapie

E-therapie, ook wel internettherapie of internetbehandeling genoemd, is een behandelingsmethode voor psychologische problemen waarbij het contact tussen de e-therapeut en cliënt verloopt via een website, e-mail of chatprogramma. Schrijfopdrachten maken vaak deel uit van de behandelmethode. E-therapie wordt in toenemende mate en steeds breder toegepast voor psychologische problemen als depressie, rouw, eetstoornis, paniekaanvallen, verwerking van schokkende ervaringen en burn-out.
Internettherapieën richten zich op psychische problemen die goed aan te pakken zijn met een kortdurende behandeling. Er wordt gewerkt met een duidelijk programma, zodat de klant weet hoelang het gaat duren en wat de verschillende stappen zijn. Net als bij 'gewone' therapie is er over het algemeen één therapeut bij een behandeling van een cliënt betrokken. Kenmerkend voor internettherapie is echter dat er geen persoonlijk contact is met de hulpverlener. Alle communicatie verloopt via e-mail, chat, video-conferencing of een afgeschermde internetomgeving.
Aan de therapie kan een elektronische intake voorafgaan. In dat geval wordt de cliënt gevraagd om elektronische vragenlijsten en testen in te vullen, zodat de e-therapeut een eerste, oriënterende diagnose kan opstellen en kan bepalen of e-therapie een geschikte methode is. De behandeling zelf verloopt vaak in de vorm van opdrachten of vragen die de cliënt opgestuurd krijgt. Deze voert de opdrachten uit en beantwoordt de vragen, mailt het resultaat en ontvangt van de behandelaar een reactie met verdere aanwijzingen. In een chatomgeving hebben de cliënt en behandelaar de mogelijkheid direct op elkaar te reageren. Sommige e-therapeuten gebruiken een afgeschermde internetomgeving waarop de cliënt kan inloggen.

Mogelijke voordelen van e-therapie zijn: 

Mogelijke nadelen van e-therapie zijn:

De methode is niet voor elke klacht toepasbaar en moet bovendien passen bij de cliënt. Hoewel de precieze criteria verschillen van aanbieder tot aanbieder, kan in het algemeen worden gesteld dat de methode minder geschikt is bij:

Een belangrijk punt van aandacht is de vertrouwelijkheid van cliëntinformatie. Het gebruik van elektronische communicatiemiddelen levert grote gevaren op ten aanzien van de vertrouwelijkheid van gegevens, wanneer deze gegevens niet goed zijn beveiligd. In het recente verleden zijn er wereldwijd verschillende gevallen geweest waarbij per ongeluk grote hoeveelheden patiëntendossiers op internet werden geplaatst (niet speciaal e-therapiedossiers). Voor geïnteresseerden in een e-therapie verdient het aanbeveling om bij de aanbieder na te gaan welke maatregelen deze op dit gebied heeft getroffen. De cliënt kan zelf natuurlijk ook bijdragen aan de vertrouwelijkheid. Bijvoorbeeld door terughoudend te zijn met het gebruik van computers van anderen, e-mailadressen goed te controleren, programma's na gebruik af te sluiten en wachtwoorden privé te houden.

Net zoals in de 'echte' wereld zijn er ook in de digitale wereld charlatans die makkelijk geld willen verdienen. De anonimiteit van internet maakt het relatief gemakkelijk je anders voor te doen dan je bent. Gelukkig zijn er allerlei zaken waar cliënten op kunnen letten:


Is de behandeling in overeenstemming met de richtlijnen:

Instellingen binnen de geestelijke gezondheidszorg kunnen zich certificeren, bijvoorbeeld met het HKZ-certificaat voor de geestelijke gezondheidszorg.

Bij het inschatten van de kwaliteit van de therapie kan verder worden gekeken naar:





</doc>
<doc id="734775" url="https://nl.wikipedia.org/wiki?curid=734775" title="Chassan Baiev">
Chassan Baiev

Chassan Baiev (Tjetjeens: : Хассан Баев) (Alchan-Kala, 4 april 1963) is een Tsjetsjeens chirurg die tijdens de Tsjetsjeense oorlogen in Grozny heeft gewerkt. Aan het begin van de Eerste Tsjetsjeense Oorlog verliet hij vrijwillig zijn werk in Moskou om in zijn eigen land de mensen in nood te helpen. 

Chassan Baiev heeft dit werk gedaan tot 2000. Toen is hij Tsjetsjenië ontvlucht. Tegenwoordig woont hij met zijn gezin in de Verenigde Staten. Hij werkt tegenwoordig in een lokaal ziekenhuis in Massachusetts. 

Zijn ervaringen heeft hij beschreven in zijn boek "De eed". In dit boek laat Baiev de harde werkelijkheid zien over de oorlog tussen de Russen en de Tsjetsjenen. De naam van zijn boek is afgeleid van de eed van Hippocrates die iedere arts aflegt. Met deze eed geeft een beginnende arts aan dat hij zich zal inzetten voor de mensen ongeacht afkomst. Chassan Baiev heeft tijdens de oorlogen strijders van beide partijen geholpen. De bekendste personen die Chassan Baiev heeft geopereerd zijn Sjamil Basajev, Arbi Barajev en Salman Radoejev.




</doc>
<doc id="735123" url="https://nl.wikipedia.org/wiki?curid=735123" title="Aleoetse nertsziekte">
Aleoetse nertsziekte

De Aleoetse nertsziekte (Engels: Aleutian disease) wordt zo genoemd, omdat ze het eerst werd ontdekt en vooral voorkomt bij de Aleoetse stam van de Amerikaanse nerts. Dat is een stam, die homozygoot is voor het zogenoemde Aleoetse gen, dat onder andere codeert voor een bepaalde bleke pelskleur. De ziekte komt voor bij nertsen en fretten.


Het parvovirus dat verantwoordelijk is voor de Aleoetse nertsziekte.

De nertsen kunnen als volgt geïnfecteerd worden (in willekeurige volgorde):

Via speeksel, feces en urine.

Er is geen therapie.

Dat is (waarschijnlijk) te verklaren omdat dieren van de Aleoetse stam lijden aan een erfelijke aandoening, die gekenmerkt wordt door immunodeficiëntie.

De overerving van de bleke kleur en de immunodeficiëntie bij de nertsen met het Aleoetse gen is autosomaal recessief. Dat betekent dat de Aleoetse stam homozygoot is voor het Aleoetse gen.

Stammen die heterozygoot zijn voor het Aleoetse gen vertonen weliswaar niet de bleke pelskleur, maar zijn wel vatbaarder voor de Aleoetse nertsziekte dan de Europese nertsen, die dit gen helemaal niet bevatten.


</doc>
<doc id="735560" url="https://nl.wikipedia.org/wiki?curid=735560" title="Foramen ovale (hart)">
Foramen ovale (hart)

Het foramen ovale is de open verbinding tussen de linker- en rechterboezem van het hart zoals die aanwezig is in de foetale bloedsomloop; de kleine bloedsomloop (van en naar de longen) en de grote bloedsomloop van en naar de rest van het lichaam zijn nog niet gescheiden. In principe sluit het foramen ovale vlak na de geboorte.

Het niet sluiten van het foramen ovale kan serieuze problemen geven. Men spreekt dan van een atriumseptumdefect. Als dit defect niet al te groot is wordt het lang niet altijd opgemerkt; bij kleine afwijkingen kunnen patiënten asymptomatisch blijven.

Ten gevolge van drukverval op de carotisknop (zenuwsensor vegetatief) kunnen reactieve hoofdpijnklachten optreden. Bij een deel van de migrainepatiënten is sprake van een niet volledig gesloten foramen ovale . Dit is ongeveer tweemaal zoveel als bij de algemene bevolking. Sluiten van het foramen ovale om andere redenen lijkt soms verlichting van een eveneens aanwezige migraine te geven. Als behandeling van de migraine wordt dit echter nog niet aanbevolen.


</doc>
<doc id="735769" url="https://nl.wikipedia.org/wiki?curid=735769" title="Ziekenhuis Groep Twente">
Ziekenhuis Groep Twente

Ziekenhuisgroep Twente ("ZGT") exploiteert twee algemene ziekenhuizen in Twente, 
"ZGT Almelo" en "ZGT Hengelo". De groep is in 1998 ontstaan uit een fusie tussen het Twenteborg Ziekenhuis in Almelo en Streekziekenhuis Midden-Twente in Hengelo. Het verzorgingsgebied beslaat circa 300.000 inwoners. 

ZGT vervult een streekfunctie en werken samen met huisartsen, thuiszorgorganisaties en verpleeghuizen. Per 2015 heeft ZGT In totaal 755 bedden en deeltijdplaatsen beschikbaar voor 24-uurs klinische zorg en dag/deeltijdbehandeling. Officieel is er een erkenning voor 1085 bedden. De organisatie heeft 3005 medewerkers in loondienst, 93 arts-assistenten en een overeenkomst met de Coöperatie Medisch Specialisten ZGT u.a. voor de levering van medisch-specialistische zorg door 230 medisch specialisten.

ZGT levert op de twee locaties medisch-specialistische behandeling en diagnostiek. Vrijwel alle medische specialismen zijn vertegenwoordigd. De Ziekenhuisgroep heeft een aandeel in de opleiding van negen specialismen.

In het Centrum voor Geriatrische Traumatologie van ZGT Almelo worden sinds 2008 oudere patiënten standaard behandeld door een team waarin zowel chirurgen als geriaters zijn opgenomen. Doel is meer rekening te houden met de specifieke zorgvragen, diagnostiek en behandelbehoeftes van deze groep. Het centrum is speciaal toegerust om een veilig verblijf in het ziekenhuis mogelijk te maken. Zo kan een snellere mobilisatie en revalidatie zonder onnodige complicaties worden bereikt.




</doc>
<doc id="736331" url="https://nl.wikipedia.org/wiki?curid=736331" title="Amoebozoa">
Amoebozoa

De Amoebozoa vormen een rijk van eencellige eukaryoten, dat een zustergroep vormt van de Opisthokonta (met de schimmels en de dieren) binnen de supergroep van de Unikonta.

Alle Amoebozoa zijn eencellige organismen, die kenmerkend een amoeboïde vorm hebben. Ze bewegen zich met behulp van zogenaamde pseudopodia of schijnvoetjes, bij Amoebozoa lobopodia genoemd, voort. Bij de meeste Amoebozoa ligt de cel naakt, behalve bij de Thecamoebida, waarbij de cel een omhulsel (theca) heeft. De cristae van de mitochondriën zijn meestal microtubuli, die in sommige taxa gereduceerd zijn. Sommige taxa kunnen meer dan één celkern hebben. Daarnaast zijn cysten, zoals celinsluitsels als parasomen of trichocysten niet zeldzaam. Amoebozoa kunnen in een bepaald ontwikkelingsstadium een enkel flagel hebben en worden daarom wel ingedeeld bij de Unikonta.

De "Entamoeba histolytica" kan de voor mensen gevaarlijke amoebedysenterie veroorzaken.

Binnen de slijmzwammen kunnen vele eencellige organismen zich ophopen, zodat de kolonie op een (meercellige) schimmel lijkt.

Binnen de Amoebozoa worden acht groepen zonder taxonomische rang onderscheiden:


Deze indeling wordt echter niet algemeen overgenomen. Een alternatieve, wat eenvoudigere indeling is als volgt:



</doc>
<doc id="736429" url="https://nl.wikipedia.org/wiki?curid=736429" title="Echinacea (plant)">
Echinacea (plant)

Echinacea is een geslacht bestaande uit negen soorten bloeiende planten in de familie "Asteraceae", allen van nature voorkomend in het oosten van Noord-Amerika. Sommige soorten, waaronder "Echinacea purpurea", "Echinacea angustifolia" en "Echinacea pallida", worden gebruikt als tuinplanten.

Hiernaast wordt de naam "Echinacea" ook gebruikt voor een superorde van zee-egels.

Soorten en variëteiten binnen het geslacht "Echinacea" zijn:

Aan een aantal planten worden medicinale eigenschappen toegeschreven:
Meestal wordt met de benaming "Echinacea" een bereiding bedoeld van de bovengrondse delen van "Echinacea purpurea" (Rode zonnehoed), de bekendste, en verreweg de meest onderzochte soort. Fytotherapeutische bereidingen van de bovengrondse delen van deze plant worden in verband gebracht met immuunversterking (bijvoorbeeld bij griep) en infecties van de bovenste luchtwegen, zoals verkoudheid. Het gaat hier dan wel om 300-400 milligram of meer (> 300mg) en niet om homeopathische middelen.

Onderzoek uit 2011 toont geen significant verschil tussen echinacea en een placebo. De conclusie van het onderzoek is dat echinacea geen wezenlijke invloed heeft op het verloop van verkoudheid. Een eerder, kleiner, onderzoek uit 2007 concludeerde dat Echinacea de duur van een verkoudheid met gemiddeld 1,4 dagen vermindert.

Het middel Echinaforce is het bekendste voorbeeld van een uit "Echinacea purpurea" bereid middel.


</doc>
<doc id="736546" url="https://nl.wikipedia.org/wiki?curid=736546" title="Plectenchym">
Plectenchym

Plectenchym is een weefselbouwvorm die onder andere bij vruchtlichamen van schimmels gevonden kan worden. Hier richten hyfen, draad- of buisvormige cellen, zich evenwijdig op en vervlechten zich onderling en vormen zo een plectenchym.



</doc>
<doc id="736567" url="https://nl.wikipedia.org/wiki?curid=736567" title="Roze maagdenpalm">
Roze maagdenpalm

De roze maagdenpalm, "Catharanthus roseus", is een kruidachtig gewas.

De roze maagdenpalm is endemisch in Madagaskar, maar de soort is daar bedreigd. In Europa en andere delen van de wereld wordt de soort veelvuldig als kamerplant gebruikt. De plant is een bron van vinblastine en vincristine, twee stoffen die gebruikt worden in medicijnen voor de behandeling van leukemie en de ziekte van Hodgkin. Een andere stof die uit de plant gewonnen wordt, ajmalicine, wordt gebruikt om de bloeddruk te verlagen.

"Catharanthus roseus", dat van huis uit meerjarig is, wordt in Europa als eenjarige plant gekweekt. Aan de bloemen kan men zien dat het een familielid is van "Vinca", de maagdenpalm. Het blad van de Vinca ziet er echter heel anders uit en daaraan zijn ze gemakkelijk te onderscheiden. Voorts maakt "Vinca" ranken die zich op de grond vastzetten en zo een heel tapijt vormen, terwijl "Catharanthus" een opgaande groei vertoont. De kroonkeel van "Catharanthus" is door borstelachtige haartjes praktisch afgesloten. Naast de roze en witte vorm bestaan er talloze cultivars van deze soort met rode, paarse, donkerroze of tweekleurige bloemen.

De plant is ook in andere delen van de wereld geïntroduceerd. Vooral in Midden-Amerika en langs de oostkust van Australië groeit "Catharanthus roseus" veel in het wild.

Synoniemen voor de geaccepteerde naam ("Catharanthus roseus") zijn:



</doc>
<doc id="736868" url="https://nl.wikipedia.org/wiki?curid=736868" title="Ventromediale prefrontale cortex">
Ventromediale prefrontale cortex

De ventromediale prefrontale cortex of cortex praefrontalis ventromedialis is een deel aan de binnenzijde van de prefrontale schors, een gebied voor in de grote hersenen. Het gebied wordt met name in verband gebracht met de regulering van emoties. De cortex orbitofrontalis (11: achter de oogkassen gelegen) vormt een onderdeel van de cortex praefrontalis ventromedialis. Er bestaan veel zenuwvezelverbindingen met de nabijgelegen dorsolaterale prefrontale cortex, maar ook met gebieden als de amandelkernen, en de cortex cingularis anterior (24 en 32). Aangenomen wordt dat emoties gereguleerd worden door een complex netwerk in de hersenen waarin deze structuren een verschillende functie hebben.

Bij proefdieren zoals apen blijkt dat beschadiging van dit gebied gepaard gaat met stoornissen in leergedrag: proefdieren blijken bijvoorbeeld ongevoelig voor effecten van positieve bekrachtiging (beloning). Beschadiging van de cortex orbitofrontalis bij mensen leidt vaak tot ontremming van emotioneel gedrag. Ook blijkt daarbij de huidgeleidingsreactie op emotionele prikkels vaak afwezig of verzwakt te zijn. Een 'beroemde' patiënt die in dit verband genoemd kan worden is Phineas Gage, bij wie door een ongeval een groot deel van de cortex orbitofrontalis (met name het meer mediale deel) was vernietigd.



</doc>
<doc id="736878" url="https://nl.wikipedia.org/wiki?curid=736878" title="Luchtweginfectie">
Luchtweginfectie

Luchtweginfectie is de verzamelnaam voor alle infecties die betrekking hebben op de luchtwegen: neusholte, schedelholten, keelholte (farynx), longen, luchtpijp (trachea), longblaasjes.

Omdat de toegang tot de luchtwegen open is kunnen vele schadelijke stoffen en micro-organismen de luchtwegen bereiken. Diverse afweermechanismen beschermen daartegen; de trilhaarfunctie van de slijmvliezen waarop een slijmlaag voortdurend van binnen naar buiten wordt gebracht, het hoesten en niezen, dat daaraan extra werking verleent, de afweer van de immuniteit (cellulair en humoraal).

Zodra een micro-organisme in staat is de diverse barrières te nemen en zich te handhaven, ontwikkelt zich een luchtweginfectie: bronchiolitis, bronchitis, bijholteontsteking, epiglottitis, faryngitis, laryngitis, longontsteking, tracheïtis (ontsteking van de luchtpijp).


</doc>
<doc id="736880" url="https://nl.wikipedia.org/wiki?curid=736880" title="Orbitofrontale cortex">
Orbitofrontale cortex

De cortex orbitofrontalis of orbitofrontale cortex is het onderdeel van de prefrontale schors van de grote hersenen.. Het schorsgebied ligt boven de oogkassen (Latijn: "orbitae"). Voor het meer centrale deel wordt ook wel de benaming ventromediale prefrontale cortex gebruikt. 

Het gebied ligt aan de basis van de prefrontale cortex en omvat de lagere delen van gebied 47 en de mediale delen van gebieden 9 tot 12. 

De orbitofrontale cortex heeft veel verbindingen met de amygdala en ontvangt als input geur-, smaak-, geluids- en tastprikkels en visuele informatie uit de secundaire visuele gebieden in de temporale kwab.

De orbitofrontale cortex maakt deel uit van een affectief netwerk in de hersenen, dat verantwoordelijk is voor de verwerking en controle van emotionele prikkels. Ook de amygdala en de cortex cingularis anterior maken deel uit van dit netwerk. Antonio Damasio van de Universiteit van Iowa is van mening dat de orbitofrontale cortex belangrijk is voor het nemen van affectieve beslissingen. Laesies in dit gebied gaan namelijk vaak gepaard met een onvermogen om emotionele prikkels te evalueren en/of beslissingen te nemen aan de hand van feedback (terugkoppeling) van sociaal- en emotioneel-relevante informatie. Antonio Damasio verbond hieraan zijn theorie van de somatische stempels (Engels: somatic markers) (fysiologische reacties bij emoties). Patiënten met laesies in de cortex orbitofrontalis zouden minder goed in staat zijn deze lichamelijke prikkels te benutten. Ook kunnen zij een ontremming in gedrag tot gevolg hebben (zie ook Phineas Gage). Edmund Rolls van de Universiteit van Oxford is van mening dat de orbitofrontala cortex een belangrijke rol speelt in het aanleren van associaties tussen een stimulus en een bekrachtiger (beloning of straf). Hierbij treedt vermoedelijk ook langetermijnpotentiëring op in corticale synapsen. Bij laesies in dit gebied ontstaan met name problemen als de relatie tussen stimulus en bekrachtigers wordt omgekeerd; beloning wordt straf en omgekeerd. Patiënten kunnen dan moeilijk omschakelen. Ook treedt er geen extinctie op: de respons blijft maar voortduren, ook als de bekrachtiger (bijvoorbeeld een beloning) afwezig blijft.



</doc>
<doc id="737077" url="https://nl.wikipedia.org/wiki?curid=737077" title="Sluier (uil)">
Sluier (uil)

Bij uilen, wordt onder sluier de typische gezichtopbouw bedoeld. Uilen hebben een afgeplat gezicht met naar voor gerichte ogen, rond die ogen staat een krans van dicht aaneengesloten korte, stugge veertjes die een soort gezichtsmasker aflijnen, waardoor uilen hun typische uitdrukking krijgen. Meestal is die krans van veertjes van een andere (donkere ) kleur dan de rest van het gezicht. De sluier zou vooral een hulpmiddel zijn om opgevangen geluiden beter te geleiden naar de gehooringangen.


</doc>
<doc id="737126" url="https://nl.wikipedia.org/wiki?curid=737126" title="Melkveld">
Melkveld

Het melkveld is bij niet-levendbarende zoogdieren zoals het vogelbekdier een klein gebied bestaande uit beharing waarvan de talgklier melk produceert.

Bij andere zoogdieren is in de loop van de evolutie een melklijn ontstaan. Hierbij gaat het om vele melkklieren op twee rijen. Bij grote zoogdieren heeft zich dit gereduceerd tot twee grote melkklieren.


</doc>
<doc id="737176" url="https://nl.wikipedia.org/wiki?curid=737176" title="Inspanningstachycardie">
Inspanningstachycardie

In geval van een inspanningstachycardie wordt het slagvolume van het hart vergroot en de hartslag verhoogd, ten gevolge van grote of zware inspanning. Het lichaam heeft in deze situatie meer zuurstof nodig, wat in normale gevallen resulteert in een inspanningstachycardie. Hierbij pompt een gezond hart tot wel zeven keer zoveel bloed rond als in rusttoestand.



</doc>
<doc id="737180" url="https://nl.wikipedia.org/wiki?curid=737180" title="Orthoptist">
Orthoptist

De orthoptist is een paramedicus werkzaam in de oogheelkunde. Het beroep van orthoptist is betrekkelijk onbekend, hoewel het zeker niet nieuw is. Al in 1958 is het beroep van orthoptist in Nederland wettelijk erkend en later ook beschermd. Een orthoptist is verantwoordelijk voor een specifiek gedeelte van de oogheelkunde. Naast oogartsen, optometristen, opticiens en contactlensspecialisten nemen zij een eigen zelfstandige plaats in binnen de oogzorg.

De orthoptist is werkzaam in een oogheelkundige/orthoptische kliniek in een ziekenhuis of in een particuliere oogartsenpraktijk. Ook zijn orthoptisten werkzaam in de slechtziendenzorg. 

Sinds 1 juni 2011 kan men in Nederland ook zonder verwijzing naar de orthoptist. 

De orthoptist onderzoekt en behandelt:
en meet verziendheid, bijziendheid en astigmatisme objectief of subjectief.
De opleiding tot orthoptist (op het niveau van HBO) Bachelor, wordt in Nederland verzorgd door de Hogeschool Utrecht. 

In Vlaanderen werd van september 1987 tot juni 2011 een opleiding orthoptie aangeboden door het Centrum voor Volwassenenonderwijs te Gent.

Heden is er geen opleiding orthoptie in België.



</doc>
<doc id="737223" url="https://nl.wikipedia.org/wiki?curid=737223" title="Eugene Aserinsky">
Eugene Aserinsky

Eugene Aserinsky (Brooklyn, 6 mei 1921 – Carlsbad, 22 juli 1998) was een Amerikaanse fysioloog die in 1953 de REM-slaap ontdekte.

Aserinsky werd geboren in Brooklyn (Verenigde Staten). Hij was de zoon van Boris Aserinsky, een tandarts van Russisch-joodse afkomst. Zijn moeder overleed toen hij twaalf jaar was.
Hij beëindigde de Brooklyn College en volgde toen een medische studie maar slaagde er niet in arts te worden, ondanks zijn vasthoudendheid.
Hij trouwde met Sylvia en zij kregen twee kinderen: een zoon Armond en een dochter Jill.
In 1950 klopte hij aan bij een andere jood van Russische geboorte, Nathaniel Kleitman een professor aan de Universiteit van Chicago. Kleitman was al een bekendheid omdat hij de eerste was in dit land die slaap bestudeerde.
Kleitman gaf hem opdracht om de slaap van kleine kinderen te observeren. Na uren naast ledikanten te hebben gezeten kon hij moeders verrassen door aan te kondigen wanneer hun kinderen wakker zouden worden.
Een jaar later ging hij van het bestuderen van kleine kinderen over op het bestuderen van oudere kinderen en volwassenen.
Zijn eerste studieobject was zijn eigen zoon Armond die toen slechts 8 jaar oud was, maar een grote hulp was voor zijn vader en van grote waarde was voor zijn vaders latere ontdekking.

Aserinsky bewees dat de REM-slaapperiode een apart slaapstadium was, wanneer snelle oogbewegingen geassocieerd werden met snelle hartslagen en enkele andere veranderingen van het lichaam. Zijn ontdekking was belangrijk genoeg om de "REM-slaapperiode" het derde zijnsstadium te noemen, naast "wakker zijn" en de "Non-REM-slaap". Aserinsky en zijn mentor Kleitman publiceerden hun ontdekkingen in 1953.
Door vele slapeloze nachten en overstelpt door persoonlijke problemen verliet hij het slaaponderzoekcentrum voor zo'n tien jaar. Het was dankzij William Dement en Jerome Siegel dat Aserinsky werd uitgenodigd bij de Associated Professional Sleep Societies in juni 1995 waarbij de 100-jarige Kleitman werd geëerd.
Ruim drie jaar later, in juli 1998, viel Aserinsky achter zijn stuur in slaap toen hij met zijn auto een heuvel afreed in Carlsbad, in de staat Californië. Hij reed tegen een boom aan en was op slag dood. Van zijn 77-jarig leven heeft hij ongeveer 600 nachten zonder slaap doorgebracht. Hij heeft één artikel nagelaten dat de wetenschap heeft beïnvloed.



</doc>
<doc id="737392" url="https://nl.wikipedia.org/wiki?curid=737392" title="Havenziekenhuis">
Havenziekenhuis

Het Havenziekenhuis is een algemeen ziekenhuis in Rotterdam met specialistische kennis in de tropengeneeskunde. Sinds 2007 is het Havenziekenhuis ook gespecialiseerd in ouderengeneeskunde en biedt het patiënten algemene basiszorg.

Het ziekenhuis heeft zijn ingang aan het Haringvliet en is vanaf de Maasboulevard goed te zien.

Rotterdam werd als havenstad niet alleen met zeelieden geconfronteerd, maar ook met de exotische ziektes die zij meebrachten. Het 19e-eeuwse Coolsingelziekenhuis had een aparte afdeling voor zieke zeelieden. In 1927 werd het Havenziekenhuis als zelfstandig ziekenhuis geopend. Het was gevestigd in het oude Hotel Continental. In 1937 werd het huidige pand tussen het Haringvliet en de Maasboulevard geopend. Hoewel het Havenziekenhuis tijdens de Duitse aanval op Nederland in 1940 in de frontlinie lag, werd het niet getroffen. Ook tijdens het bombardement op Rotterdam werd het niet getroffen, alhoewel de brandgrens slechts op enkele tientallen meters was verwijderd. Tijdens de Tweede Wereldoorlog is de ontwikkeling van specialistisch ziekenhuis naar algemeen ziekenhuis ingezet: tijdens de oorlog waren er geen scheepvaartverbindingen met tropische gebieden en het algemene Coolsingelziekenhuis was verwoest.

Tegenwoordig is het Havenziekenhuis een modern algemeen ziekenhuis met 161 bedden. Reizigers naar de tropen zijn nu niet meer alleen zeelieden, maar ook toeristen en zakenlieden. Het Havenziekenhuis biedt verder een breed basiszorgpakket voor inwoners van Rotterdam en de Krimpenerwaard.
Voor reizigers heeft het Havenziekenhuis de Travel Clinic waar vaccinaties en medisch advies voor reizigers kunnen worden gehaald.
Sinds 2005 is het Havenziekenhuis een dochteronderneming van het Erasmus MC.
In juni 2007 is een grote renovatie van het ziekenhuis begonnen, die in 2011 grotendeels is afgerond. Er is een modern ziekenhuis gerealiseerd waar goede zorg met persoonlijke aandacht centraal staat.



</doc>
<doc id="737754" url="https://nl.wikipedia.org/wiki?curid=737754" title="Vetstofwisseling">
Vetstofwisseling

De vetstofwisseling is het fysiologische proces waarbij ons lichaam vetten vormt uit de in de darmen opgenomen voedingsstoffen, of afbreekt. Deze processen vinden voornamelijk plaats in de lever.

In de levercellen worden vetten gevormd uit vetzuren en glycerol, en naargelang de omstandigheden ook uit glucose. De lever is in staat de meeste vetzuren zelf te maken, op enkele na, die daarom essentieel genoemd worden. Er kan een kleine hoeveelheid vet in de lever opgeslagen worden, ongeveer 5% van het gewicht van de lever. Wanneer de lever is aangetast door overmatig alcholgebruik wordt er veel vet in de lever afgezet.

Andersom breken de levercellen indien nodig vetten af tot vetzuren en glycerol. Ook kan de lever verzadigde vetzuren omzetten in onverzadigde vetzuren. De lever zet bovendien de vetachtige stof cholesterol om in galzure zouten of produceert zelf cholesterol. De galzure zouten die bij de afbraak van cholesterol ontstaan komen in de gal terecht.


</doc>
<doc id="737829" url="https://nl.wikipedia.org/wiki?curid=737829" title="Primaire reflexen">
Primaire reflexen

Primaire reflexen zijn afkomstig uit de hersenstam. Ze worden 'primair' (of ook wel: primitief) genoemd, omdat het gaat om reflexen die een mens als baby nodig heeft, maar later niet meer - in tegenstelling tot reflexen zoals slikken en hoesten, die we levenslang nodig hebben. Het is de bedoeling, dat "hogere" delen van de hersenen de verschillende primaire reflexen "inhiberen": de reflex blijft ('als computerprogramma') altijd aanwezig in de hersenstam, maar onder invloed van het limbisch systeem wordt de reflex niet meer geactiveerd, omdat het niet meer nodig is.

Een aantal pedagogen olv. Peter Blythe heeft de afgelopen dertig jaar onderzoek verricht naar de primaire reflexen. Zij zijn tot de overtuiging gekomen, dat het proces van inhibitie niet altijd vlekkeloos verloopt en dat een 'storende' primaire reflex voor veel moeilijkheden kan zorgen.
Ook psycholoog Svetlana Masgutova is na jaren studie, ervaring en onderzoek tot de conclusie en overtuiging gekomen dat primaire reflexen die niet geïntegreerd zijn, kunnen leiden tot ernstige ontwikkelingsvertraging, gedragsproblemen, motorische problemen, concentratieproblemen, (faal)angst, gevoelens van onbehagen, stress, onzekerheid en/of onveiligheid.



</doc>
<doc id="738096" url="https://nl.wikipedia.org/wiki?curid=738096" title="Allan Hobson">
Allan Hobson

John Allan Hobson (1933) is een Amerikaanse neuropsychiater die bekendheid verwierf toen hij, samen met zijn landgenoot Robert McCarley, de "Activatie-synthese hypothese" introduceerde als verklaring voor het ontstaan van de remslaap. Verder is van belang zijn "AIM-model" van bewustzijn.

Het driedimensionale "AIM-model van bewustzijnstoestanden" is het resultaat van jarenlange slaap- en droomonderzoek van de Hobson, dat hij uiteengezet in zijn in 1998 verschenen boek "Bewustzijn". Hierbij definieerde hij:

Dit ruimtelijk model kan de toestand van het bewustzijn zichtbaar maken als een AIM-punt in de ruimte. De plaats ervan wordt bepaald door een optelsom van deze drie omstandigheden. Behalve de positie die primaire toestanden als waken en slapen NREM-slaap en REM-slaap) innemen in dit ruimtelijk gegeven, is erin ook een plek gereserveerd voor tussenliggende secundaire subtoestanden die ermee te maken hebben, zoals ontspannen zijn, dagdromen, hallucinatie, delirium, soezerig, coma en stemming. Dit model is, volgens Hobson, bedoeld om het bewustzijn beter te begrijpen.

Het vermogen van het bewustzijn om abstracte modellen te maken bereikt zijn hoogtepunt in de menselijke creativiteit. Waarneming, aldus Hobson, is het meest fundamentele bestanddeel van het bewustzijn. Er is geen lichtbron in de hersenen. Het enige dat correspondeert met licht is de elektrische energie die door het netvlies wordt gevormd uit lichtenergie. En een eenmaal in het geheugen, in een neurale code, opgeslagen visueel beeld kan weer worden opgeroepen en aanschouwd zonder dat externe prikkels nodig zijn. Het AIM-model is een hulpmiddel om de neurale codes beter te begrijpen. ""In die zin beweer ik dat de kwestie van de hersenen-geest en het probleem van het bewustzijn al opgelost zijn."" Tot zover Hobson.





</doc>
<doc id="738543" url="https://nl.wikipedia.org/wiki?curid=738543" title="Luxatie">
Luxatie

Luxatie ook wel ontwrichting of dislocatie is het uit de kom schieten van een gewricht. De gewrichten die het meest luxeren zijn de schouder en de vingerkootjes. Er is bij een luxatie vaak schade aan de omliggende kapsels en banden rond het gewricht. Soms is er ook schade aan de zenuwen en bloedvaten en raakt het kraakbeen en/of gewrichtsoppervlak beschadigd. Een gedeeltelijke ontwrichting wordt een subluxatie genoemd. 

Bij CVA-patiënten met een parese is een verhoogde kans op een schouderluxatie aanwezig.
Luxatie kan zich onder andere voordoen voor en na een heupprothese. De heupluxatie kan men vermijden door de benen niet te kruisen, het been niet naar binnen te draaien en te diep buigen te vermijden. Hoe groter de heupkop bij een prothese, des te kleiner de kans op luxatie. Bij een luxatie dient men in het ziekenhuis de kop weer in de kom te brengen. Vaak is er tevens letsel ontstaan dat apart behandeld moet worden.

Daarnaast loopt men bij een aantal bindweefselaandoeningen een verhoogd risico op luxaties:


</doc>
<doc id="738735" url="https://nl.wikipedia.org/wiki?curid=738735" title="Lateraliteit">
Lateraliteit

Lateraliteit (of: hemisferische specialisatie) duidt op verschillen in specialisatie van de beide hersenhelften. Men bedoelt hiermee vooral verschillen in zintuigelijke, motorische, cognitieve en emotieve functies.

De beide hersenhelften (ook wel hemisferen genoemd) vertonen in anatomisch opzicht een sterke symmetrie. Bovendien zijn zij via meerdere zenuwbundels, waaronder de hersenbalk of het corpus callosum met elkaar verbonden. De rechter- en linkerlichaamshelften projecteren daarbij naar de contralaterale (aan tegenovergestelde zijde gelegen) gebieden in de hersenen. Voor de tastprikkels is dit de somatosensibele schors en voor het sturen van bewegingen de motorische schors. De rechter- en linkerdelen van het netvlies projecteren naar de contralaterale delen van de visuele schors. Er bestaan echter ook asymmetrieën in de anatomie van de hersenen. Geschwind en Levitsky toonden aan dat het planum temporale, een gebied in het bovenste deel van de temporale kwab bij 65% van de mensen iets groter was in de linker- dan rechterhersenhelft. Bij 24% was er geen verschil, en bij 11% was het gebied rechts groter dan links.

Volgens Corballis is de grote overeenkomst in anatomie tussen linker- en rechterhersenhelft het gevolg van geleidelijke aanpassingen aan een omgeving waarbij snelle oriëntatie op prikkels aan zowel de linker- als rechterzijde van het lichaam de overlevingskansen vergrootte. Een ander voordeel van een 'dubbel brein' zou mogelijk liggen in een grotere capaciteit om informatie te verwerken (zoals het feit dat de longcapaciteit groter is bij twee longen dan bij één long). Daarentegen is de asymmetrie van de hersenen weer nuttig voor functies waarbij symmetrie geen direct selectievoordeel biedt. Dit zou vooral gelden voor gedragsfuncties die 'van binnen uit' worden gestuurd, zoals planning van bewegingen, spraak en gedrag. Mogelijk heeft een eigenschap als rechts/linkshandigheid de basis gelegd voor de hemisferische specialisatie van dergelijke intern gestuurde cognitieve functies. In dit verband wordt ook wel gesproken van het sneeuwbaleffect. Dit houdt in dat als een elementaire functie door een specifieke hersenhelft wordt uitgevoerd (zoals de beweging van de rechterhand in de linkerhersenhelft) ook meer complexe functies (zoals bijvoorbeeld spraak) zich later in dezelfde hersenhelft 'nestelen'. Zij sluiten dan als het ware aan op de aldaar reeds gevormde neurale verbindingen. 
Als mensen of dieren een punt midden in het gezichtsveld fixeren, projecteert het rechterdeel van het gezichtsveld (via de linkernetvlieshelften) naar de linkerhersenhelft, en het linkerdeel van het veld (via de rechternetvlieshelften) naar de rechterhersenhelft. Dit verschijnsel wordt ook wel aangeduid als perceptuele asymmetrie. Van dit anatomische gegeven wordt gebruikgemaakt in de zogeheten visuele halfveldtaak. Hierin worden visuele prikkels zoals plaatjes van voorwerpen of woordjes afwisselend en voor korte duur (bijvoorbeeld 200 msec) in het linker- of rechtergezichtsveld aangeboden. Deze ruimtelijke (links/rechts) scheiding vinden we ook voor tastprikkels, waarbij prikkels van de rechterlichaamshelft het tastgebied in de linker- en die van de linkerlichaamshelft het tastgebied in de rechterhersenhelft bereiken. Voor het gehoor is de scheiding minder duidelijk omdat elk oor (en gehoorszintuig) verbindingen heeft met de gehoorsgebieden van beide hersenhelften (zie hiervoor: dichotische luistertaak)

Bewegingen van ledematen aan de linkerkant van het lichaam worden gestuurd door de motorische gebieden in de rechterhelft van de hersenen, en die aan de rechterkant door motorische gebieden in de linkerhelft van de hersenen (zie ook motorische homunculus). Bij de meeste mensen blijkt daarbij een voorkeur te bestaan voor het gebruik van de rechterhand bij schrijven, manipulatie en grijpen van voorwerpen etc.

De Engelse neuroloog John Hughlins Jackson introduceerde rond 1860 het begrip cerebrale dominantie. Dit hield in dat een hersenhelft qua functie domineert over de andere hersenhelft. Omdat bleek dat taal vaak verbonden is met de linkerhersenhelft, en taal beschouwd werd als de functie die ook het denken bepaalt, raakte het idee in zwang dat de linkerhersenhelft de dominante hersenhelft is voor alle cognitieve functies. Later bleek dat dit niet altijd het geval hoeft te zijn. 
Bij de meeste personen blijken taalfuncties met de linkerhersenhelft verbonden te zijn. Daarbij is het belangrijk een onderscheid te maken tussen taalbegrip en taalproductie, of spraak. Voor spraak verschillen de percentages iets voor rechts- en linkshandigen: respectievelijk 96% en 70%. Bij 15% van de linkshandigen is echter spraak met de rechterhersenhelft verbonden. Dit is vastgesteld met de test van Wada. Ook in zogeheten splitbrainonderzoeken zijn soortgelijke resultaten gevonden. Dit hangt samen met het feit dat (bij de meeste rechtshandigen) de taalgebieden (zoals het centrum van Wernicke en het centrum van Broca) gelegen zijn in de linkerhersenhelft. Voor taalbegrip lijken de resultaten minder eenduidig dan voor taalproductie. Hoewel de rechterhersenhelft minder goed grammaticaal complexe zinnen begrijpt, kan hij wel eenvoudige zinnen en woorden begrijpen, en is hij zelfs superieur in het interpreteren van prosodie (de intonatie van gesproken woorden en zinnen) 
Bij de meeste personen is de rechterhersenhelft beter in het herkennen of benoemen van gezichten of gelaatsexpressies. 
Visueel-ruimtelijke aandachtsfuncties (het richten van aandacht op voorwerpen in het linker- of rechtergezichtsveld) blijken sterker met gebieden in de rechter- dan linkerhersenhelft te zijn geassocieerd. Laesies van de rechter pariëtale kwab leiden bijvoorbeeld vaak tot neglect (halfzijdige verwaarlozing). Deze (en de hiervoor genoemde) gegevens bevestigen het idee dat de rechterhemisfeer superieur is in visueel-ruimtelijke taken of tests. 
Ook geheugenfuncties blijken een zekere mate van lateraliteit te vertonen. Door onderzoekers als Tulving en Cabeza is met behulp van PET en fMRI vastgesteld dat over een groot aantal verschillende taken de linker prefrontale schors en de hippocampus actief waren bij het opslaan (coderen/inprenten) van informatie, terwijl de rechter prefrontale schors meer actief was bij terugzoeken (retrieval) van informatie. Het betrof hier in de meeste gevallen episodische geheugentaken. Voor dit verschijnsel heeft Tulving het acroniem HERA (Hemispheric Encoding-Retrieval Asymmetry) bedacht. Een ander verschil dat gevonden is voor de prefrontale schors betrof dat tussen verbale en niet-verbale (ruimtelijke) werkgeheugentaken. Links was meer actief in verbale geheugentaken en rechts in ruimtelijke geheugentaken (zie ook D'Esposito).
De linkerhersenhelft blijkt bij veel mensen verbonden te zijn met taalfuncties en het vermogen om logische conclusies te trekken. Vanuit dit standpunt gezien, is het waarschijnlijk dat linker- en rechterhelft ook verschillen in bewustzijnsfuncties. 'Denken over' onze indrukken en ervaringen vormt een belangrijk aspect van bewustzijn. Vanuit deze zienswijze concludeerde de Amerikaanse neuroloog Gazzaniga dat vooral de linkerhersenhelft met bewustzijn is geassocieerd.

Voor het idee dat in het algemeen emoties met de rechterhersenhelft en verstand met de linkerhersenhelft is verbonden, bestaat vooralsnog geen duidelijk bewijs. Waarschijnlijker is dat emotionele ervaringen afhankelijk zijn van een netwerk van verbindingen tussen zowel de linker- als rechterhersenhelften. Wél zijn er aanwijzingen dat bepaalde aspecten van emoties door de hersenhelften verschillend worden verwerkt. Zo is er bewijs gevonden dat de rechterhersenhelft gespecialiseerd is in het "begrijpen" van emoties. Dit blijkt onder andere uit onderzoek met stimulusmateriaal als prosodie (emotionele intonatie in taal) en gelaatsexpressies van emoties. Ook is o.a. door Gainotti vastgesteld dat er een verschil bestaat in de verwerking van stemming tussen patiënten met beschadiging van de linkerhemisfeer en patiënten met beschadiging van de rechterhemisfeer. Uit deze studies is bovendien gebleken dat de rechterhersenhelft belangrijk is voor de mediatie van negatieve gevoelens en de linkerhersenhelft voor de mediatie van positieve gevoelens. Uit PET-studies blijkt bijvoorbeeld dat depressieve patiënten minder activatie vertonen in de linker frontale schors dan controleproefpersonen. Welke mechanismen in de hersenen aan deze verschillen ten grondslag liggen is nog niet helemaal duidelijk.

De communicatie tussen hersenhelften vindt grotendeels plaats via verbindingen van de hersenbalk. Bij het doorsnijden van deze verbindingen, zoals bij splitbrainpatiënten het geval is, wordt deze opgeheven, en fungeren de hersenhelften min of meer autonoom. Er is veel gespeculeerd over de wijze waarop de beide hersenhelften nu precies met elkaar communiceren. In principe kunnen twee hoofdvormen van communicatie worden onderscheiden: competitie of coöperatie. Competitie kan bijvoorbeeld inhouden dat als één hersenhelft actief is, de activiteit van de andere hersenhelft automatisch wordt onderdrukt. Zo is wel gesuggereerd dat de primaire taak van de hersenbalk die van inhibitie is. Competitie lijkt voor de hand te liggen in situaties waarbij gebieden in beide hersenhelften even goed in staat zijn dezelfde taak uit te voeren. Daarentegen lijkt coöperatie waarschijnlijker in situaties waarbij een taak een beroep doet op deelfuncties, waarvoor elke hersenhelft een eigen specialisatie heeft ontwikkeld. Zo is het bijvoorbeeld denkbaar dat een bepaalde cognitieve taak zowel een beroep doet op zowel het visuele voorstellingsvermogen (rechterhersenhelft) als op taalfuncties (linkerhersenhelft). In dit geval moet de taak worden uitgevoerd door een netwerk waarbij de verbindingen tussen de beide hersenhelften zorg dragen voor informatieoverdracht tussen de gespecialiseerde gebieden in respectievelijk de rechter- en linkerhersenhelft. Door de trage informatieoverdracht via de hersenbalk, lijkt het echter waarschijnlijk dat een dergelijk netwerk niet optimaal zal functioneren.

De verschillen tussen rechter- en linkerhersenhelften worden soms wat overdreven voorgesteld. Een voorbeeld zijn gepopulariseerde artikelen waarin verschillen tussen de linker- en rechterhersenhelften worden omschreven als: 'Yin versus Yang', 'mannelijk-rationeel' versus 'vrouwelijk-intuïtief'. Ook worden de aangetoonde verschillen soms als te absoluut voorgesteld. Dat hangt misschien samen met het feit dat tijdschriftredacties de neiging hebben eerder studies die een verschil tussen de beide hersenhelften hebben gevonden te publiceren, dan studies waarin geen verschil is gevonden. Feit is dat hemisferische specialisatie van cognitieve functies (inclusief taalfuncties) eerder relatief dan absoluut is. Dat betekent dat elke hersenhelft in staat is diverse taken (ook die waarin hij niet gespecialiseerd is) uit te voeren. Het betekent ook dat bij ernstige beschadiging van een hersenhelft (bijvoorbeeld na een attaque) de andere hersenhelft de aangetaste functie voor een deel kan compenseren of 'overnemen'.





</doc>
<doc id="739697" url="https://nl.wikipedia.org/wiki?curid=739697" title="Diplopie">
Diplopie

Diplopie of dubbelzien is wanneer een persoon zijn omgeving twee keer ziet. De twee beelden kunnen zowel boven als naast elkaar staan en in de diagonaal.

De menselijke ogen geven twee afzonderlijke beelden door aan de visuele schors in de hersenen. De hersenen vormen deze twee beelden om in één enkel beeld. Dit heet beeldfusie, het vermogen van de hersenen om twee beelden tot één enkel beeld te vormen. Het verschil tussen de inkomende beelden maakt het vervolgens mogelijk om diepte waar te nemen.

Wanneer de twee beelden van beide ogen te veel van elkaar verschillen kunnen de hersenen deze niet meer tot één beeld vormen. De persoon zal dan de twee beelden apart waarnemen. Dit noemt men diplopia binocularis. De oorzaken hiervoor zijn verschillend en hebben verschillende gevolgen.



Minder vaak voorkomend is de situatie waarbij een enkel oog, terwijl het andere afgedekt is, dubbel ziet. Dit noemt men diplopia monocularis. Het kan onder andere veroorzaakt worden door Keratoconus (kegelvormig hoornvlies), cataract (staar), verplaatsing van of schade aan de lens of beschadiging van de visuele schors.

Sommige mensen zijn in staat vrijwillig dubbel te zien. Dit kan op verschillende manieren: Men kan met opzet extreem focussen door scheel te kijken naar het puntje van de neus. Men kan echter ook bewust ontfocussen door gelijktijdig naar objecten te kijken die achter elkaar staan, Dit effect is bijvoorbeeld na te bootsen door een vinger te houden tussen de ogen en het beeldscherm en op beiden scherp te stellen..



</doc>
<doc id="739977" url="https://nl.wikipedia.org/wiki?curid=739977" title="Refluxoesofagitis">
Refluxoesofagitis

Refluxoesofagitis is de ontsteking van een deel van de slokdarm. Meestal betreft dit het onderste deel. De ontsteking ontstaat door oesofageale reflux, het regelmatig terugvloeien van maagzuur in de slokdarm. De oorzaak kan gelegen zijn in een breuk(je) in het middenrif ("hernia diaphragmatica"). Ook bij zwangerschap kan refluxoesofagitis ontstaan.

Behandeling geschiedt door het remmen van de maagzuurproductie (door protonpompremmers of H2-antagonisten) of het afschermen van de slokdarm door een beschermend laagje (bijvoorbeeld met bismut). Door de slokdarm tijdelijk te vrijwaren van de zure inhoud van de maag, kan het slijmvlies genezen. Indien de oorzaak niet is weggenomen, zal het maagzuur opnieuw schade aan de slokdarm veroorzaken.


</doc>
<doc id="740003" url="https://nl.wikipedia.org/wiki?curid=740003" title="Ilja Gort">
Ilja Gort

Ilja Gort (Amersfoort, 5 januari 1951) is een Nederlandse schrijver en wijnboer die afwisselend in Nederland en in Frankrijk woont. Gort was tot 2000 succesvol in het componeren van reclametunes en daarna legde hij zich toe op het schrijven van boeken en het maken van wijn.

Gort verhuisde op zesjarige leeftijd van Amersfoort naar Soest. Hij speelde op die leeftijd al muziek en maakte als drummer deel uit van enkele bands, waaronder de Amersfoortse band "The Elements", "I.Q. 150" uit Soest en de Haagse band "After Tea". Vervolgens componeerde en arrangeerde Gort uiteenlopende reclametunes, waaronder zeer bekende voor onder andere Duo Penotti, Nationale-Nederlanden en voor Nescafé. Deze laatste tune, een arrangement van "La colegiala" van de Peruaanse muzikant Walter León Aguilar, werd in 160 landen gebruikt. In 1980 scoorde het duo Max 'n Specs een hit met het nummer "Don't come stoned and don't tell Trude", gecomponeerd door Ilja Gort. Ook schreef Gort de leader van de tv-programma's 'Klootwijk aan Zee', 'De Wilde Keuken' en zijn eigen tv-programma 'Wijn aan Gort'.

In 1994 kocht Gort in Frankrijk, tot Saint-Romain-la-Virvée, het Château de la Garde, appellation Bordeaux Superieur, met 15 hectare wijngaarden. In 2010 veranderde hij de naam in "Château la Tulipe de la Garde" met inmiddels bijna 25 ha. De wijn werd aanvankelijk gemaakt door de Australische wijnmaker David Morrison, later door de Franse oenoloog Michel Rolland. Op internationale wijnconcoursen wonnen Gorts 'La Tulipe' wijnen vele bekroningen, waaronder de 'Prix d'Excellence' op het 'Concours des oenologues de France' en 'Best Bordeaux Wine' op de 'International Wine Challenge' in London.

De naam La Tulipe is niet alleen een verwijzing naar Nederland maar is ook de benaming van een bepaalde Franse manier van proosten.

Voor omroep Omroep Max maakte Gort de programma's "Wijn aan Gort", over Franse wijnen en "Gort à la Carte" over de Franse keuken.

Gort schreef meerdere boeken, waaronder "Leven als Gort in Frankrijk", "De nieuwe wijnsurvivalgids", "Overleven als Gort in Frankrijk" en samen met sterrenchef Jonnie Boer, "Met Gort de Boer op". In 2008 publiceerde hij zijn eerste roman, "Het Merlot Mysterie". Vanaf 2009 startte hij samen met Caroline d'Hollosy zijn serie 'Slurp'-boeken: "Slurp!, Slurp! 2", "Ik slurp dus ik ben" en "Château Slurp". Met D'Hollosy schreef hij ook een drietal kinderboeken: "Zwijn gaat op Muziek", "Zwijn kan toveren" en "Zwijn wordt wild!". In 2012 publiceerde hij zijn tweede roman, "De Vrouwenslagerij". In 2013: "De geluksvogel" (een herschreven versie van Het Merlot Mysterie) en in 2015 "Château fatale". Ook schrijft Gort columns voor diverse bladen.



</doc>
<doc id="740468" url="https://nl.wikipedia.org/wiki?curid=740468" title="Reflexhamer">
Reflexhamer

Een reflexhamer is een neurologisch onderzoeksinstrument, vooral gebruikt door neuroloog en huisarts. De reflexhamer wordt gebruikt om spierrekkingsreflexen, bijvoorbeeld de achillespeesreflex en kniepeesreflex, op te wekken in het kader van neurologisch onderzoek. 

De hamer bestaat in verschillende vormen. Vaak lijkt hij wat op een bijltje met een bot rubberen kop; er bestaan ook vormen waarbij loodrecht op een steel een ronde schijf is geplaatst met een rubber rand. 

De kop van de hamer moet voldoende massa hebben (circa vijftig gram) om een stevig tikje uit te kunnen delen maar toch zacht genoeg zijn om geen pijn te veroorzaken. Vaak zijn in het handvat nog een of meer andere instrumenten opgenomen zoals een neurologische naald om de pijnzin, of een kwastje om de sensibiliteit te testen. Gebruik van een dergelijke speld zonder deze na iedere patiënt te steriliseren wordt echter om hygiënische redenen niet aanbevolen. 


</doc>
<doc id="740488" url="https://nl.wikipedia.org/wiki?curid=740488" title="Duikreflex">
Duikreflex

De duikreflex, ook wel onderwaterreflex, is een reflex die bij alle zoogdieren aangeboren is, hoewel sterker bij waterzoogdieren. De ademhalingsreflex stopt automatisch op het moment dat het gezicht of de kop onder water gaat. Bovendien worden bij veel waterzoogdieren uitwendig de neusgaten dichtgedrukt- of gevouwen. Daarnaast kan ook de bloedsomloop bij bijvoorbeeld walvissen worden gewijzigd zodat alleen vitale organen van bloed worden voorzien. De hartslag wordt vertraagd, bij mensen is dat ongeveer met 20%. Het optredende teveel aan koolstofdioxide (CO) in het bloed noopt de mens of het dier op een zeker moment weer naar de oppervlakte te (willen) gaan, dit gebeurt reflexmatig. 



</doc>
<doc id="740508" url="https://nl.wikipedia.org/wiki?curid=740508" title="Fenacetine">
Fenacetine

Fenacetine is een pijnstiller die in 1887 werd geïntroduceerd. Het was een van de eerste niet-opioïde pijnstillers zonder een ontstekingsremmende werking. Bovendien was het een van de eerste medicijnen dat als koortsverlagend middel op de markt gekomen is. De dosering bedraagt 300 mg à 500 mg per dag. De pijnstillende werking is toe te schrijven aan het effect op de sensorische banen van het ruggenmerg. Fenacetine heeft een nadelig effect op de pompwerking van het hart. Door inwerking op het warmteregulerend centrum in de hersenen werkt het antipyeretisch. Fenacetine wordt omgezet in de werkzame metaboliet paracetamol.

De synthese werd in 1878 voor het eerst beschreven. Fenacetine wordt via de Williamson-ether-synthese gemaakt: ethyljodide, paracetamol en watervrij kaliumcarbonaat worden in 2-butanon gemengd en geven het ruwe product, dat via rekristallisatie gezuiverd wordt.

Fenacetine is tot ver in de twintigste eeuw een veel gebruikt en vaak voorgeschreven pijnstillend en koortsverlagend preparaat geweest, vaak als het "A.P.C."-tje (aspirine-phenacetine-cafeïne combinatie preparaat). Vooral toen acetanilide in opspraak raakte, nam het korte tijd een belangrijke plaats is. Langdurig gebruik van fenacetine kan onherstelbare interstitiële nefritis (nier-ontsteking) veroorzaken. Bovendien zijn er aanwijzingen dat fenacetine carcinogeen is. Om de laatste twee redenen is fenacetine uit de handel genomen. Fenacetine wordt na inname in het lichaam deels tot paracetamol gemetaboliseerd.
Fenacetine wordt nog regelmatig gebruikt om de harddrug cocaïne te versnijden.


</doc>
<doc id="741012" url="https://nl.wikipedia.org/wiki?curid=741012" title="Nabeeld">
Nabeeld

Het nabeeld is het beeld dat het menselijk oog waarneemt, wanneer de blik eerst gericht wordt op een felgekleurd voorwerp, en vervolgens op een witte – of juist geheel zwarte – achtergrond.

De contouren en de grootte van het nabeeld zijn gelijk aan de contouren en grootte van het origineel. De kleur van het nabeeld is echter complementair met de kleur van het origineel. Bestaat het origineel bijvoorbeeld uit een groene cirkel en een geel vierkant, dan bestaat het nabeeld uit een rode cirkel en een blauw vierkant.

Een nabeeld treedt ook op "rondom" een object, vooral als men het object tegen een lichte achtergrond plaatst. Dit nabeeld is iets groter dan het origineel en wordt veroorzaakt doordat de ogen voortdurend kleine bewegingen maken, met een frequentie van ongeveer 50 bewegingen per seconde. Aldus kan de buitenste rand van het nabeeld worden waargenomen rondom het object.

Dat we licht kunnen waarnemen, wordt veroorzaakt door miljoenen lichtgevoelige cellen op het netvlies, de receptorcellen. Deze kunnen worden onderverdeeld in kegeltjes en staafjes. De kegeltjes zijn verantwoordelijk voor het kunnen zien van kleuren en worden onderverdeeld in drie soorten, naar het golflengtegebied (de kleur) waar ze het meest gevoelig voor zijn.
Er treedt een gewenningseffect op wanneer één soort kegeltjes gedurende langere tijd geprikkeld wordt (bijvoorbeeld door naar een groene cirkel te kijken). Wordt de blik vervolgens gericht op een witte achtergrond, dan slaat de balans door naar de complementaire kleur, in casu rood.



</doc>
<doc id="741172" url="https://nl.wikipedia.org/wiki?curid=741172" title="Christien Lafeber">
Christien Lafeber

Christina (Christien) Lafeber (Gouda, 24 mei 1922 - Zeist, 9 juni 2008) was een Nederlandse psychiater, gespecialiseerd in kinderpsychiatrie.

Christien Lafeber werd geboren als dochter van Anton Pieter Maarten Lafeber en Maria Christina Muijs. Als jong meisje had zij op de lagere school en de U.L.O. dyslectische problemen. Zij wist deze problemen echter zelf te overwinnen en kreeg de kans van haar ouders - evenals haar beide broers - om de hogereburgerschool aan de Goudse Rijks-H.B.S te volgen. Hetgeen in die tijd - de crisisjaren van de 20e eeuw - niet vanzelfsprekend was.
Haar oudere broer Pieter werd coördinerend-inspecteur voor het middelbaar beroepsonderwijs en haar jongere broer Arie studeerde zowel scheikunde als medicijnen en werd hoofd van de bedrijfsgeneeskundige dienst van de Universiteit van Amsterdam.

Na haar middelbareschoolopleiding volgde zij eerst de vroedvrouwenschool te Rotterdam en vervolgens studeerde zij medicijnen aan de rijksuniversiteit van Utrecht. Zij werd assistent van de Utrechtse hoogleraar prof. H.C. Rümke en promoveerde aldaar in 1963 op een proefschrift over anorexia nervosa, een in die tijd nog weinig wetenschappelijk onderzochte stoornis. Zij was dan ook de eerste wetenschapper in Nederland, die onderzoek verrichtte naar anorexia nervosa en hierover publiceerde.
In haar praktijk als kinder- en jeugdpsychiater hield zij zich onder meer bezig met opvoedings- en behandelingsmogelijkheden van autistische en symbiotische kinderen, waarover zij ook diverse publicaties het licht deed zien.

Een groot aantal jaren was zij verbonden aan het Willem Arntsz Huis te Utrecht, een psychiatrisch ziekenhuis. Zij was onder meer belast met de opname van patiënten.



</doc>
<doc id="741215" url="https://nl.wikipedia.org/wiki?curid=741215" title="Extubatie">
Extubatie

Onder extubatie verstaat men het verwijderen van een beademingsbuis bij een patiënt. 

Tijdens algehele anesthesie en bij ernstig zieke patiënten wordt via de mond een buis ingebracht, de intubatie. Deze buis wordt in navolging van het Engels een tube genoemd. De tube wordt ingebracht om de longen te kunnen beademen, maar ook om de longen te beschermen tegen schadelijke vloeistoffen uit mond en maag. Wanneer in het kader van de medische behandeling de tube wordt verwijderd, markeert dat meestal het moment dat de patiënt geacht wordt zelf weer voldoende te kunnen ademen. 

Het werkwoord extuberen slaat op het verwijderen van de tube, hetzij bedoeld door de arts of verpleegkundige, hetzij onbedoeld door de patiënt. In het laatste geval spreekt men wel van een accidentele extubatie.


</doc>
<doc id="741323" url="https://nl.wikipedia.org/wiki?curid=741323" title="Melanie Klein">
Melanie Klein

Melanie Klein (Wenen, 30 maart 1882 - Londen, 22 september 1960) was een Oostenrijks/Brits psychoanalytica.

Klein werd geboren in Oostenrijk en kwam via Duitsland naar Engeland, waar zij therapeutisch werk verrichtte met kinderen. Zij wordt beschouwd als een van de grondleggers van de objectrelatietheorie binnen de psychoanalyse.

Melanie Klein sprak over splitting. Het voorbeeld wat ze geeft om dit begrip te omschrijven is een kind dat onderscheid maakt tussen een goede moeder(borst) die je blij maakt en een slechte moeder(borst) die je verdrietig maakt. Op latere leeftijd komt het kind erachter dat het goede en het kwade allebei in dezelfde persoon vertegenwoordigd kunnen zijn.


</doc>
<doc id="741802" url="https://nl.wikipedia.org/wiki?curid=741802" title="Martinus Nieuwenhuyzen">
Martinus Nieuwenhuyzen

Martinus Nieuwenhuyzen (Middelharnis, 9 december 1759 - Haarlem, 6 maart 1793) was een Nederlands medicus en schrijver. Hij was de eerste secretaris van de Maatschappij tot Nut van 't Algemeen die door zes personen, waaronder zijn vader, de predikant Jan Nieuwenhuyzen, in 1784 was opgericht. Martinus was een van die zes en had een groot aandeel in zowel het maken van de plannen als de uitwerking daarvan.

Martinus groeide op in Middelharnis en Aardenburg. Op zijn twaalfde jaar verhuisde hij naar Leiden om daar de lessen aan de Latijnse school te volgen. (De naam Nieuwenhuyzen werd ook wel als Nieuwenhuijzen gespeld)
In Leiden ontstond de interesse van Martinus voor botanisch en farmaceutisch onderzoek. In Harderwijk en Franeker studeerde hij daarna geneeskunde, waarin hij in 1784 promoveerde. Van 1785 tot medio 1787 was hij arts in Edam en secretaris van de Maatschappij.

Tijdens de politieke strijd tussen de prinsgezinden en de patriotten kozen Martinus, en een groot deel van de landelijke departementen van de Maatschappij, de zijde van de patriotten. Het deels prinsgezinde hoofdbestuur wilde Martinus toen kwijt en het eveneens sterk prinsgezinde stadsbestuur van Edam gaf hem daarom te verstaan dat hij de stad moest verlaten. Martinus vluchtte op 30 juni 1787 naar Amsterdam, met medeneming van het Nutsarchief. In Amsterdam werd een nieuw hoofdbestuur gevestigd en Martinus werd daarvan opnieuw de secretaris.

In Amsterdam vestigde hij zich als arts. In 1789 trouwde hij met de Haarlemse Anna Maria Herdingh. Vier jaar later werd hij tijdens een bezoek aan Haarlem plotseling ernstig ziek en overleed binnen enkele dagen, nog maar 33 jaar oud.

In een aan zijn werken gewijd boek van P. N. Helsloot wordt Marinus Nieuwenhuyzen een pedagoog-geneesheer-dichter-patriot-menist genoemd. Als ware zoon van de Verlichting probeerde hij gedurende zijn korte leven revolutionaire denkbeelden over het openbaar onderwijs en de algemene ontwikkeling van volwassenen ingevoerd te krijgen.
In de jaren van zijn secretariaat schreef hij verschillende schoolboekjes voor de lagere school die door de Maatschappij werden uitgegeven.

In 1789 werd zijn treurspel Desdemona gepubliceerd, een burgerlijk bewerking van het toneelstuk Othello van William Shakespeare, de grote toneelschrijver die in die tijd volstrekt niet gewaardeerd werd vanwege het liederlijk, spottend en agressief karakter van zijn hoofdrollen. Voor de Doopsgezinde gemeente De Zon in Amsterdam schreef hij gezangen, mogelijk samen met Bernardus Bosch met wie hij ook "De Menschenvriend" schreef.



</doc>
<doc id="742106" url="https://nl.wikipedia.org/wiki?curid=742106" title="Sint Clara Ziekenhuis">
Sint Clara Ziekenhuis

Het Sint Clara Ziekenhuis was een ziekenhuis in de Rotterdamse wijk Zuid. Het Sint Clara Ziekenhuis is met het Zuiderziekenhuis gefuseerd tot Maasstad Ziekenhuis. Het ziekenhuis was gevestigd aan de Olympiaweg. Nadat de nieuwbouw van het Maasstad Ziekenhuis in maart 2011 was opgeleverd is het Sint Clara Ziekenhuis gesloten. In 2013 is begonnen met de sloop en aanvankelijk zou deze naar verwachting eind 2014 afgerond zijn . Momenteel is de sloop stilgelegd in afwachting van een definitief bestemmingsplan. 

Het Sint Clara Ziekenhuis was van oorsprong een katholiek ziekenhuis en werd opgericht op initiatief van het Sint Franciscus Gasthuis. De "Sint Clara Stichting" werd opgericht op 28 januari 1949. Vanaf het begin was de doelstelling om zich niet uitsluitend op katholieken te richten. Speciale aandacht was er voor de kraamvrouwen. In 1949 werd als eerste onderdeel een kraamvrouwenkliniek van 20 bedden geopend. In 1951 kwam de eerste uitbreiding tot 125 bedden. Deze afdeling bestond uit houten gebouwen. Met de groei van de wijken op Rotterdam-Zuid (Lombardijen en Groot-IJsselmonde) groeide ook het Sint Clara Ziekenhuis. In 1965 werd de eerste paal geslagen voor een nieuw ziekenhuis van 13 verdiepingen en ruim 600 bedden. Dit werd in 1969 officieel geopend door prinses Margriet.

Op 1 januari 2000 fuseerden het Sint Clara Ziekenhuis en het Zuiderziekenhuis tot Medisch Centrum Rijnmond-Zuid (MCRZ), welke sinds 1 september 2008 Maasstad Ziekenhuis heet.

In juni 2006 werd gestart met de bouw van het nieuwe Maasstad Ziekenhuis nabij het station Lombardijen aan de Haastrechtstraat. In maart 2011 werd deze nieuwbouw in gebruik genomen, waarna de beide vestigingen van het ziekenhuis ook fysiek samengingen.



</doc>
<doc id="742144" url="https://nl.wikipedia.org/wiki?curid=742144" title="Lucien von Römer">
Lucien von Römer

Lucien Sophie Albert Marie von Römer (Kampen, 1873 – Malang, 1965) was een Nederlandse medicus en seksuoloog.

Von Römer was lid van de familie Von Römer, een van oorsprong Duitse familie, die sinds de achttiende eeuw in Nederland woonde. Hij was een zoon van Johan Wolfgang Carel von Römer (1835-1879), officier van gezondheid 1e klasse, en Nevina Carolina van der Plas (1838-1899). Hij had een broer die componist was.

Hij studeerde in Leiden en Amsterdam medicijnen en vestigde zich in 1903 als zenuwarts. Von Römer beschouwde de psychiaters Frederik van Eeden en Albert van Renterghem als zijn leermeesters, evenals Cornelis Winkler en Gerbrandus Jelgersma, maar hij studeerde ook bij de Duitse seksuologen Magnus Hirschfeld en Albert Moll. In 1913 vestigde hij zich in Nederlands-Indië, waar hij een lange en afwisselende medische loopbaan doorliep. Na zijn pensionering als gewestelijk gouvernementsarts vestigde hij zich als specialist zielsziekten in Malang. Hij had veel belangstelling voor geschiedenis, genealogie en filosofie en was gefascineerd door androgynie en homoseksualiteit.

In 1902 begon hij te publiceren in het tijdschrift van Magnus Hirschfeld, het "Jahrbuch für sexuelle Zwischenstufen". Zijn eerste bijdrage was een uitgebreid opstel over de Franse koning Henri III. Later volgden een uitvoerige studie over androgynie en over de moorddadige bestrijding van homoseksuele handelingen in de Nederlanden rond 1730. Ook vertaalde hij Tolstoi ("Mijn evangelie", 1901) en Nietzsches "Also sprach Zarathustra" (1905); en in datzelfde jaar bezorgde hij de scabreuze satire "Sodom" van de zeventiende-eeuwse dichter John Wilmot, tweede graaf van Rochester, die doorgaans kortweg 'Rochester' genoemd wordt.

Von Römer was de eerste (in 1903) die enquêtes gebruikte voor wetenschappelijk onderzoek naar seksueel gedrag, in zijn geval naar het 'uranisme,' zoals homoseksualiteit rond 1900 wel werd genoemd. De resultaten van dat onderzoek zijn terug te vinden in zijn boek "Het uranisch gezin" (1905), waarin hij betoogt dat homoseksualiteit aangeboren is, weerlegt dat het een degeneratieverschijnsel is en een schatting maakt van het percentage homoseksuelen in de bevolking: drie procent. Ook benoemde hij talloze varianten in menselijke seksuele geaardheid. Op dit onderzoek hoopte Von Römer te promoveren aan de Universiteit van Amsterdam, maar zijn dissertatie werd geweigerd. Opmerkelijk en voor zijn tijd zeer vooruitstrevend is Von Römers opvatting dat seksualiteit tussen twee volwassenen van hetzelfde geslacht niet veroordeeld mag worden als er werkelijk liefde in het spel is.

Toen hij geen uitzicht meer had op een academische carrière ging hij zich met geheel andere dingen bezighouden. Zo nam hij in 1909-1910 als arts en botanicus deel aan een excursie naar het Sneeuwgebergte van Nieuw-Guinea. Ook publiceerde hij reisverslagen over een lange reis door Griekenland, onder meer in "De aarde en haar volken". Daarnaast publiceerde hij allerlei artikelen over genealogie en (medische) geschiedenis, bijvoorbeeld in het Nieuw Nederlandsch Biografisch Woordenboek. In Indië had Von Römer zitting in allerlei besturen, en nam hij deel aan congressen. Hij trouwde er in 1921 met de pianiste Eugénie Gallois, met wie hij twee jaar later een zoon kreeg: Djayo Theodorus Nevinus Lucius. Ook bouwde hij een grote bibliotheek op, die echter niet bij elkaar gebleven is.


</doc>
<doc id="742205" url="https://nl.wikipedia.org/wiki?curid=742205" title="Syndroom van Patau">
Syndroom van Patau

Het syndroom van Patau ofwel trisomie 13 is een ernstige chromosomale aandoening met vaak overlijden voor of vlak na de geboorte. Het treedt op door non-disjunctie van chromosomen tijdens de meiose, waarbij een extra chromosoom 13 aan een geslachtscel wordt toegevoegd, wat specifieke dysmorfe kenmerken bij het ongeboren kind veroorzaakt. Het wordt zelden veroorzaakt door een Robertsoniaanse translocatie of door mosaïscisme. 

Het komt voor in ongeveer 1 op de 16000 levendgeborenen. Net als bij alle andere non-disjunctieaandoeningen (bijvoorbeeld syndroom van Down en syndroom van Edwards) stijgt de incidentie van trisomie 13 bij een stijgende leeftijd van de moeder tijdens zwangerschap. Twee ouders die reeds een keer een kind hebben gekregen met trisomie 13, hebben bij een nieuwe zwangerschap 1% kans op nog een kind met het syndroom van Patau. Als er echter sprake is van een translocatie bij een van de ouders, ligt dit percentage hoger.

Typische kenmerken van deze aandoeningen zijn:

Door het grote aantal abnormaliteiten dat optreedt is de overleving van patiënten met trisomie 13 uiterst beperkt. De meeste embryo's overleven de zwangerschap niet en worden spontaan geaborteerd. Van diegenen die wel levend ter wereld komen, komt 82-85% in de eerste maand te overlijden, 85-90% wordt niet ouder dan een jaar.
Er zijn slechts vijf gevallen in de medische literatuur beschreven van patiënten met het syndroom van Patau die ouder werden dan tien jaar.

De aandoening werd voor het eerst beschreven door Erasmus Bartholin in 1657. De in Duitsland geboren Amerikaanse geneticus dr. Klaus Patau stelde echter in 1960 de chromosomale oorzaak van het syndroom vast, dat dientengevolge naar hem vernoemd werd.


</doc>
<doc id="742619" url="https://nl.wikipedia.org/wiki?curid=742619" title="Dichotische luistertaak">
Dichotische luistertaak

Dichotisch luisteren is een procedure uit de experimentele psychologie waarbij, meestal door middel van koptelefoons, aan elk van beide oren tegelijkertijd auditieve prikkels (zoals gesproken woorden) worden gepresenteerd. Deze proefopzet is voor verschillende doeleinden gebruikt.

De dichotische luistertaak werd oorspronkelijk gebruikt om mechanismen van selectieve aandacht te onderzoeken. In deze door de psycholoog Cherry bedachte taak moesten proefpersonen gesproken zinnen die op één oor werden aangeboden nazeggen. Tegelijkertijd werden op het andere oor ook zinnen aangeboden. Deze techniek wordt ook wel shadowing (schaduwen) genoemd. Cherry vond dat men doorgaans goed in staat was de gesproken zinnen op het geattendeerde oor na te zeggen, en die op het andere oor te negeren. Dit gold vooral als de woorden op het geattendeerde en genegeerde oor qua fysische kenmerken duidelijk van elkaar verschilden, zoals in stemhoogte of type stem. Dit bleek uit het feit dat het nazeggen vrijwel foutloos werd uitgevoerd. Ook was men zich niet bewust van de inhoud van de genegeerde woorden of zinnen, en merkte men zelfs niet op dat soms, midden in een zin, deze woorden ineens van achter naar voren werden voorgelezen. Wél merkte men genegeerde stimuli op als deze fysisch van de rest verschilden, bijvoorbeeld als zo nu en een woord harder of anders klonk, of als er een toon werd aangeboden tussen de woorden in. Kennelijk wordt informatie die er in fysisch opzicht ‘uitspringt’, automatisch door het brein verwerkt, zelfs als de aandacht er niet op is gericht. 

Een andere versie van de dichotische luistertaak is gebruikt in onderzoek naar hemisferische specialisatie. Deze taak is bedacht door de neuropsycholoog Doreen Kimura. Hierbij worden wederom aan beide oren door een koptelefoon in hoog tempo woorden, zoals gesproken cijfers, aangeboden. In 2 seconden tijd worden bijvoorbeeld na elkaar 4 woorden op het rechteroor, en 4 woorden op het linkeroor gepresenteerd. De opdracht daarbij luidt zo veel mogelijk woorden te herhalen die men in de voorafgaande aanbieding heeft gehoord. Het blijkt nu dat de meeste proefpersonen meer woorden correct rapporteren die op het rechter- dan linkeroor worden aangeboden, Dit verschijnsel heet ook wel rechteroor-voordeel (Engels: Right Ear Advantage). Dit is mede een gevolg van het feit dat de auditieve zenuwbanen van het oor naar de contralaterale (tegenovergestelde) hersenhelft sterker ontwikkeld zijn, dan de ipsilaterale banen (banen die gaan naar de hersenhelft aan dezelfde kant als het oor). Dit betekent o.a. dat woorden die rechts worden aangeboden ook een sterker effect hebben op de linker- dan rechterhersenhelft. Het rechteroor-voordeel valt dan te verklaren als een gevolg van het feit dat de linkerhersenhelft beter is in het verwerken van verbale (taalachtige) stimuli zoals woorden, dan de rechterhersenhelft. Kimura vond ook dat bij aanbieding van korte muziekfragmenten een linkeroor-voordeel optrad: kennelijk was de rechterhersenhelft superieur in het herkennen/onthouden van muziek. Overigens blijken deze effecten niet bij alle proefpersonen op te treden, en zijn de verschillen in accuratesse tussen rechter- en linkeroor doorgaans vrij klein.



</doc>
<doc id="742657" url="https://nl.wikipedia.org/wiki?curid=742657" title="Reginald Moreels">
Reginald Moreels

Réginald Gilbert Marie Moreels (Gent, 4 december 1949) was een Belgisch politicus voor de CVP

Moreels, opgegroeid in het Franstalige milieu in Gent, vestigde zich chirurg in Oostende en werd medeoprichter van de Belgische afdeling van Artsen Zonder Grenzen, waarvan hij van 1986 tot 1994 de voorzitter was. Tevens werd hij vrijmetselaar.

Hij trad als verruimer toe tot de CVP en zetelde voor deze partij van 1995 tot 2001 in de Belgische Senaat. Bovendien was hij van 1995 tot 1999 staatssecretaris en vervolgens minister van Ontwikkelingssamenwerking in de Regering-Dehaene II.

In 2000 verliet hij ontevreden de CVP, in 2001 gevolgd door een groep progressieve christendemocraten rond voormalig partijvoorzitter Johan Van Hecke. Vervolgens werkte hij in 2001 enkele maanden als humanitair gezant in Centraal-Afrika, waarna hij in 2002 toetrad tot de VLD. In 2003 stond hij op de senaatslijst van de VLD, een partij die hij in 2004 alweer verliet om terug te keren naar de CD&V, zoals de CVP toen inmiddels heette. In 2006 was hij voor de CD&V kandidaat voor de gemeenteraad in Gent. Hij werd niet herkozen en werd adviseur bij de FOD Volksgezondheid. Bij de federale verkiezingen van 10 juni 2007 stond hij op de dertiende opvolgersplaats voor de Senaat.



</doc>
<doc id="742707" url="https://nl.wikipedia.org/wiki?curid=742707" title="Contra-indicatie">
Contra-indicatie

Een contra-indicatie of, vooral in België, een tegenaanwijzing is een reden of omstandigheid om een bepaalde behandeling of geneesmiddel niet toe te passen. Bijvoorbeeld: Iemand heeft een longontsteking waarvoor een bepaald antibioticum geïndiceerd is. De patiënt is echter allergisch voor dat middel. Dat is een vrijwel absolute contra-indicatie, en er zal naar een ander antibioticum moeten worden gezocht. 

Contra-indicaties kunnen 'relatief' of 'absoluut' zijn. In het eerste geval kan er nog een afweging plaatsvinden, in het tweede geval mag het echt niet.



</doc>
<doc id="742721" url="https://nl.wikipedia.org/wiki?curid=742721" title="Insulinepomp">
Insulinepomp

Een insulinepomp is een pomp die gebruikt wordt om insuline toe te dienen bij diabetes mellitus-patiënten.

Het geheel bestaat uit drie delen:

Medisch gezien is het belangrijkste voordeel van een pomp dat hij vrijwel continu zeer kleine hoeveelheden insuline afgeeft waardoor de dosering veel gelijkmatiger is dan bij langwerkende insuline en daarmee de aanmaak van insuline langs natuurlijke wijze zo veel mogelijk wordt benaderd. Daardoor is de bloedsuiker beter te regelen.

Voor de patient zijn er ook veel voordelen: zo wordt het veel eenvoudiger om extra insuline te geven, als er iets anders gegeten wordt dan het standaard voedingspatroon. Om een voorbeeld te geven: normaal wordt met een pen geïnjecteerd bij elke maaltijd, maar als op een verjaardag een stukje gebak wordt gegeten, hoort daarvoor een extra injectie te worden gegeven. Dat is om meerdere redenen belastend: mensen zien het, het prikken kan vervelend zijn en het aantal punctieplekjes neemt toe. Met de pomp kan eenvoudig en discreet (sommigen hebben zelfs een afstandsbediening) een extra bolus worden gegeven zonder deze nadelen. Dit komt het comfort voor de patient en de therapietrouw ten goede. 

Bij jonge kinderen is dit voordeel extra zwaarwegend: zij hebben vaak nog een sterk wisselend eetpatroon, en het toedienen van injecties is niet uit te leggen. Het kind ziet alleen maar weer een prik. Daarom wordt bij hen vaak al direct een pomptherapie gestart waar bij volwassenen eerst geprobeerd wordt met een pen te behandelen.

Verdere voordelen:


De eerste insulinepomp is ontwikkeld door dr. Robert Fischell, een Amerikaans ruimtewetenschapper, die veel heeft bijgedragen aan de ontwikkeling van diverse medische apparaten zoals de implanteerbare cardioverter-defibrillator. Het pompmechanisme is gebaseerd op technieken die gebruikt werden voor het ruimtevaartuig de Viking dat op de planeet Mars landde.

De meeste gebruikte pompen in Nederland zijn die van "Medtronic (Minimed)" of van "Roche (Accu-Chek)". De infuussets van beide fabrikanten zijn onderling uitwisselbaar. De Cozmopomp van "Smiths Medical" is een zeer bekende pomp. Deze pomp is echter niet meer leverbaar. Eind 2010 introduceerde "Ypsomed" een geheel nieuw type insulinepomp in de vorm van een 'half ei', die met een pleister op het lichaam wordt geplakt. Een losse infuusset met slangetje is daarmee overbodig geworden.








</doc>
<doc id="742865" url="https://nl.wikipedia.org/wiki?curid=742865" title="Visuele halfveldtaak">
Visuele halfveldtaak

Een visuele halfveldtaak dient om te onderzoeken in welke mate de hersenhelften verschillen in visueel-zintuiglijke en/of cognitieve functies.

 In deze taak wordt visuele informatie, zoals afbeeldingen van woorden of bepaalde voorwerpen in het rechter-, of linkergezichtsveld aangeboden (soms worden de afbeeldingen ook tegelijkertijd in beide velden aangeboden). De proefpersoon fixeert daarbij het midden van het gezichtsveld. De plaatjes worden voor korte tijd (niet langer dan 200 msec) aangeboden, om te vermijden dat men binnen de fixatieperiode oogsprongen maakt naar de aangeboden stimulus. De anatomie van het afferente visuele systeem is zodanig dat bij deze opzet het linkergezichtsveld via de rechterhelft van het netvlies van beide ogen projecteert naar het rechterdeel van de visuele cortex, terwijl het rechtergezichtsveld via de linkerhelft van het netvlies van beide ogen projecteert naar het linkerdeel van de visuele cortex (opmerking: in feite is deze scheiding van der gezichtsvelden al op het niveau van het corpus geniculatum laterale van de thalamus gerealiseerd)

In visuele halfveldtaken wordt meestal gebruikgemaakt van instructies die ervoor zorgen dat men de stimuli actief verwerkt. In verbale taken met woorden kan bijvoorbeeld de instructie luiden om bij een zelfstandig naamwoord zo snel mogelijk op de rechterknop, en bij een werkwoord op de linkerknop te drukken. Of men vraagt de proefersoon bij afbeeldingen van gelaatssexpressies aan te geven of het een blij of droevig gezicht betreft. Als nu bijvoorbeeld blijkt dat reacties op woordjes sneller of nauwkeuriger zijn als zij in het "rechterveld" worden aangeboden, pleit dit voor het idee dat de "linkerhersenhelft" deze stimuli efficiënter verwerkt dan de rechterhersenhelft.

Bij gezonde proefpersonen, waarbij sprake is van intacte verbindingen tussen beide hersenhelften via het corpus callosum (hersenbalk), kan het verschil in snelheid of accuratesse van reacties op plaatjes in het rechter- of linkerveld een gevolg zijn van twee verschillende factoren. "Mogelijkheid 1": de woorden worden primair verwerkt in de (contralaterale of tegenovergestelde) hersenhelft, de hersenhelft dus waarnaar zij rechtstreeks projecteren. De slechtere prestatie voor woordjes in het linkerveld moet dan worden toegeschreven aan het feit dat de rechterhersenhelft 'slechter' is in het verwerken van verbale informatie dan de linkerhersenhelft. "Mogelijkheid 2": de woorden worden primair verwerkt in de meest geschikte hersenhelft. In dit geval is dat de linkerhersenhelft, omdat daar immers de taalgebieden zijn gesitueerd. De slechtere prestatie van woorden in het linkerveld moet dan worden toegeschreven aan de langere route die deze informatie moet volgen om de goede (linker)hersenhelft te bereiken. De langere route houdt in dit geval in: van de rechterhersenhelft via de hersenbalk naar de linkerhersenhelft.

Bij patiënten waarbij de vezels van de hersenbalk zijn doorgesneden, vervalt de langere route van mogelijkheid 2, hetgeen betekent de afbeeldingen primair worden verwerkt in de hersenhelft waarnaar zij rechtstreeks projecteren. Gebleken is dat deze patiënten niet in staat zijn woorden die in het linkergezichtsveld worden aangeboden na te zeggen, omdat deze informatie niet het spraakcentrum in de linkerhersenhelft kan bereiken. Als twee woorden tegelijk in linker- en rechtergezichtsveld worden aangeboden kunnen zij alleen de woorden van het rechtergezichtsveld rapporteren.
Neuron, 14, 217-228.


</doc>
<doc id="743421" url="https://nl.wikipedia.org/wiki?curid=743421" title="Francisco Vázquez Gómez">
Francisco Vázquez Gómez

Francisco Vázquez Gómez (Tula, 1860 - Mexico-Stad, 15 augustus 1933) was een Mexicaans medicus en politicus.

Vázquez Gómez was afkomstig uit een welgestelde familie uit de staat Tamaulipas. Hij studeerde medicijnen in Saltillo en Mexico-Stad. Vázquez Gómez werd de lijfarts van dictator Porfirio Díaz. Desalniettemin raakte hij in het begin van 20e eeuw betrokken bij het verzet tegen Díaz. Hij sloot zich aan bij de Nationale Antiherverkiezingspartij (PNA) van Francisco I. Madero en werd door Madero aangewezen als kandidaat-vicepresident voor de verkiezingen van 1910. Madero hoopte met zijn keuze voor Vázquez Gómez ook conservatieve tegenstanders van Díaz achter zich te scharen. De presidentsverkiezing werd gewonnen door Díaz met Ramón Corral als vicepresident maar het was duidelijk dat er fraude in het spel was geweest. Nadat Madero naar de Verenigde Staten vluchtte probeerde Vázquez Gómez een compromis te bereiken. Hij stelde voor de presidentsverkiezingen waarbij Díaz hemzelf als vicepresidentskandidaat zou kiezen, in plaats van de bijzonder impopulaire Corral. Zowel Madero als Díaz verwierpen dit voorstel echter.

Madero slaagde in zijn revolutie, en in het voorjaar trad Díaz af. Het verdrag waarin hij opstapte werd medeondertekend door Vázquez Gómez, die vervolgens minister van onderwijs en later van binnenlandse zaken werd in het kabinet van interim-president Francisco León de la Barra. In de nieuwe verkiezingen die werden uitgeschreven besloot Madero Vázquez Gómez niet meer als kandidaat vicepresident te benoemen, omdat hij te nauw zou hebben samengewerkt met Díaz. In plaats daarvan koos hij voor José María Pino Suárez. De PNA weigerde de keuze voor Pino Suárez echter te accepteren, waarna Madero de Vooruitstrevende Constitutionalistische Partij (PCP) oprichtte, waarvoor hij en Pino Suárez de kandidaten werden voor de aankomende verkiezing. Vázquez Gómez nam voor de PNA deel aan de vicepresidentsverkiezingen, maar werd verslagen door Pino Suárez.

Madero bood Vázquez Gómez nog een ministerpost in zijn kabinet aan, wat Vázquez Gómez weigerde. In 1912 sloot hij zich aan bij de opstand van Pascual Orozco, die zich tegen Madero had gekeerd. Orozco werd echter verslagen en Vázquez Gómez werd gevangengezet. Hij werd op borgtocht vrijgelaten en ontvluchtte vervolgens het land. Hij keerde terug na de Mexicaanse Revolutie, maar zou geen politieke functies meer vervullen. Hij overleed in 1933.


</doc>
<doc id="743734" url="https://nl.wikipedia.org/wiki?curid=743734" title="Lucienne Herman-Michielsens">
Lucienne Herman-Michielsens

Lucienne Adeline Jeanne Ida Michielsens (Gent, 13 maart 1926 – aldaar, 22 januari 1995) was een Belgisch politica voor de Vlaamse liberale partij PVV. 

Ze studeerde eerst voor onderwijzeres, maar zette haar studies verder aan de Rijksuniversiteit Gent waar ze in 1950 het licentiaatsdiploma in de criminologie behaalde. Ze behaalde eveneens een doctoraat in de rechten (1951) en veel later een licentie in het notariaat (1966). Zij was gehuwd met de arts Jacques Herman. Herman-Michielsens was een voorstander van abortus en zette zich voor de kwestie in door juridisch werk.



Lucienne Herman-Michielsens was vooral actief in domeinen als gezinsbeleid en gezondheidszorg. Ze zette zich tevens in om naast de erkende erediensten ook de vrijzinnigheid grondwettelijk erkend te krijgen. Dat gebeurde uiteindelijk in 1993. 

Daarnaast werd Lucienne Herman-Michielsens tijdens haar politieke carrière de stuwende kracht achter nieuwe wetgeving rondom huwelijksrecht, met vooral oog voor de belangen van de vrouw binnen het huwelijk en de vrije verkoop van anticonceptiva. 

Haar voornaamste politieke nalatenschap is haar aandeel in de wetgeving rond abortus. Herman-Michielsens was geen voorstander van abortus, maar volgens haar was het een gerechtvaardigde noodoplossing in bepaalde omstandigheden. Tijdens het PVV-congres van 5 tot 7 mei 1972 stelde ze als voorzitster van de Commissie Statuut van Vrouw en Abortus een lijst op van situaties waarin de liberalisering van abortus noodzakelijk zou zijn: kind met zware handicap, als het leven van de moeder in gevaar is, zwangerschap ontstaan ten gevolge van incest of verkrachting.

Daarnaast koppelde ze van bij het begin de abortuskwestie aan een preventiepolitiek. Ze hamerde op een functionele voorlichtingscampagne en een liberalisering van de verkoop van voorbehoedsmiddelen. Ook seksuele opvoeding, reclame voor anticonceptiva en het verbeteren van de rechten van de ongehuwde moeder en van het onwettig kind maakten deel uit van haar programma. Herman-Michielsens kaderde de abortuskwestie ook als een vorm van klassenverschil: een medisch begeleide en stilzwijgend geaccepteerde abortus was doorheen de tijd altijd een voorrecht geweest van de rijkere klassen (bijvoorbeeld "abortus-trips" naar Groot-Brittannië, waar abortus niet meer strafbaar was of naar Nederland waar het gedoogd werd). Ze wilde de wetgeving rond abortus democratiseren.

In 1978 werd haar eerste voorstel tot depenalisering van medisch begeleide abortus in het parlement verworpen. Nadien kwam er echter een kentering in de publieke opinie. Na jaren parlementair werk en strijd, samen met de Waalse socialist Roger Lallemand, werd in april 1990, ondanks het verzet van koning Boudewijn bij "wisselmeerderheid" de abortuswet goedgekeurd. Daardoor werd abortus onder bepaalde voorwaarden legaal in België.

Vanaf 1977 zetelde Herman-Michielsens in de senaat in verschillende commissies:

Na het Heizeldrama in 1985 was Herman-Michielsens één van de opvallende interpellanten in de Senaat. Zij verzette zich fel tegen het feit dat een ondergeschikte officier alle verantwoordelijkheid op zich kreeg geschoven, terwijl de bevoegde minister net zoals alle andere hooggeplaatste verantwoordelijken niets deden.

Van 1982 tot 1984 zetelde Herman-Michielsens als Belgisch afgevaardigde tijdens de Raadgevende Vergadering van de Raad van Europa en West-Europese Unie.

Lucienne Herman-Michielsens was, vooral in feministische en vrijzinnige middens, een zeer bejubelde vrouw. Nochtans leed ze tijdens het abortusdebat al zwaar onder de gevolgen van diabetes. Ze besliste in 1991 niet meer op te komen bij de verkiezingen en trok zich met haar echtgenoot terug in Knokke-Heist. Ze overleed in Gent op 22 januari 1995.



</doc>
<doc id="743978" url="https://nl.wikipedia.org/wiki?curid=743978" title="Kegeloefeningen">
Kegeloefeningen

Kegeloefeningen is de naam voor een reeks oefeningen die de bekkenbodemspier trainen, genoemd naar Arnold Kegel, de gynaecoloog die ze heeft uitgevonden.

De bekkenbodemspier is de spier die men voelt als men tijdens het urineren de plas ophoudt. Bij de man kan deze de penis tijdens een erectie op en neer bewegen. De Kegeloefeningen werden
oorspronkelijk gebruikt om incontinentie tegen te gaan, maar tegenwoordig worden ze ook aangeleerd als herstel-oefening na een geboorte (waarbij de bekkenbodemspieren sterk opgerekt worden) en om het seksueel plezier te stimuleren zoals dit gaat bij pompoir.

Er zijn drie soorten oefeningen. De eerste bestaat erin de bekkenbodemspier gedurende twee tot tien seconden op te spannen en daarna weer los te laten. Bij de tweede oefening drukt men de spier naar beneden, op dezelfde manier als men zich ontlast. Op deze manier gaat de bekkenbodemspier zich ontspannen. Tijdens de laatste oefening moet men de spier zo snel mogelijk spannen en daarna onmiddellijk weer ontspannen. 

Een set bestaat uit tien herhalingen van elk van de drie oefeningen. Er moeten vijf sets per dag worden uitgevoerd. Na een paar weken wordt de hoeveelheid opgedreven tot 30 herhalingen per set.

Bij de man kunnen de Kegeloefeningen de kracht van de ejaculatie versterken en het aantal samentrekkingen verhogen. De getrainde bekkenbodemspier kan ook gebruikt worden om een zaadlozing in kracht te verminderen, zodat 10 tot 20 minuten later een nieuw orgasme kan volgen. Ook bij de vrouw kan men met de Kegeloefeningen het orgasme beïnvloeden. Onderzoekers aan de Universiteit
van New York onderzochten met een speciaal apparaat de sterkte van de spierpulsen in de vagina's van 30 vrouwen. De metingen wezen uit dat de vrouwen uit de studiegroep die de Kegeloefeningen deden, sterkere spierpulsen hadden en sneller seksueel opgewonden raakten dan andere vrouwen.


</doc>
<doc id="743994" url="https://nl.wikipedia.org/wiki?curid=743994" title="Klysmafilie">
Klysmafilie

Klysmafilie is een parafilie waarbij seksueel genot wordt beleefd aan het plaatsen van klysma’s. Het is een vorm van anale masturbatie. Deze seksuele praktijk komt onder andere voor bij BDSM, waar het een rol kan spelen bij de disciplinering en onderwerping van de partner.


</doc>
<doc id="744007" url="https://nl.wikipedia.org/wiki?curid=744007" title="Mittelschmerz">
Mittelschmerz

Mittelschmerz is de benaming voor het gevoel van pijn ter hoogte van de onderbuik dat vrouwen soms hebben tijdens de ovulatie. Het woord is afkomstig uit het Duits en betekent letterlijk "middenpijn". Het slaat op het tijdstip tijdens de menstruatiecyclus waarop de ovulatie optreedt: het midden van de cyclus.

Er is slechts een klein percentage vrouwen dat de ovulatie daadwerkelijk kan voelen, verreweg de meeste vrouwen vernemen er niets van. Wel kunnen de hormoonschommelingen tijdens de cyclus effect hebben op de lichamelijke en geestelijke gesteldheid van de vrouw, zie ook premenstrueel syndroom.


</doc>
<doc id="744035" url="https://nl.wikipedia.org/wiki?curid=744035" title="Vulvakanker">
Vulvakanker

Vulvakanker is kanker aan een deel van het vrouwelijke geslachtsorgaan, ter plaatse van de vulva.



Prognose hangt af van de lokale uitbreiding (diameter, T status) en lymfogene metastasering (N status) zijn het belangrijkst. Bij het vulvacarcinoom staat de lymfogene metastasering naar de liesklieren op de voorgrond en vandaar naar de bekken­klieren. Ongeveer 30% van de patiënten met een vulva­carcinoom heeft metastasen in de liesklieren. Vooral patiënten met multipele lymfkliermetastasen, bilateraal voorkomen van deze metastasen &/of kapseldoorbraak van de kliermetastase hebben een slechte prognose.
5-jaars overleving: Stadium I: 90%; Stadium II: 80%; Stadium III: 70%; Stadium IV: 25%

Symptomen van vulvakanker of de voorstadia ervan zijn:


In het algemeen is chirurgie de behandeling van 1e keuze bij het vulvacarcinoom, eventueel gecombineerd met radiotherapie en /of chemotherapie.



</doc>
<doc id="744039" url="https://nl.wikipedia.org/wiki?curid=744039" title="Azoöspermie">
Azoöspermie

Azoöspermie is het volledig afwezig zijn van zaadcellen in het sperma.

Er worden twee vormen van azoöspermie onderkend:


Om de diagnose te stellen worden drie spermamonsters onderzocht. Twee ervan worden gecentrifugeerd om oligozoöspermie uit te sluiten. Wanneer vaststaat dat men over geen zaadcellen beschikt, zal worden onderzocht wat de reden daarvan is. Is er geen fructose aanwezig in het sperma, dan is de kans groot dat de zaadleiders verstopt zijn. Door middel van microchirurgie kan dan soms de doorgang weer vrijgemaakt worden.

Het probleem kan ook liggen bij de hormoonproductie. Aan de hand van de hoeveelheid FSH, LH, testosteron en prolactine kan gezocht worden naar de plaats van het probleem. In enkele gevallen is het dan mogelijk met succes een behandeling in te stellen.

Een laatste test die men kan uitvoeren, is een "testikelbiopsie". Hierbij wordt een stukje weefsel uit een teelbal genomen om te kijken of er zaadcellen worden geproduceerd. In de meeste gevallen van azoöspermie is dit niet het geval. Donorinseminatie of adoptie zijn dan de enige alternatieven om kinderen te krijgen.

Wanneer men vermoedt dat een zaadleider afgesloten is, kan semen direct uit de bijbal worden verkregen. Dit gebeurt door een chirurgische ingreep en wordt PESA (percutane epididymale sperma-aspiratie) genoemd. Als alternatief kunnen zaadcellen uit het testikelweefsel worden gehaald, dit heet TESE (testiculaire sperma-extractie).

In verreweg de meeste gevallen van azoöspermie bij doorgankelijke zaadleiders is het probleem niet behandelbaar. Zijn er nog wel een paar zaadcellen te bekennen, dan kan ICSI worden overwogen om een bevruchting te bewerkstelligen.



</doc>
<doc id="744046" url="https://nl.wikipedia.org/wiki?curid=744046" title="Vaginale irritatie">
Vaginale irritatie

Men spreekt van vaginale irritatie indien de vaginastreek rood en/of lichtjes opgezwollen is en/of er jeuk optreedt. Buiten een geslachtsziekte, kunnen er meerdere oorzaken aan de basis van dit probleem liggen.

Bij het baden kan door gebruik van shampoo, badschuim, antibacteriële zeep maar ook intiemdeodorant, vanwege de detergenten die in deze producten zitten de gevoelige huid en slijmvliezen aangetast worden.
Irritatie kan ook ontstaan door contact met achtergebleven wasmiddelen alsook urine of ontlasting in het ondergoed. Vermijd het meerdere dagen achter elkaar dragen van hetzelfde slipje.

Te veel reinigen is even slecht als te weinig reinigen. Het schrobben of uitermate veelvuldig wassen van de vagina veroorzaakt overgevoeligheid en dus irritatie. Hetzelfde geldt voor lotions, crèmes, poedertjes, zalfjes en geparfumeerd toiletpapier.

Zorg verder voor voldoende verluchting. Draag zo weinig mogelijk nylon ondergoed, spannende broeken en shorts, of panties onder een jeansbroek. Strakke kleding verhindert dat het natuurlijke vaginale vocht een uitweg vindt, met irritatie als gevolg.

Ook urineweginfecties, infecties met wormen of bepaalde huidproblemen kunnen vaginale irritatie veroorzaken.


</doc>
<doc id="744049" url="https://nl.wikipedia.org/wiki?curid=744049" title="Ingetrokken tepels">
Ingetrokken tepels

Ingetrokken tepels of tepelretractie is de omschrijving van een anatomische of medische conditie bij de vrouw. Deze conditie is indien aanwezig, vaak aangeboren of ontstaan vlak na een borstoperatie en doet zich voor wanneer de melkkanalen binnenin de borst korter zijn dan de dikte van de borst. Het gevolg hiervan is dat de tepel naar binnen wordt getrokken. Hoewel aangeboren tepelretractie meestal een goedaardige, louter cosmetische afwijking is, kan het bij vrouwen toch voor heel wat psychische problemen (lager zelfbeeld) zorgen. 

Ingetrokken tepels belemmeren borstvoeding van een kind. Om dit probleem te verhelpen kan de vrouw zogenaamde "borstschilden" of tepelhoedjes gebruiken. Een bekend voorbeeld hiervan is het "Woolwich borstschaaltje". Dit apparaat bestaat uit twee delen: het onderste deel heeft een opening voor de tepel en het bovenste deel past over het onderste, zodat de tepel tegen irritatie wordt beschermd. Sinds kort is er ook een zuigsysteem te koop (de "Niplette"), dat met een vacuüm de tepel in een klein buisje zuigt en zo weefselexpansie veroorzaakt. De tepel wordt op deze manier, na het veelvuldig dragen van het apparaat, naar buiten getrokken.

Ook plastische chirurgie kan het probleem verhelpen, alhoewel er veel gevallen bekend zijn waarbij de tepels na een tijd terug inverteerden. Een dergelijke ingreep zal in het algemeen borstvoeding onmogelijk maken - de melkgangen worden verbroken. Als een tepel plotseling gaat intrekken, waar dit eerder niet zo was, kan dit een symptoom van borstkanker zijn.


</doc>
<doc id="744055" url="https://nl.wikipedia.org/wiki?curid=744055" title="Poliklinisch bevallen">
Poliklinisch bevallen

Poliklinisch bevallen houdt in dat men in een ziekenhuis bevalt met de eigen vroedvrouw of huisarts. Als alles goed gaat kan men binnen 24 uur of maximaal 48 uur nadat de baby geboren is, weer naar huis. 

In Nederland lijkt er op dit moment weer een trend te bestaan naar meer poliklinische bevallingen. De redenen hiervan zijn waarschijnlijk divers. Enerzijds worden door de hogere leeftijd van de barenden en door meer onderzoekingen tijdens de zwangerschap steeds meer vrouwen tot risicozwangerschap verklaard. Anderzijds verdwijnt vooral in de grote steden de cultuur van thuisbevallingen door immigratie uit landen met andere zeden en gewoonten, door minder kinderen per vrouw en in sommige gevallen door de woonomstandigheden. Ook de aanwezigheid van mannen bij de bevalling heeft in de loop der laatste decennia waarschijnlijk bijgedragen aan een andere gezichtswijze op de bevalling. Sommige vrouwen voelen zich subjectief veiliger bij een poliklinische bevalling dan bij een thuisbevalling, hoewel volgens het Gelderlandonderzoek bij gelijk risicoprofiel de thuisbevalling een even veilige optie blijkt te zijn als de ziekenhuisbevalling. 

Voordeel van de poliklinische bevalling is, dat bij eventuele complicaties zoals niet goed vorderen van de bevalling of bij twijfel bestaat aan de goede conditie van het kind, geen transport naar het ziekenhuis nodig is.
Een ander voordeel van een poliklinische bevalling is dat apparatuur achter de hand is voor eventueel ingrijpen om de baring te bespoedigen (vacuüm, tang) of eventueel een keizersnede uit te voeren.
Al naar gelang de plaatselijke regelingen zijn specialisten in huis voor het uitvoeren van een keizersnede, of kunnen deze worden opgeroepen, wat echter een eventueel tijdsvoordeel relativeert.

Als nadelen van de poliklinische bevalling zijn te vermelden dat de kans op het niet vorderen van de baring in het ziekenhuis groter is dan bij een thuisbevalling, vooral als de vrouw in een vroeg stadium naar de kliniek komt. Dit lijkt een van de redenen te zijn, waarom vrouwen die in het ziekenhuis bevallen meer kans hebben op een ingreep tijdens de bevalling bij een gelijk risicoprofiel. 

In België is een van de nadelen van een poliklinische bevalling in vergelijking met een klinisch kraambed, dat er thuis in tegenstelling tot de Nederlandse situatie geen hulp (kraamverzorgster) aanwezig is na de bevalling, wat ertoe kan leiden, dat de begeleiding van de kraamvrouw minder intensief is en dat de neiging bestaat in huis alles meteen zelf te gaan doen.

Ondertussen is in België wel een mogelijkheid om gedurende een bepaalde periode na de bevalling kraamzorg thuis te krijgen. Deze hulp beperkt zich niet enkel tot medische hulp gedurende de eerste periode na de bevalling, maar ook hulp in het huishouden zodat de jonge moeder de nodige rust krijgt alsook ondersteuning en tijd om een evenwicht te vinden in het leven als jonge ouders en te genieten van de baby.

Uit een vergelijkende studie tussen poliklinische en klinische bevallingen bleek in Berlijn dat 20% van de kraamvrouwen zich na een poliklinsche bevalling opvallend vermoeid voelden tegenover 8% na een klinische bevalling. Gezien de situatie in Duitsland waar behalve het bezoek van de verloskundige geen kraamzorg bestaat, kan dit onderzoek niet zonder meer met de Nederlandse situatie worden vergleken.
Het is inderdaad in de kraamkliniek gemakkelijker bezoek, indien nodig, te beperken; en indien de pasgeborene 's 

Problemen waarvoor een secundaire kliniekopname nodig kan worden, zijn bijvoorbeeld nabloedingen bij de moeder (zelden), en anderzijds de mogelijkheid van een vroegtijdige icterus bij het kind, als de bilirubinewaarden zo hoog zijn, dat bestraling met UV-licht of een wisseltransfusie nodig is (zelden). 

In Nederland bevallen de meeste vrouwen thuis of poliklinisch, mede omdat de kraamzorg na de bevalling zo geregeld is, dat zowel de huishoudelijke hulp aan de moeder in de eerste dagen na de bevalling, als de medische verzorging van de moeder door de combinatie van kraamverzorgende en verloskundige/huisarts, goed geregeld zijn

Hoewel er tijdens de laatste jaren een tendens bestaat tot het verkorten van het kliniekverblijf tijdens het kraambed, vooral voor meerbarende, komt de poliklinsche bevalling in België nog niet vaak voor. De meeste vrouwen bevallen in de kliniek en brengen daar ook de (eerste) dagen van de kraamtijd door.


</doc>
<doc id="744056" url="https://nl.wikipedia.org/wiki?curid=744056" title="Vacuümextractor">
Vacuümextractor

De vacuümextractor is een medisch hulpmiddel om een bevalling te bespoedigen. Het apparaat bestaat uit een elektrisch aangedreven pomp die via een luchtdichte rubberslang verbonden is met een metalen zuignap. De vorm van de zuignap herinnert aan een ouderwetse douchekop, maar dan zonder gaatjes.

De klassieke vacuümextractor bestaat uit een metalen cup en een vacuümpomp; er zijn ook cups van kunststof beschikbaar. Populair is sinds enige jaren de "kiwi-cup" met handpomp. Aan de cup is meestal een ketting met draad bevestigd, alsmede een aanzetstuk voor een rubberen slang waardoor de cup vacuüm wordt gezogen. Door de negatieve druk zuigt de cup zich vast op het hoofd. Via de ketting kan dan tractie op het hoofd worden uitgeoefend. Indien de tractie een bepaalde kracht overschrijdt, schiet de cup van het hoofd af. Bij de tractie dient de arts steeds de as van het baringskanaal te volgen.

Bij een vacuümextractie wordt de cup op het hoofd van de foetus aangebracht; hierin wordt vacuüm gezogen. Via de cup kan vervolgens tractie worden uitgeoefend op het voorliggende deel van de foetus. De bedoeling is dat de cup stevig tegen de schedelhuid aan komt te zitten. Meestal doet het inbrengen van de cup bij een goede ontspanning weinig pijn. Doet het wel pijn, dan kan het duiden op de aanwezigheid van een stukje schedewand dat tussen de rand van de cup is klemgeraakt. Bij een wee moet men meepersen, terwijl de arts zachtjes aan de cup trekt. Als het hoofdje dan naar buiten is gekomen, wordt de cup afgenomen.

Onder invloed van de sterke druk die er in het geboortekanaal op wordt uitgeoefend, is de vorm van het hoofd van een ongeboren baby vaak niet helemaal rond. Bovendien is de schedel behaard, nat en met slijm bedekt. Daardoor gebeurt het wel eens dat de zuignap loslaat. De dokter brengt de zuignap dan nog eens aan, en pas indien ook deze ingreep mislukt gaat men over tot het gebruiken van de verlostang of een keizersnede.

Een vacuümextractie blijft een ingreep. Men spreekt in een dergelijk geval ook wel van een "kunstverlossing". De dokter zal alleen ingrijpen in het natuurlijke proces dat de bevalling is, als het echt niet anders kan. Het is echter niet zo dat vandaag de dag de dokter pas naar de vacuümpomp of de verlostang grijpt als de situatie eigenlijk al kritiek is. Het doel van de moderne verloskundige instrumenten is in de eerste plaats te voorkomen dat de situatie kritiek wordt.

Sommige artsen zweren bij de tang en zullen daar dan ook de meeste ervaring in hebben. Anderen werken liever met de vacuümextractor. In de Verenigde Staten bijvoorbeeld, worden meer kinderen met de tang gehaald, terwijl de meeste Europese artsen de voorkeur geven aan een vacuümverlossing.

Er zijn een aantal voorwaarden waaraan voldaan moet worden om een vacuümextractie met vacuümextractor veilig uit te kunnen voeren:



</doc>
<doc id="744075" url="https://nl.wikipedia.org/wiki?curid=744075" title="Verlostang">
Verlostang

De verlostang of forceps is een mechanisch apparaat om een bevalling te bespoedigen. 

Het klassieke ontwerp bestaat uit twee delen, die men lepels noemt. Er is een 'mannelijke' en een 'vrouwelijke' helft. De eerstgenoemde heeft een uitsteeksel, de laatste een gat waar dat uitsteeksel precies in past, zodat ze samen een scharnierpunt vormen. Er bestaan echter ook uitvoeringen, waarbij de helften anders verbonden zijn, zodat er minder gevaar is om tijdens de verlossing te veel druk uit te oefenen op het babyhoofdje.

De Britse vroedmeester Peter Chamberlen (1601-1683) was in 1670 de eigenlijke uitvinder van de verlostang. Zijn eerste demonstratie mislukte echter jammerlijk en eindigde met het overlijden van zowel moeder als kind. Hij hield daarom zijn vinding jarenlang angstvallig geheim. 
Ook de 17de-eeuwse stadsvroedmeester van Amsterdam Hendrik van Roonhuijsen (1625-1672) en zijn zoon Rogier hielden de door hen ontwikkelde verlostang uit de openbaarheid. 
De Gentse meesterchirurgijn Jan Palfijn (1650 -1730) was de eerste die het aandurfde om de door hem ontworpen verlostang in 1723 in de openbaarheid te brengen aan de Academie van Wetenschappen te Parijs. 

Wanneer de baring niet vordert of er treedt foetale nood op, kan een "forcipale extractie", dat is een tangverlossing, nodig zijn. Een classificatie, die helpt bij de beslissing, staat bekend als de vlakken van Hodge. Een verlostang wordt toegepast, wanneer het hoofd al zover is ingedaald, dat het op de bekkenbodem staat (Hodge 4).
Wanneer het hoofd hoger staat (Hodge 3) dan kiest men voor vacuümextractie. Is er minder indaling dan Hodge 3, dan is een keizersnede aangewezen.

De tang wordt zo aangelegd dat de gebogen lepels als een mutsje over beide oren van het kind liggen. De beide helften van de tang worden afzonderlijk in positie gebracht en daarna aan elkaar geklikt. Overal wordt gelijkmatige druk uitgeoefend. Knijpen is dus uit den boze. Als de dokter er zeker van is dat de tang goed zit en hij niets forceert, legt hij ook zijn andere hand om de greep van de tang en trekt heel langzaam en voorzichtig het hoofdje van het kind tevoorschijn. 

Het knijpen, dat niet helemaal te vermijden is, is een groot nadeel van de klassieke verlostang. Er bestaan daarom ook uitvoeringen, waarbij de tang eenmalig ingesteld wordt en daarna met één handvat bediend wordt.



</doc>
<doc id="744135" url="https://nl.wikipedia.org/wiki?curid=744135" title="Geboortegezwel">
Geboortegezwel

Een geboortegezwel, ofwel caput succedaneum, is een bij de geboorte aanwezige zwelling van het zachte
weefsel op dat deel van de schedel dat het eerst geboren is (normaal het
achterhoofd). Dit komt vooral voor wanneer de uitdrijving lang heeft geduurd
of het vruchtwater vroeg afgelopen is. Het verdwijnt vanzelf binnen één of
twee dagen.

Zo'n gezwel kan ook ontstaan indien er een vacuümextractor tijdens de baring
werd gebruikt. De zuignap veroorzaakt een kleine buil, omdat de onderdruk
onder de zuignap het weefsel uit elkaar trekt. Het is een onschadelijk
verschijnsel, dat meestal al na een paar uur weer helemaal is verdwenen. Soms
komt het echter voor dat er een bloeding ontstaat onder het buitenste
beenvlies van de schedelbotten en dan ontstaat er een zwelling die langer
blijft bestaan. Na een paar weken is er evenwel niets meer van te zien.


</doc>
<doc id="744138" url="https://nl.wikipedia.org/wiki?curid=744138" title="Gametogonie">
Gametogonie

Gametogonie is een soort voortplanting waarbij versmelting optreedt van twee geslachtscellen (de bevruchting), meestal afkomstig van verschillende individuen. Dit komt voor bij planten, dieren, de mens en schimmels. 

Vooral hogere organismen bezitten speciale voortplantingsorganen waarbinnen de geslachtscellen zich ontwikkelen. Nakomelingen van een voortplanting ontvangen de erfelijke eigenschappen van beide ouders; voorplanting is daardoor van groot belang voor de evolutie. Bij dieren gaat aan de voortplanting vaak een paring vooraf, meestal met specifiek voortplantingsgedrag. Eencelligen en draadwieren kunnen conjugatie vertonen.


</doc>
<doc id="744140" url="https://nl.wikipedia.org/wiki?curid=744140" title="Gynaecologische houding">
Gynaecologische houding

De gynaecologische houding is de houding die een vrouw moet innemen tijdens een inwendig gynaecologisch onderzoek. De vrouw neemt daarbij plaats op een speciale stoel met twee beugels, waarin men met opgetrokken knieën de voeten dient te plaatsen. Bij deze houding kan de onderzoekende arts het onderzoek lege artis en betrouwbaar uitvoeren.

Er bestaan overigens andere houdingen bij gynaecologisch onderzoek, maar die zijn meestal minder praktisch of minder prettig voor de vrouw of voor de arts.


</doc>
<doc id="744165" url="https://nl.wikipedia.org/wiki?curid=744165" title="Vaginale droogte">
Vaginale droogte

Vaginale droogte is het gebrek aan voldoende vochtproductie in de vagina. De symptomen ervan zijn: jeuk, irritatie, meer vaginale infecties dan normaal en een gevoel van onbehagen tijdens de coïtus. 36,7% van alle vrouwen heeft er last van.

Vaginale droogte komt het vaakst voor bij vrouwen in de overgang. Het hormoon oestrogeen komt dan in mindere mate voor. Dit heeft als gevolg dat de vagina korter en minder elastisch wordt. De verminderde bloedtoevoer zorgt ervoor dat het slijm opdroogt en dat de vaginale wand kwetsbaarder en meer gevoelig voor infecties wordt. Er treden ook meer urineweginfecties en heel soms incontinentie op. Een vaginaal in te brengen oestrogeencrème kan hier een
oplossing bieden.

Een andere reden waardoor de vagina droog kan blijven, is een uitgevoerde hysterectomie. Bij vrouwen wier baarmoeder is weggenomen, kunnen immers een aantal slijmklieren zijn vernietigd.

Een droge vaginawand kan zorgen voor pijn bij het vrijen. Soms ontstaat er zelfs een irritatie of een bloeding. Dit heeft invloed op de frequentie van de geslachtsbetrekkingen en op het moreel van de vrouw, die minder zin in vrijen kan krijgen. Glijmiddel dat bij de drogisterij of een webwinkel te verkrijgen is, is vaak een afdoend hulpmiddel.



</doc>
<doc id="744192" url="https://nl.wikipedia.org/wiki?curid=744192" title="Medisch hulpmiddel">
Medisch hulpmiddel

Een medisch hulpmiddel is een instrument, toestel of apparaat (inclusief software en hulpstukken) dat "door de fabrikant" bestemd is om bij de mens te worden aangewend voor:
waarbij de belangrijkste beoogde werking "niet met farmacologische of immunologische middelen" of door metabolisme wordt bereikt, maar wel door dergelijke middelen kan worden ondersteund.

Er wordt qua reglementering binnen de EU een onderscheid gemaakt tussen gewone medische hulpmiddelen, actieve implanteerbare medische hulpmiddelen en in-vitrodiagnostica. Andere praktische indelingen kunnen zijn medische hulpmiddelen voor éénmalig (single use) gebruik versus medische hulpmiddelen voor meermalig gebruik (reusable) of steriele versus niet-steriele medische hulpmiddelen. Een voorbeeld van een actief implanteerbaar medisch hulpmiddel is een pacemaker, een voorbeeld van een in-vitromedisch hulpmiddel is een zwangerschapstest en een voorbeeld van een gewoon medisch hulpmiddel is een al dan niet steriele pleister.

Afhankelijk van de functie van het medische hulpmiddel wordt het ingedeeld in de risicoklassen I, IIa, IIb en III, deze geven een oplopend risico aan.
Zo valt een pleister in klasse I en een kunst-hartklep in klasse III (als er iets mis is met het hulpmiddel, loopt de patiënt in het geval van een kunstklep beduidend meer risico). Naargelang van deze klassen moet de fabrikant een beroep doen op de tussenkomst van een Notified Body (aangemelde instantie) die grosso modo toeziet op de kwaliteit van het product.
Op de verpakking van het medisch hulpmiddel wordt het CE kenmerk dan gevolgd door een viercijferige code die het vergunningsnummer van de aangemelde instantie weergeeft.

Omdat er voor sommige medische hulpmiddelen slechts een beperkte markt is, worden veel van deze artikelen door europa heen geëxporteerd. Het hulpmiddel moet dan aan enkele minimale eisen voldoen om in andere landen dan het productieland gebruikt te mogen worden. De producent of importeur brengt dan een CE-markering aan.



</doc>
<doc id="744814" url="https://nl.wikipedia.org/wiki?curid=744814" title="Wilhelminaziekenhuis (Nijmegen)">
Wilhelminaziekenhuis (Nijmegen)

Het Wilhelminaziekenhuis is een voormalig ziekenhuis in Nijmegen.

In 1889 werd de "Vereeniging Het Protestantsch Ziekenhuis te Nijmegen" opgericht. Deze vereniging beijverde de bouw van een nieuw ziekenhuis. Nadat een Nijmegenaar grond aan de toenmalige Spaarbankstraat schonk aan de vereniging en er voldoende geld was ingezameld werd begonnen met de bouw. Op 7 mei 1895 werd het ziekenhuis aan de toenmalige Spaarbankstraat, die in 1913 werd hernoemd in Dr. Claas Noorduijn-straat, geopend. Tien dagen later bezocht Koningin-regentes Emma het ziekenhuis. Zij gaf toestemming het naar haar dochter Wilhelmina te vernoemen. De architect van het gebouw was Derk Semmelink. Sinds 1967 was het pand aan de Dr. Claas Noorduijn-straat ook het onderkomen van het Margriet Paviljoen. Nadat in 1974 het protestantse Wilhelminaziekenhuis fuseerde met het katholieke Canisiusziekenhuis werd het pand geheel in gebruik genomen door het Margriet Paviljoen, dat later bekendstond als Verpleeghuis Margriet. Het gebouw is in 2014 ondanks protest uit de buurt gesloopt. Uit de fusie van de twee ziekenhuizen ontstond het Canisius-Wilhelmina Ziekenhuis.


</doc>
<doc id="744822" url="https://nl.wikipedia.org/wiki?curid=744822" title="Claas Noorduijn">
Claas Noorduijn

Claas Noorduijn (Nijmegen, 14 juli 1823 - aldaar, 30 juni 1916) was geneesheer-directeur van het Wilhelminaziekenhuis. 

In 1848 nam Noorduijn de dokterspraktijk van zijn vader over. Ter gelegenheid van zijn negentigste verjaardag besloot de gemeenteraad van Nijmegen de Spaarbankstraat te vernoemen naar de medicus "die zich voor de gemeente steeds zoo verdienstelijk heeft gemaakt, waarbij zijn praktijk onder de armen zeker niet mag worden vergeten". De Dr. Claas Noorduijnstraat is gelegen in de wijk Hunnerberg. Noorduijn ligt begraven op Rustoord (graf K-0062).


</doc>
<doc id="744836" url="https://nl.wikipedia.org/wiki?curid=744836" title="Zuiderziekenhuis">
Zuiderziekenhuis

Het Zuiderziekenhuis ook wel het Zuider genoemd, was een ziekenhuis in Rotterdamse wijk Zuid. In 2000 fuseerde het Zuiderziekenhuis met het Sint Clara Ziekenhuis tot Maasstad Ziekenhuis. Het ziekenhuis was gevestigd aan de Groene Hilledijk en werd na de oplevering van de nieuwbouw van het Maasstad Ziekenhuis in maart 2011 gesloten.
Het pand wordt nu beheerd door Villex vastgoedbeheerder

Vanaf het einde van de 19e eeuw maakte Rotterdam-Zuid een stormachtige groei door. De gemeente Rotterdam gaf daarom in 1929 aan gemeentearchitect Ad van der Steur de opdracht voor de bouw van een nieuw ziekenhuis aan de Groene Hilledijk. Hij realiseerde het gebouw in samenwerking met architect W.A.C. Herman de Groot. Op 1 augustus 1939 werd het Zuiderziekenhuis officieel geopend en had bijna 300 bedden.

Tijdens de Tweede Wereldoorlog werd het ziekenhuis in 1941 door bommen beschadigd. Naar aanleiding van branden bij Shell Pernis in 1974 specialiseerde het Zuiderziekenhuis zich in de behandeling van brandwonden. In 1986 werd een apart gebouw voor de behandeling van brandwonden geopend.

Op 1 januari 2000 zijn het Zuiderziekenhuis en het Sint Clara Ziekenhuis gefuseerd tot Medisch Centrum Rijnmond-Zuid (MCRZ), dat sinds 1 september 2008 Maasstad Ziekenhuis heet.
In juni 2006 werd gestart met de bouw van een nieuw MCRZ-ziekenhuis, het Maasstad Ziekenhuis, nabij het station Lombardijen. In 2011 volgde de verhuizing van het ziekenhuis naar de nieuwbouwlocatie.

Begin 2008 heeft de projectontwikkelaar "De Groene Groep" het terrein van het "Zuider" gekocht. Plannen worden gemaakt om het terrein een nieuwe functie te geven waarbij alleen het hoofdgebouw en de zijvleugels van het ziekenhuis zullen blijven staan. Wat betreft de herinrichting wordt gedacht aan wonen, er zou plaats zijn voor enige honderden woningen, en werken: kantoorgebouwen en winkels. De Groene Groep denkt het terrein tussen 2016 en 2018 op te leveren.


</doc>
<doc id="744846" url="https://nl.wikipedia.org/wiki?curid=744846" title="Atriumseptumdefect">
Atriumseptumdefect

Een atriumseptumdefect (ASD) is een hartafwijking, waarbij in de scheidingswand tussen de twee boezems van het hart een gaatje zit.

Een ASD is een gaatje in de scheidingswand tussen de linker- en de rechterhartboezem. Door dit gaatje lekt zuurstofrijk bloed van de linkerboezem naar de rechterboezem en gaat daarna via de rechterkamer en longslagaders weer naar de longen. Daardoor ontstaat volume-overbelasting van de rechterhartboezem, de rechterhartkamer en de longvaten. 
Er zijn een viertal verschillende typen ASD's:

De voornaamste gevolgen zijn hartklachten en een licht vergrote kans op longontstekingen. Doordat het bloed van de linkerboezem naar de rechterboezem lekt is er een hoger aanbod van bloed, en dus een volume-overbelasting, van de rechterhartboezem, de rechterhartkamer en van het longvaatbed. De ernst van de klachten hangt af van de grootte van het defect, oftewel van de ernst van de rechts-linksshunt.
Een ernstig ASD kan al op jonge leeftijd tot problemen leiden zoals rechterkamerfalen en pulmonale hypertensie. Daarnaast kunnen door diezelfde volume-overbelasting ritmestoornissen ontstaan, zoals boezemfibrilleren en boezemflutters. De minder ernstige lekkages worden vaak pas op middelbare leeftijd ontdekt. Dit komt omdat op die leeftijd door de toenemende stijfheid van de linkerkamer de drukken in de linkerboezem toenemen en daardoor de links-rechtsshunt verergert. Klassiek presenteert men zich op wat oudere leeftijd met de bovenvermelde boezemritmestoornissen of met een verminderd inspanningsvermogen. 
De longontstekingen ontstaan doordat de longen door de grotere bloeddoorvoer vochtiger zijn dan normaal, waardoor een betere omgeving voor bacteriën ontstaat.

Een ASD geeft vaak niet direct symptomen. Doordat de longslagader meer bloed te verwerken krijgt dan normaal, kan het bloed hier gaan "ruisen" wat met een stethoscoop hoorbaar kan zijn. Op latere leeftijd kunnen zoals gezegd kortademigheid en verminderd inspanningsvermogen optreden.

Het ASD is operatief te verhelpen. Vaak gebeurt dit op vier- tot zesjarige leeftijd. Vroeger gebeurde dit altijd met een openhartoperatie, tegenwoordig kan vaak ook een "parapluutje" gezet worden met een liescatheter, een operatie die lijkt op een dotterbehandeling. Als deze laatste operatie voorspoedig verloopt, kan de patiënt vaak nog de dag na de ingreep naar huis.

Na de operatie zijn nog wel regelmatige controles nodig. De kinderen herstellen over het algemeen snel na een operatie en kunnen binnen een paar dagen alweer naar de peuterspeelzaal of naar school. De eerste controle vindt plaats na een paar weken en daarna met snel uitbreidende tussenpozen. Daarbij wordt erop gelet of de grootte van de rechterkamer normaal wordt. Verder worden er steeds ecg’s gemaakt om het hartritme te controleren en wordt met een echo gekeken of er inderdaad geen bloed meer van de linkerboezem naar de rechterboezem vloeit.



</doc>
<doc id="744865" url="https://nl.wikipedia.org/wiki?curid=744865" title="Bijnierschorsinsufficiëntie">
Bijnierschorsinsufficiëntie

Bijnierschorsinsufficiëntie is een aandoening waarbij de bijnieren, organen die zich bevinden boven op de nieren, geen of onvoldoende hoeveelheden van de corticosteroïden hormonen produceren, vooral het stresshormoon cortisol, maar ook de aldosteron productie (een mineralocorticoïd) dat de natrium- , kalium- en waterretentie regelt, kan verstoord zijn. Zucht naar zout of zoute gerechten als gevolg van het verlies van natrium in de urine door een tekort aan aldosteron is gebruikelijk.

Een verwante term, bijniervermoeidheid, wordt niet erkend door medische professionals. De term wordt toegepast voor een aantal niet-specifieke symptomen, zoals pijn in het lichaam, vermoeidheid, nervositeit, slaapstoornissen en problemen met de spijsvertering. De term duikt ook vaak op in de populaire boeken over gezondheid en websites over alternatieve geneeswijzen, maar is geen aanvaarde medische diagnose.

De ziekte van Addison, het Adrenogenitaal syndroom en het syndroom van Cushing kunnen zich manifesteren als bijnierschorsinsufficiëntie. Als deze aandoening niet behandeld wordt, kan ze leiden tot ernstige buikpijn, diarree, braken, ernstige spierzwakte en vermoeidheid, depressie, extreem lage bloeddruk (hypotensie), gewichtsverlies, nierfalen, veranderingen in stemming en persoonlijkheid, 'brain fog' en shock (bijnier crisis ). Een acute bijnierschorsinsufficiëntie (Addison-crisis) komt vaak voor als het lichaam wordt blootgesteld aan een vorm van stress, zoals bij een ongeval, letsel, een operatie, ernstige infectie en/of koorts of een acute stresssituatie zoals de dood van een naaste. De dood kan snel volgen. Een Addison-crisis wordt daarom als een medische noodsituatie beschouwd.

Bijnierschorsinsufficiëntie kan ook optreden wanneer de hypothalamus en de hypofyse, beide gelegen in de basis van de schedel, onvoldoende hoeveelheden hormonen produceren die nodig zijn bij de regulering van de bijnierfunctie Dit is de zogenaamde secundaire bijnierschorsinsufficiëntie en wordt veroorzaakt door een gebrek aan de productie van ACTH in de hypofyse of het ontbreken van CRH in de hypothalamus.

Er zijn drie types van bijnierschorsinsufficiëntie.

Oorzaken van acute bijnierschorsinsufficiëntie zijn voornamelijk syndroom van Waterhouse-Friderichsen, het plotseling stoppen van een langdurige behandeling met corticosteroïden en stress- bij patiënten met een onderliggende chronische bijnierschorsinsufficiëntie.. Het laatste is genoemd kritieke ziekte-gerelateerde corticosteroïde insufficiëntie.

Voor chronische bijnierschorsinsufficiëntie zijn de belangrijkste oorzaken auto-immuun adrenalitis, tuberculose, aids en gemetastaseerde ziekte.. Kleine oorzaken van chronische bijnierschorsinsufficiëntie zijn systemische amyloïdose, schimmelinfecties, hemochromatose en sarcoïdose..

Auto-adrenalitis kan deel uitmaken type 2 auto-immuun polyglandulair syndroom, die ook type 1 diabetes kan veroorzaken, hyperthyreoïdie, auto-immuun schildklierziekte (ook wel bekend als auto-immuun thyreoïditis en de ziekte van Hashimoto). Hypogonadisme en pernicieuze anemie kunnen ook aanwezig zijn met dit syndroom.

Adrenoleukodystrofie kan ook leiden tot bijnierschorsinsufficiëntie .

Bijnierschorsinsufficiëntie kan ook worden veroorzaakt wanneer een patiënt een Craniopharyngioma heeft. Dat is een goedaardige tumor die de hypofyse kan beschadigen, waardoor de bijnieren niet functioneren. Dit is een voorbeeld van secundaire bijnierschorsinsufficiëntie.

De persoon kan symptomen hebben van hypoglykemie, uitdroging, gewichtsverlies en desoriëntatie. Hij of zij ervaart zwakte, vermoeidheid, duizeligheid, een lage bloeddruk die nog verder daalt bij het opstaan (orthostatische hypotensie), spierpijn, misselijkheid, braken en diarree. Deze problemen kunnen zich geleidelijk en sluipend ontwikkelen. De ziekte van Addison kan gepaard gaan met bruinige verkleuring van de huid, fragmentarisch of zelfs over het hele lichaam. Kenmerkende plekken van de bruinige verkleuring zijn de huidplooien (bijvoorbeeld van de handen) en de binnenkant van de wang. Goitre en vitiligo kunnen ook aanwezig zijn .

Als de persoon zich in een bijniercrisis bevindt, kan de ACTH-stimulatietest worden uitgevoerd. Als dat niet het geval is kan van een bloedmonster, het cortisol, ACTH, aldosteron, renine, kalium en natrium worden bepaald, voordat het besluit wordt genomen of de ACTH-stimulatietest moet worden uitgevoerd. Er kan ook een röntgenfoto of CT van de bijnieren worden gemaakt. . De beste test voor bijnierschorsinsufficiëntie van auto-immuun oorsprong, verantwoordelijk voor meer dan tachtig procent van alle gevallen in de westerse bevolking, is het meten van 21-hydroxylase autoantilichamen.


LET OP: De hydrocortison dosering moet over de dag worden verdeeld, het meeste bij het ontwaken en de rest in één of twee doses om de normale dagelijkse cyclus na te bootsen.





</doc>
<doc id="744905" url="https://nl.wikipedia.org/wiki?curid=744905" title="Leukodystrofie">
Leukodystrofie

Leukodystrofie verwijst naar een groep aandoeningen waarbij progressieve degeneratie optreedt van de witte stof van het centrale zenuwstelsel en/of perifere zenuwstelsel door fouten tijdens de groei of ontwikkeling van de myelineschede. Dit myeline fungeert als isolator voor het axon van de zenuwcel. Verder speelt myeline ook een rol bij de voortgeleiding van de zenuwimpuls. Myeline geeft de witte stof zijn kleur en is een complexe substantie die bestaat uit minimaal tien verschillende stoffen. De leukodystrofieën worden veroorzaakt door defecten in de genen die de productie en het metabolisme van de componenten van myeline regelen. Elke van de leukodystrofieën is het resultaat van één defect in één gen voor maar één van die stoffen.

Het woord leukodystrofie komt van de volgende Griekse woorden:

Het door medici samengestelde woord "leukodystrofie" beschrijft zodoende een verzameling van ziektes die de groei en behoud van de witte stof (myeline) aantasten.

Leukodystrofieën worden meestal via het erfelijk materiaal doorgegeven van de ouder(s) naar het kind. Dit kan recessief, dominant of geslachtsgebonden gebeuren, afhankelijk van het soort leukodystrofie. De individuele pagina's van de verschillende leukodystrofieën beschrijven voor die ziekte het verloop en overerving van de ziekte.

Sommige leukodystrofieën lijken niet erfelijk te zijn, in deze gevallen ziet het ernaar uit dat de ziekte spontaan ontstaat. Deze leukodystrofieën worden wel veroorzaakt door een mutatie maar deze is niet doorgegeven van de ouder(s). In dit geval hoeft het niet zo te zijn dat er een grotere kans is dat een tweede kind de ziekte krijgt omdat de ouders het defecte gen niet bezitten. In dergelijke gevallen spreekt men van een "de-novomutatie".

Het meest voorkomende symptoom van een leukodystrofie is een langzame afname van de gezondheid in een baby of kind die eerst gezond leek te zijn. Progressief verlies van functionaliteit kan voorkomen in spiermassa, bewegen, lopen, spraak, zien, horen en gedrag. Vaak is er een vertraging in de mentale en fysieke ontwikkeling. Deze symptomen variëren per specifieke leukodystrofie en kan zeer moeilijk zijn om te diagnosticeren in de eerste fasen van de ziekte.

Specifieke leukodystrofieën zijn (met ICD-10 code):



</doc>
<doc id="744920" url="https://nl.wikipedia.org/wiki?curid=744920" title="Kaarde">
Kaarde

Een kaarde ("ook: wolkam") is een kam waarmee wolwevers de vezels van de wol ontrafelen en evenwijdig leggen, zodat er een draad van kan worden gesponnen. Het bestaat uit een platte plank met een handvat. In de plank zijn kleine spijkers geslagen.
In de mechanische spinnerij is de kaarde de machine die de vezel ontwart en voororiënteert. Van de vezels wordt een vlies gevormd dat daarna tot een dikke bundel vezels, de lont, wordt samengevoegd.

De kaarde is ook het attribuut van Blasius van Sebaste.
De kaardenbol dankt haar naam aan deze wolkam, vanwege haar gelijkenis. De kaardebol werd niet voor het kaarden maar voor het ruwen van wollen stoffen gebruikt.

Een vergelijkbaar voorwerp is de hekel. Dit apparaat werd echter gebruikt om vlas te bewerken voor de huisweverij van linnen en voor het vrijmaken van de hennepvezels voor de touwslagerij.


</doc>
<doc id="745085" url="https://nl.wikipedia.org/wiki?curid=745085" title="Gildeglas">
Gildeglas

Het gildeglas is een wijnglas volgens oorspronkelijk ontwerp uit 1930 van Copier. Het gildeglas werd door Glasfabriek Leerdam in de jaren dertig op de markt werd gebracht als (glas)servies "Gilde". Het was vanaf het begin een groot succes, en het wordt nog steeds geproduceerd. 


</doc>
<doc id="745292" url="https://nl.wikipedia.org/wiki?curid=745292" title="Xanthine">
Xanthine

Xanthine, vroeger ook aangeduid als xanthinezuur en volgens de IUPAC 3,7-dihydro-purine-2,6-dion, is een purinebase, komt voor in de meeste organen en weefsel van praktisch alle organismen. Verbindingen waarvan het centrale deel van het molecuul gevormd wordt door de twee ringen in xantine, worden aangeduid als xantines of xantinen.

Xanthines vormen een groep alkaloïden die veel gebruikt worden vanwege de stimulerende effecten en als bronchodilatoren, vooral in het behandelen van astma. De effecten zijn echter breed en de therapeutische breedte is smal waardoor ze niet het meestgebruike astmamedicijn zijn. Het therapeutische niveau is 10-20 microgram/mL bloed. Giftigheidtekenen zijn onder andere trillen en misselijkheid.

Gemethyleerde xanthinederivaten zijn cafeïne (in koffie en gewone thee), paraxanthine, theofylline en theobromine (vooral in chocolade). Deze stoffen remmen fosfodiesterase en adenosine.

Xanthine, de stamverbinding, is een metaboliet van purines (uit guanine door guanine deaminase, uit hypoxanthine door xanthine oxidoreductase) en wordt zelf omgezet in urinezuur door het enzym xanthine oxidase. Sommige mensen hebben een tekort aan dit enzym waardoor xanthine niet (voldoende) kan worden omgezet in urinezuur. Deze zeldzame erfelijke aandoening wordt xanthinuria genoemd.

Xanthines zijn purinederivaten en worden in zeer kleine hoeveelheden gevonden in nucleïnezuren.

De verschillende methylxanthines hebben niet alleen effect op de luchtwegen, maar verhogen ook de hartslag en de kracht waarmee het hart pompt, bij hoge doses treden hartritmestoornissen op. In het centraal zenuwstelsel stimuleren zij alertheid, het ademhalingscentrum, en worden ze toegepast ter bestrijding van apneu bij kinderen. Bij hoge dosis treedt misselijkheid op, die niet met anti-braakmiddelen te bestrijden is. Methylxanthines stimuleren de afgifte van pepsine en maagzuur.
Methylxanthines worden in de lever door cytochroom P450 gemetaboliseerd.

Tot de gemethyleerde xanthines behoren naast de al eerder genoemde groep ook aminophylline, IBMX, paraxanthine, pentoxifylline. Deze stoffen werken zowel als

De verschillende verbindingen vertonen een grote spreiding aan activiteit ten gevolge van het grote aantal subtypes van de receptor. Er is daarom een groot aantal synthetische xanthines ontwikkeld, en lang niet altijd met een of meer methylgroepen, in de zoektocht naar grotere selectiviteit voor het enzym fosfodiesterase of de subtypes van de adenosinereceptor.



</doc>
<doc id="745504" url="https://nl.wikipedia.org/wiki?curid=745504" title="Jan Semmelink">
Jan Semmelink

Jan Semmelink (Zutphen, 8 juni 1837 - Den Haag, 7 augustus 1912) was een Nederlands dirigerend officier van gezondheid tweede klasse van het Indische leger en ridder in de Militaire Willems-Orde.

Semmelink volgde de Rijkskweekschool voor Militaire Geneeskundigen (vanaf 1855) en werd in 1859 benoemd tot officier van gezondheid derde klasse bij het personeel van de geneeskundige dienst in Oost-Indië. Hij vertrok op 2 oktober van dat jaar per "Zephir" naar Oost-Indië, waar hij in april 1860 bij het groot militair hospitaal te Amboina werd geplaatst. In de maanden september, oktober, november en december 1860 nam hij deel aan de expeditie van de zee- en landmacht naar de kust van Ceram. Hij werd voor zijn verrichtingen aldaar bij Koninklijk Besluit van 3 oktober 1861 nummer 82 benoemd tot ridder in de Militaire Willems-Orde: "tot beloning van diegenen van de zee- en landmacht in Nederlands-Indië die zich hebben onderscheiden bij de expeditie op de Zuid- en Noordkust van Ceram in de maanden september-december 1860". Semmelink werd in september 1861 overgeplaatst bij de civiele en militaire geneeskundige dienst te Larentoeka en werd op 30 november 1863 bevorderd tot officier van gezondheid der tweede klasse, ter beschikking gesteld te Batavia. Hij werd vervolgens overgeplaatst van de geneeskundige dienst te Beroeki naar de geneeskundige dienst in de Zuider- en Oosterafdeling van Borneo in oktober 1865.

Semmelink werd in juli 1869 in het garnizoen te Wonosobo geplaatst, benoemd tot officier van gezondheid eerste klasse en verkreeg een tweejarig verlof naar Nederland. Hij nam in 1873 deel aan de eerste expeditie naar Atjeh en was dus gerechtigd tot het dragen van het Ereteken voor Belangrijke Krijgsbedrijven met de gesp Atjeh 1873-1874 (en de Atjeh-medaille). Hij schreef in deze tijd een gedeelte van het boek "Voeding van zuigelingen" door Van der Stok (1877). In april 1878 verkreeg hij wegens ziekte een tweejarig verlof naar Nederland en aldaar ontving hij een zilveren medaille, ingesteld bij Koninklijk Besluit van 5 mei 1877, als blijk van erkentelijkheid en goedkeuring wegens door hem betoonde belangstelling in de rijksverzamelingen van wetenschap en kunst, door het aanbieden van belangrijke geschenken aan het Rijksmuseum van Oudheden, het Rijks Etnografisch Museum of het Rijksmuseum van Natuurlijke Historie, allen in Leiden. Semmelink vertrok in oktober 1880 terug naar Batavia met het stoomschip "Conrad", waar hij geplaatst werd bij de geneeskundige dienst van de Molukse eilanden, bevorderd tot dirigerend officier van gezondheid tweede klasse (november 1880) en in december van genoemd jaar overgeplaatst werd naar Soerabaja. Het jaar daarop werd hij overgeplaatst naar Batavia en in december 1883 eervol ontslagen uit de dienst wegens volbrachte diensttijd. Hij vertrok datzelfde jaar terug naar Nederland met de "Prins Frederik", vestigde zich te Den Haag, werd aldaar lid van het Koninklijk Instituut voor de Taal- Land- en Volkenkunde van Nederlands-Indië (1883) en vestigde zich als arts. Hij overleed in 1912 en werd begraven op Nieuw Eik en Duinen. Semmelink publiceerde in 1885 een artikel over de "De geschiedenis der cholera in Oost-Indië vóór 1817". Tijdens zijn werk in Nederlands-Indië verzamelde hij het nodige levend materiaal. Veel hiervan kwam in Nederlandse Musea terecht. Er werden twee diersoorten naar hem vernoemd: de "Oliva semmelinki", een soort zeeslak behorende bij de "Olividae" en de "Palaemon semmelinki", een soort garnaal behorende bij de "Palaemonidae".



</doc>
<doc id="745666" url="https://nl.wikipedia.org/wiki?curid=745666" title="Lattenbodem">
Lattenbodem

Een lattenbodem is net als een matras een lichaamsondersteunend onderdeel van een bed. De lattenbodem wordt in het bedframe geplaatst, waarna de matras erop gelegd wordt. De lattenbodem verdeelt het gewicht van de persoon gelijkmatig, zodat de persoon comfortabel slaapt.

Er bestaan lattenbodems waarbij het hoofd- en voeteneinde in hoogte versteld kunnen worden (eventueel met afstandsbediening). Een in hoogte verstelbaar hoofdeinde is vooral aangenaam voor mensen die willen lezen of ontbijten in bed, men kan dan gewoon blijven liggen en vervolgens het hoofdeinde omhoog brengen totdat men zit. Een verstelbaar voeteneinde is vooral prettig voor mensen die ontspannen willen liggen of hun benen hoog moeten houden wegens een blessure.


</doc>
<doc id="745994" url="https://nl.wikipedia.org/wiki?curid=745994" title="Methode van Janda">
Methode van Janda

De methode van Janda is een revalidatiemethode die door de Tsjechische arts Vladimír Janda is opgesteld. Voor sporters is het minder geschikt, omdat er veel kennis van de spieren nodig is. Ook heeft men altijd een partner nodig, want het is een passieve methode. Een gevaar bij deze methode is dat de ‘grens’ gemakkelijk wordt overschreden, waardoor blessures kunnen ontstaan.
De methode van Janda ziet er als volgt uit:
Dit wordt ongeveer 2 of 3 keer herhaald.


</doc>
<doc id="746158" url="https://nl.wikipedia.org/wiki?curid=746158" title="René Stockman">
René Stockman

René P.E. Stockman f.c. (Assenede, 13 mei 1954) is een Belgisch specialist psychiatrische verpleegkunde. Hij is sinds 2000 de elfde generale overste van de pauselijke congregatie van de Broeders van Liefde.

René Stockman studeerde aan het Sint-Laurensinstituut te Zelzate van 1966 tot 1972. Hij beëindigde zijn humaniorastudies in de richting economie.

In 1972 trad hij toe tot de congregatie der Broeders van Liefde en volgde de noviciaatsopleiding in Sint-Maria-Aalter van 1972 tot 1973. Het volgende jaar begon hij aan graduaatstudies verpleegkunde aan het Hoger Instituut voor Paramedische Beroepen in Gent, van 1973 tot 1976.

Aansluitend begon hij aan een licentiaatstudie medisch-sociale wetenschap en ziekenhuisbeleid aan de Katholieke Universiteit Leuven, van 1977 tot 1980. Zijn eindverhandeling was getiteld "Inplanting van de geestelijke gezondheidszorg in Rwanda en Burundi". Aanvullend behaalde hij ook het aggregaatsdiploma voor hoger secundair onderwijs in 1981 te Leuven. Stockman vervolgde zijn opleiding met doctoraatstudies in de maatschappelijke gezondheidszorg aan de Katholieke Universiteit Leuven. Zijn eindverhandeling, getiteld "Plaats van de religieuzen in de geestelijke gezondheidszorg" werd in 1986 met grote onderscheiding bekroond.

De beroepsactiviteiten van René Stockman begonnen in 1976, toen hij afdelingshoofd werd van de verpleegkundige dienst van het M.P.I. Sint-Juliaan Gent (vandaag P.C. Dr. Guislain Gent). Hij bleef dat tot 1977.

Van 1980 tot 1987 was hij directeur van het Instituut voor Psychiatrische verpleegkunde Guislain in Gent en vanaf 1982 tot 1988 was hij algemeen directeur van het P.C. Dr. Guislain Gent.

In 1988 promoveerde hij tot verantwoordelijke voor alle Belgische instellingen van de Broeders van Liefde, die actief waren in de sectoren gezondheidszorg en orthopedagogische zorg. Hij bleef dit tot 1994 en werd dat jaar provinciaal overste van de "Sint-Vincentiusprovincie".

In 2000 werd hij verkozen tot generaal overste van de congregatie der Broeders van Liefde. Sedertdien resideert hij hoofdzakelijk in Rome, en is wereldwijd veel op reis. In 2006 werd hij herverkozen voor een tweede ambtstermijn van zes jaar als generaal-overste en in 2012 opnieuw voor een derde ambstermijn.






</doc>
<doc id="746230" url="https://nl.wikipedia.org/wiki?curid=746230" title="Yersinia">
Yersinia

Yersinia is een geslacht uit de familie Enterobacteriaceae. "Yersinia" bevat een tiental soorten die bij de mens worden geïsoleerd.

Drie soorten zijn dierlijke parasieten die ook de mens kunnen besmetten:

Van sommige soorten is de virulentie twijfelachtig of ze hebben geen pathologische betekenis:


</doc>
<doc id="746375" url="https://nl.wikipedia.org/wiki?curid=746375" title="Herman Bernard Semmelink">
Herman Bernard Semmelink

Dr. Herman Bernard Semmelink (Pleyarie, 24 mei 1868 - Wassenaar, 26 september 1930) was een Nederlands gynaecoloog en adviseur van het Centraal Bureau voor de Statistiek.

Semmelink studeerde aan de Rijksuniversiteit Leiden, waar hij op 31 mei 1895 zijn artsdiploma behaalde. Na zijn diplomering bleef hij enige tijd werkzaam als assistent van de in Leiden werkzame hoogleraar Veit. In 1898 promoveerde Semmelink tot doctor in de medicijnen. Na zijn promotie vestigde hij zich te 's Gravenhage als vrouwenarts. Wegens gezondheidsproblemen heeft hij zijn praktijk uiteindelijk neer moeten leggen. Vanaf dat moment was hij werkzaam als adviseur bij het Centraal Bureau voor de Statistiek. Hij publiceerde de nodige artikelen in medische tijdschriften. Semmelink ligt begraven op Nieuw Eik en Duinen.




</doc>
<doc id="746430" url="https://nl.wikipedia.org/wiki?curid=746430" title="Vladimír Janda">
Vladimír Janda

Vladimir Janda (19 april 1928 – 25 november 2002) was een Tsjechisch arts en chiropractor die bekend werd door zijn werk op het gebied van skeletspieren. 

Janda staat bekend als de vader van de "Tsjechische revalidatiemethode" of de methode van Janda. Hij leed aan de gevolgen van polio. 



</doc>
<doc id="746521" url="https://nl.wikipedia.org/wiki?curid=746521" title="Cyclopropaan">
Cyclopropaan

Cyclopropaan is een alicyclische organische verbinding met als brutoformule CH, bestaande uit drie koolstofatomen die samen een driering vormen. Het is daarmee het kleinst mogelijke cycloalkaan. Cyclopropaan komt voor als een kleurloos gas. Cyclopropaan en propeen hebben dezelfde brutoformule, maar verschillende structuren: het zijn dus structuurisomeren van elkaar.

Speciale gevallen van moleculen waarin cyclopropaanringen voorkomen zijn tetrahedraan, propellaan en bullvaleen. Verder komen ze soms voor in natuurproducten, zoals in sabineen, of in andere verbindingen, zoals het insecticide cyromazine (behorend tot de groep der pyrethroïden).

Sedert 1936 wordt cyclopropaan industrieel vervaardigd en is het commercieel verkrijgbaar in gasflessen.

Cyclopropaan werd voor het eerst gesynthetiseerd in 1881 door August Freund. Hij was ook in staat om een correcte voorstelling van de structuur van de nieuwe verbinding te maken. Freund gebruikte de Wurtz-reactie om uit 1,3-dibroompropaan en natrium in een intramoleculaire reactie de stof te bereiden. Door gebruik van zink in plaats van natrium wordt de opbrengst van de reactie verhoogd.

De cyclopropaanring kan in een molecule ingebouwd worden door de reactie van een alkeen met een carbeen (formele insertie van een methyleengroep) of door de Simmons-Smith-reactie, waarbij di-joodmethaan de bron van de methyleengroep is:

Wanneer het substraat een alfa,bèta-onverzadigde carbonylverbinding is, dan kan een cyclopropaanderivaat bereid worden middels de Johnson-Corey-Chaykovski-reactie. Hierbij wordt gebruikgemaakt van zwavelyliden.

De bindingen tussen de koolstofatomen zijn aanzienlijk zwakker dan de gemiddelde waarde die voor bindingen tussen koolstofatomen geldt. Het gevolg is een hogere, met alkenen vergelijkbare reactiviteit. Het door Adolf von Baeyer ontwikkelde concept van ringspanning biedt de verklaring voor dit fenomeen. De gelijkzijdige driehoek die door de koolstofatomen van cyclopropaan gevormd wordt bezit bindingshoeken van 60°, veel minder dan de normale tetrahedrale hoek van 109,5° die kan verwacht worden tussen de bindingen aan een sp-gehybridiseerd koolstofatoom. In dat geval wordt gesproken van banaanbindingen: de orbitalen die betrokken zijn in de bindingen tussen de koolstofatomen kunnen geen efficiënte orbitaaloverlap bewerkstelligen. Hierdoor komt er minder energie vrij dan normaal als een binding tussen de koolstofatomen van cyclopropaan gevormd wordt. Bij een reactie waarbij de ring geopend wordt, komt deze energie wel vrij, waardoor cyclopropaan veel reactiever is dan andere cycloalkanen, zoals cyclopentaan en cyclohexaan. De molecule vertoont ook torsie-spanning ten gevolge van de geëclipseerde conformatie van de waterstofatomen, die groter is dan in bijvoorbeeld de bootvorm van cyclohexaan. Dit is opnieuw te wijten aan de kleine bindingshoeken.

Hoewel cyclopropaan en diens derivaten formeel gezien cycloalkanen zijn, is hun reactiviteit door de hoge ringspanning hoog.

Cyclopropaan reageert met anorganische zuren zoals waterstofbromide (HBr) via een elektrofiele additie. Daarmee wordt een sterke parallel getrokken met de vergelijkbare reactie van alkenen: zelfs de regel van Markovnikov wordt door gesubstitueerde cyclopropanen gevolgd.

Cyclopropylgroepen nemen deel aan cycloaddities zoals in een formele [5+2]-cycloadditie:

Deze asymmetrische synthese wordt gekatalyseerd door een katalysator op basis van rhodium en BINAP met een enantiomere overmaat van 96%.

Cyclopropylgroepen treden ook op in een groot aantal omleggingsreacties. Een van de bekendste - en meest extreme - voorbeelden wordt aangetroffen in de bullvaleen (waarvan 1.209.600 mogelijke valentie-tautomeren bestaan):

Als intermediair treedt een cyclopropaan op in de Favorski-omlegging. Een aantal derivaten van methyleencyclopropaan leggen om naar een cyclobuteenring:

Onder een atmosfeer van koolstofmonoxide treedt platina(II)chloride op als katalysator. Het voorgestelde reactiemechanisme wordt ondersteund door experimenten waarin moleculen isotopisch gemerkt worden met deuterium. De uitgangsverbinding bevat één deuteriumatoom (D). De eerste stap in de reactie bestaat uit het coördineren van platina(II)chloride aan de dubbele binding tot het intermediair 1a. Vervolgens vindt een oxidatieve additie plaats tot 1b. Dit intermediair ion is een niet-klassiek ion. In dit stadium vindt de feitelijke omlegging plaats tot het carbokation van cyclobutaan (1c). Daarna verhuist het deuterium-atoom naar het naburige koolstofcentrum, zodat een stabieler benzylisch carbokation ontstaat. Als laatste wordt platina(II)chloride afgesplitst en ontstaat het vrije cyclobuteen. Een vergelijkbare reactie treedt op als palladium(II)bromide als katalysator "in situ" bereid wordt uit palladium(II)acetaat en koper(II)bromide, in tolueen als oplosmiddel.

Cyclopropaan had geen commerciële waarde totdat in 1929 door Henderson en Lucas de toepassing als anestheticum ontdekt werd. Het wordt tegenwoordig niet meer gebruikt vanwege de extreme reactiviteit onder normale condities: als het gas gemengd wordt met zuurstof ontstaat er namelijk een aanzienlijke kans op explosie.

Daarnaast wordt het sporadisch gebruikt in de organische synthese.

De cyclopropaanderivaten vormen een groep verbindingen in de organische chemie waarbij een molecule een cyclopropaanring bevat. Cyclopropanen komen zowel in natuurlijke als synthetische stoffen voor. Zo bevatten de als insecticide werkzame pyrethrines, die voorkomen in bepaalde soorten van de chrysantenfamilie de cyclopropaanring. Een groot aantal synthetische derivaten van deze verbindingen zijn inmiddels ook bekend.

Vanwege de spanning in de koolstof-koolstofbindingen in cyclopropaan bezit de verbinding een enorme hoeveelheid potentiële energie. In zuivere vorm breekt het molecule open om lineaire koolwaterstoffen te vormen, waaronder propeen. Deze degradatie kan explosief verlopen, zeker wanneer cyclopropaan vloeibaar is of onder druk staat, bijvoorbeeld in gascilinders. Explosies van cyclopropaan met zuurstofgas zijn nog krachtiger.

Op kamertemperatuur is vloeibaar cyclopropaan zelf-exploderend. Om hier tegen te beschermen wordt de vloeistof verscheept in cilinders gevuld met een fijne wol van wolfraam. Dit beschermt tegen hevige botsingen tussen moleculen, waardoor meer stabiliteit gegarandeerd wordt. Pijpleidingen voor cyclopropaan moeten hierom een kleine diameter hebben, of moeten gevuld zijn met een niet-reactief metaal of glaswol om explosies te voorkomen.



</doc>
<doc id="746592" url="https://nl.wikipedia.org/wiki?curid=746592" title="Goede klinische praktijken">
Goede klinische praktijken

Goede klinische praktijken is een pakket voorschriften en regels die werden vastgesteld door de International Conference on Harmonisation (ICH). Ze definiëren hoe een wetenschappelijk gefundeerde klinische studie bij mensen moet plaatsvinden.

Zowel de bescherming van de proefpersonen, hun rechten als de neutraliteit van het onderzoek worden erdoor verzekerd.



</doc>
<doc id="746601" url="https://nl.wikipedia.org/wiki?curid=746601" title="Formazan">
Formazan

Formazan is een kunstmatig chromogeen substraat voor dehydrogenasen en reductasen. Het bevat MTT (3-(4, 5-dimethyl-2-thiazolyl)-2, 5-dihphenyl-2H-tetrazolium bromide) en het beter wateroplosbare XTT (2,3-bis-(2-methoxy-4-nitro-5-sulfophenyl)-2H-tetrazolium-5-carboxanilide). Wanneer deze stoffen gereduceerd worden in een cel door enzymatische activiteit, of door direct contact met NADH of NADPH, wordt MTT helblauw en kan deze kleurstof neerslaan.

Formazan wordt toegepast in de EpiSkin-test.


</doc>
<doc id="747150" url="https://nl.wikipedia.org/wiki?curid=747150" title="Nucleus reticularis thalami">
Nucleus reticularis thalami

De nucleus reticularis thalami vormt een onderdeel van de niet-specifieke thalamuskernen. Als enige kern in de thalamus heeft hij geen rechtstreekse projecties naar de cortex. Hij bestaat uit een dun netwerk van zenuwcellen die de thalamus omhult, en die via remmende verbindingen met andere kerngebieden in de thalamus de ouput van thalamocorticale zenuwvezels ("fibrae thalamocorticales") kan moduleren. Als zodanig heeft de nucleus reticularis een belangrijke filterfunctie in een proces als selectieve aandacht.


</doc>
<doc id="747320" url="https://nl.wikipedia.org/wiki?curid=747320" title="Postoperatieve wondinfectie">
Postoperatieve wondinfectie

Een postoperatieve wondinfectie is een na de operatie ontstane infectie van een chirurgische wond (Engels: Surgical Site Infection). De aard van de operatie is bepalend hoe groot de kans is dat een wond postoperatief infecteert. Steriele operaties zoals die aan botten en de meeste organen hebben een geringere kans op infectie dan operaties waarbij niet-steriele organen worden geopend, zoals de darm. Zo zijn er vier categorieën te onderscheiden met hun bijbehorende infectiekans.

Ook de wondinfectie zelf is in klassen te onderscheiden.

Een postoperatieve wondinfectie is een ziekenhuisinfectie.


</doc>
<doc id="747449" url="https://nl.wikipedia.org/wiki?curid=747449" title="Menzo Pieter Kingma Boltjes">
Menzo Pieter Kingma Boltjes

Menzo Pieter Kingma Boltjes (Anjum, 10 juni 1880 - 1934) was in 1915 arts aan de Stationsweg te Leiden. Hij werd geboren als Menzo Pieter Boltjes, maar mocht bij Koninklijk Besluit van 6 november 1895 de naam 'Kingma Boltjes' dragen. Hij was getrouwd met Anna van Delden. In zijn jeugd zat hij op het Stedelijk Gymnasium te Leeuwarden, waar hij ook actief was in de Leeuwarder Gymnasiasten Club. Gedurende één jaar was hij tweemaal vicepraeses, omdat het eerste bestuur op 24 september 1898 aftrad. Kingma Boltjes was de enige die in het volgende bestuur weer aantrad.


</doc>
<doc id="747656" url="https://nl.wikipedia.org/wiki?curid=747656" title="Myocardscintigrafie">
Myocardscintigrafie

Myocardscintigrafie is een onderzoeksmethode naar de doorbloeding van de hartspier met behulp van een SPECT-scan. Dit onderzoek wordt gedaan op de afdeling nucleaire geneeskunde van een ziekenhuis.

Myocardscintigrafie bestaat uit de woorddelen myo (spier), card (hart) en scintigrafie, het laatste wijst op het meten en afbeelden van ioniserende straling.
Er wordt dus met radioactiviteit een afbeelding gemaakt van de hartspier.

Myocardscintigrafie wordt vooral gedaan bij mensen die last hebben van angina pectoris; de medische term voor pijn op de borst. Pijn op de borst is vaak een aanwijzing voor het bestaan van een bloedtekort in het hart, veroorzaakt door een gedeeltelijk dichtgeslibde kransslagader. Bij een gedeeltelijke blokkade van de slagader wordt gesproken van ischemie: onvoldoende doorbloeding. Een volledige afsluiting leidt tot een hartinfarct. Hierbij krijgen de hartspiercellen helemaal geen bloed meer en sterven ze af.

Scintigrafie is het basisprincipe bij onderzoeken op de afdeling nucleaire geneeskunde. Patiënten krijgen hiervoor een kleine dosis van een radioactieve stof toegediend, meestal via de bloedbaan. Deze stof wordt door het lichaam gezien als een voedingsstof en wordt opgenomen door het orgaan waarvoor het bestemd is. 

Voor het hart kan bijvoorbeeld thallium-201 gebruikt worden. Deze stof is van zichzelf radioactief en toont veel overeenkomsten met het element kalium, dat noodzakelijk is voor het goed functioneren van het hart. Als thallium via een injectie in het bloed komt, wordt het door het hart behandeld alsof het kalium is en komt het in de hartcellen terecht.

De straling die uitgezonden wordt door het thallium-201 wordt daarna opgevangen door een gammacamera. Deze camera bevat onder andere een collimator; een soort loden filter en een Natrium-Jodide (NaI) kristal. Wanneer een uitgezonden stralingdeeltje dit kristal raakt wordt de straling omgezet in een korte lichtpuls. Dit fenomeen wordt scintillatie genoemd. De lichtpulsjes worden in de gammacamera versterkt en gebruikt om een afbeelding te maken. Op deze afbeelding is te zien waar veel thallium terecht is gekomen, waar weinig en waar helemaal geen thallium de hartcellen heeft bereikt.

Het in dit voorbeeld gebruikt thallium-201 wordt via de kransslagaders naar het hart getransporteerd. Als één van deze kransslagaders helemaal of gedeeltelijk geblokkeerd is komt er in dat gedeelte van het hart geen of minder bloed (ischemie). Dit betekent ook dat er minder of geen thallium in dat deel van het hart te zien zal zijn op de scintigrafie (=afbeelding van de scintillatie). Op basis van dit beeld kunnen artsen bekijken welke delen van het hart niet (goed) doorbloed worden.

Het onderzoek naar de doorbloeding van het hart vindt gewoonlijk plaats in twee gedeelten; een rustgedeelte en een inspannings- of stressgedeelte. 

Bij het rustgedeelte wordt de radioactieve stof ingespoten op een moment waarop de patiënt zich niet bijzonder inspant, bijvoorbeeld zittend, en geen klachten heeft van pijn op de borst. Omdat er op dat moment geen zuurstoftekort in het hart of het lichaam is zal het bloed, en dus ook de radioactieve stof, zich verspreiden door elk deel van de bloedbaan. Alleen delen die volledig afgesloten zijn zullen nu geen doorbloeding hebben.

Van de doorbloeding in rust kan nu een SPECT-scan gemaakt worden. Hierbij wordt door de gammacamera niet één opname gemaakt maar een hele serie. Elke opname wordt vanuit een andere hoek genomen. Deze opnames worden samengevoegd tot een 3-dimensionaal beeld, waarvan weer doorsneden gemaakt worden. Met deze doorsneden wordt de uiteindelijke beoordeling gedaan. 

Bij het inspanningsdeel van de myocardscintigrafie wordt juist geprobeerd om de radioactieve stof te injecteren op het moment dat het lichaam en het hart de meeste zuurstof nodig hebben. Dit wordt meestal gedaan door middel van een fietstest, waarbij de patiënt op een hometrainer met een steeds zwaarder wordende weerstand fietst tot een bepaalde (van de leeftijd afhankelijke) hartfrequentie bereikt wordt. Als iemand niet in staat is om te fietsen of de benodigde hartfrequentie niet kan halen, kan het hart ook belast worden met behulp van een medicijn. In deze inspannings-situatie zullen alleen die delen van het hart doorbloed worden die het best door het bloed te bereiken zijn. De delen van het hart waarvan de kransslagaders gedeeltelijk verstopt zitten zullen op dit moment veel minder of helemaal geen bloed meer krijgen, en dus ook niet bereikt worden door de radioactieve stof. Op de SPECT-scan die na deze injectie gemaakt wordt is dan ook goed te zien welke delen van het hart tijdens inspanning niet goed doorbloed worden.

Uiteindelijk worden de twee opnames van het hart naast elkaar gelegd en vergeleken. De delen van het hart die tijdens inspanning geen goede bloedvoorziening hebben maar op de rustscan wel normaal waren, worden als ischemisch beschouwd. Dit houdt in dat de doorbloeding wel problematisch is, maar dat dit nog omkeerbaar is. De doorbloeding kan opnieuw op gang gebracht worden door bijvoorbeeld het geven van medicijnen, het openen van de slagaders door een PTCA (dotter) of door via een operatie slagaders om te leggen zodat ze ook het ischemische deel van het hart bereiken (CABG of bypassoperatie).
Als een bepaald deel van het hart zowel op de rust- als op de inspanningsopname niet doorbloed is, wordt gesproken van een infarct. Deze hartspiercellen krijgen helemaal geen bloed meer en zijn daardoor afgestorven. De doorbloeding opnieuw op gang brengen heeft in dit geval geen zin. De behandeling zal nu gericht zijn op het versterken van het resterende deel van het hart en het voorkomen van nog een infarct.

Tijdens het onderzoek (na het toedienen van de radioactieve stof) moet de patiënt iets vetrijks eten, bijvoorbeeld een (vette) reep chocola, een boterham met pindakaas of vette (chocolade)melk. Dit wordt gedaan om de galblaas en de lever aan het werk te zetten. Hierdoor wordt voorkomen, dat deze tijdens de scintigrafie het zicht op het hart belemmeren.


</doc>
<doc id="747812" url="https://nl.wikipedia.org/wiki?curid=747812" title="Klinimetrie">
Klinimetrie

De klinimetrie houdt zich bezig met het meten van klinische verschijnselen. Het wordt gezien als een onderdeel van de epidemiologie. Alvan Feinstein is de grondlegger van deze wetenschappelijk discipline. Klinimetrie als methodologische discipline richt zich primair op het beoordelen van de kwaliteit van meetinstrumenten en van metingen.

Gemeten worden onder andere:


</doc>
<doc id="747936" url="https://nl.wikipedia.org/wiki?curid=747936" title="Miss International Queen">
Miss International Queen

Miss International Queen is een jaarlijkse missverkiezing voor transseksuelen, transgenderisten en travestieten. Het vindt sinds 2004 jaarlijks plaats in het Thaise Pattaya. De winnaar ontvangt naast het kroontje ook 10.000 USD aan prijzengeld en voor een jaar een appartement in Pattaya. De verkiezing is een organisatie van "Tiffany's Show Pattaya Company" dat travestiecabarets organiseert.




</doc>
<doc id="748037" url="https://nl.wikipedia.org/wiki?curid=748037" title="Jan Zeldenrust">
Jan Zeldenrust

Jan Zeldenrust (Groningen, 5 april 1907 – Den Haag, 5 juni 1990) was decennialang Nederlands bekendste patholoog-anatoom. 

In 1948 ging hij werken bij het "Gerechtelijk Laboratorium" (later hernoemd tot "Gerechtelijk Natuurwetenschappelijk Laboratorium") onder leiding van de criminoloog Wiebo Froentjes. In 1951 werd Zeldenrust directeur van het toen opgerichte "Gerechtelijk Geneeskundig Laboratorium" (later het "Laboratorium voor Gerechtelijke Pathologie"), dat gevestigd was in hetzelfde gebouwencomplex in eerst Den Haag en vanaf 1972 in Rijswijk. Hij hield zich daar vooral bezig met de gerechtelijke geneeskunde. Pas in 1984 ging de intussen 77-jarige Zeldenrust met pensioen waarbij hij werd opgevolgd door Martin Voortman. In 1999 gingen beide organisaties samen onder de naam Nederlands Forensisch Instituut.

Bij berichten over moordzaken in de media werd hij vaak genoemd, bijvoorbeeld "De politie wacht op het resultaat van de sectie door de patholoog-anatoom, dr. Zeldenrust" zodat het grote publiek zeer vertrouwd raakte met zijn naam. 

In interviews kwam hij naar voren als een laconieke man met een passie voor zijn vak, die zeer zorgvuldig en droog formuleerde.




</doc>
<doc id="748042" url="https://nl.wikipedia.org/wiki?curid=748042" title="Pulvinar">
Pulvinar

Het pulvinar vormt de achterste kerngroep van de thalamus. Het ontvangt binnenkomende signalen van de colliculi superiores en de primaire visuele schors, en heeft veel reciproque (tweerichtings-) verbindingen met de posterieure associatiegebieden in de hersenen. De functie van het pulvinar is integratie van zintuigelijke informatie. Ook neemt men aan dat het pulvinar betrokken is bij de visuele selectieve aandacht. Door de aandacht te richten op bepaalde stimuluskenmerken als kleur, vorm of positie zouden hogere associatiegebieden (zoals de pariëtale schors) via een circuit dat loopt via schakelcellen in het pulvinar, de verwerking van specifieke stimuluskenmerken (zoals de kleur rood, of positie rechts in het gezichtsveld) in visuele gebieden als area V4 kunnen versterken. Men neemt aan dat ook een niet-specifieke kern van de thalamus, de nucleus reticularis thalami betrokken is bij dit proces van differentiële versterking van stimuluskenmerken.

Bewijs hiervoor is gevonden in humane PET-studies, die een sterkere activatie lieten zien van gebieden in het pulvinar tijdens selectieve aandachtstaken. Ook is gebleken dat inspuiting van de stof muscimol, een GABA-agonist (versterker), in het linker pulvinar van apen, het verspringen van de aandacht van apen voor objecten in het linker naar objecten in het rechtergezichtsveld sterk vertraagde.



</doc>
<doc id="748294" url="https://nl.wikipedia.org/wiki?curid=748294" title="Wil Huygen">
Wil Huygen

Willibrord Joseph (Wil) Huygen (Amersfoort, 23 juni 1922 – Bilthoven, 14 januari 2009) was een Nederlandse arts en auteur, vooral bekend door een serie boeken over kabouters waarvoor Rien Poortvliet de illustraties maakte. Het eerste deel, ""Leven en werken van de Kabouter"" (1976) werd een klassieker: in 2008 verscheen de 60e druk. In "De oproep der Kabouters" (1981), het tweede boek uit de serie, maakt Huygen naast Poortvliet ook zelf deel uit van het verhaal en verschijnt hij ook in beeld.

In de loop der jaren gingen miljoenen exemplaren over de toonbank en verschenen er meer dan 20 vertalingen. De engelse vertaling ""The Gnomes"" stond langer dan een jaar nummer 1 op de bestsellerlijst van de New York Times. De boeken dienden in de jaren tachtig tevens als basis voor een tekenfilmserie, die zowel op de Nederlandse als Belgische televisie werd uitgezonden. Volgens een woordvoerster van zijn uitgeverij zal medio juni 2009 de 1e druk van ""De wereld van de kabouter"", na 21 jaar opslag in een archief, worden uitgebracht.

Andere titels van Huygens hand zijn onder meer "Tuin van verlangen", "Het boek van Klaas Vaak" (1988), "En buiten lag het paradijs" en "Waarnemer gevraagd". Tevens publiceerde hij in de jaren zeventig "Scholletje" en "De geheime nachten van Jochem". 


</doc>
<doc id="748514" url="https://nl.wikipedia.org/wiki?curid=748514" title="Blaaspijpje">
Blaaspijpje

Een blaaspijpje is een hulpmiddel waarmee aan de hand van zijn adem kan worden bepaald dat iemand alcohol heeft gedronken. Het is een buisje waarin het gele kaliumdichromaat wordt gedaan. Aan de ene kant van het buisje stopt men wat watjes, katoen, of iets anders soortgelijks. Aan de andere kant worden eveneens watjes gestopt.

Als dichromaat in aanraking komt met ethanol ontstaat het groene chroom(III)sulfaat. Op deze manier kan ethanol worden aangetoond.

De reactie die doorgaat in het blaaspijpje is formeel een oxidatie van ethanol, met chroom(VI) (onder de vorm van kaliumdichromaat) als oxidator. Bij de reactie worden bijgevolg kaliumdichromaat, zwavelzuur en ethanol omgezet in chroom(III)sulfaat, kaliumsulfaat, azijnzuur en water:

Kaliumdichromaat is zeer giftig en tevens kankerverwekkend, dus gebruikte blaaspijpjes horen thuis bij het chemisch afval.



</doc>
<doc id="748627" url="https://nl.wikipedia.org/wiki?curid=748627" title="Arak (Mongolië)">
Arak (Mongolië)

Arak of ayrag (Mongools: айраг), ook "erk" of "ehrk", is een Mongoolse drank die bestaat uit gefermenteerde paardenmelk. De drank staat in de rest van Centraal-Azië bekend als koemis. In Mongolië wordt de paardenmelk gedurende twee dagen in een open koeienleren zak gedaan. De drank wordt vervolgens met een stamper gestampt, zodat er zuurstof bij kan komen en het gistingsproces wordt versneld. Dit is een bezigheid die door het hele gezin wordt verricht. Doordat de zak met arak naast de deur van de ger hangt, kan iedereen die dat wil bij het binnenkomen een paar keer stampen. Arak is lichtzuur van smaak en geeft een lichte prikkeling op de tong door de aanwezigheid van koolzuur. Buitenlanders moeten wel wennen aan de smaak. Het alcoholpercentage ligt meestal rond de 2%, maar is afhankelijk van de duur van het gistingsproces, dus hoelang de drank in de zak blijft voordat hij gedronken wordt. Het is een teken van gastvrijheid om een gast een kom ayrag aan te bieden. De kom hoeft niet geheel leeggedronken te worden, de gast mag ook nippen aan de ayrag. Weigeren wordt echter als uitermate onbeleefd ervaren.

Het destillaat dat gemaakt wordt van "ayrag" of van Mongoolse kefir ("isgelen tarag") wordt "arkhi" (архи) genoemd. Die drank staat ook bekend als 'yoghurtwodka' ("tarag" betekent yoghurt). De naam "arkhi" lijkt op "arak", maar alleen de Mongoolse "arkhi" heeft melk als basis. Een ander product dat samenhangt met "ayrag" is "aruul" (ааруул). Dit zijn de uitgelekte vaste bestanddelen van "ayrag", die vervolgens tot blokken worden samengeperst. De blokken worden op het dak van de ger in de zon gedroogd. "Aruul" smaakt naar scherpe kaas en wordt vanwege de zeer lange houdbaarheid veel gebruikt als reisproviand.




</doc>
<doc id="748690" url="https://nl.wikipedia.org/wiki?curid=748690" title="Neurovasculair systeem">
Neurovasculair systeem

Het neurovasculair systeem is een gezamenlijke benaming voor de hersenen, het zenuwstelsel en het hart- en vaatstelsel.

Het systeem is verantwoordelijk voor het aansturen van de spieren, het verwerken van zintuigelijke prikkels, de emotionele en cognitieve processen (bij hogere diersoorten), circulatie van hormonen en afweerstoffen, de aanvoer van zuurstof en voedingsstoffen, en voor de afvoer van afvalstoffen en koolstofdioxide.

Enkele specifieke neurovasculaire aandoeningen zijn:


</doc>
<doc id="748722" url="https://nl.wikipedia.org/wiki?curid=748722" title="St. Elisabeth Ziekenhuis Tilburg">
St. Elisabeth Ziekenhuis Tilburg

Het St. Elisabeth Ziekenhuis Tilburg is een katholiek ziekenhuis in Tilburg. Het gebouw is in 1982 in gebruik genomen door de medische staf die daarvoor nog op de oude locatie zat, welke eveneens St. Elisabeth Ziekenhuis heette. Het gebouw is ontworpen door de architect A. Nijst en heeft een dubbele kamstructuur, ze bestaat uit een centrale gang met links en rechts daarvan lobben. De verpleegafdelingen zijn ondergebracht in twee torens boven de centrale gang.

Eind december 1827 is ‘op de Veldhoven’ – vlak bij het huidige Wilhelminapark – door vier katholieke notabelen in een boerenwoning een provisorisch gasthuis voor armen gesticht. In 1838 verhuisde men naar een ruimer gebouw en veranderde de naam in "St. Elisabeth Gasthuis". In dat jaar begonnen ook de Zusters van Liefde in het gasthuis te werken.

Het ziekenhuis beschikt over vrijwel alle in Nederland erkende medische specialismen. Het bedient hiermee de regio Tilburg, maar levert ook bovenregionale zorg. Te noemen zijn de ivf-behandelingen, coördinatie van de aidsbestrijding in een groot deel van de provincie Noord-Brabant, dialyse, plastische chirurgie en kaakchirurgie. Neurochirurgie is nog steeds een speerpunt, waardoor ook de traumatologie tot ontwikkeling is gekomen. Het St. Elisabeth Ziekenhuis is in 1999 aangewezen als regionaal traumacentrum en heeft de beschikking over een Mobiel Medisch Team. Het ziekenhuis opende in 2002 als eerste in Nederland een Gamma Knifecentrum.

De entree van het ziekenhuis bestaat sinds eind 2001 uit de Medische Boulevard. Dit is een gebouw waarin een aantal bedrijven en klinieken is gevestigd dat een aanvulling biedt op de reguliere ziekenhuiszorg. Deze Boulevard wordt geheel commercieel gefinancierd. Op de begane grond zijn bedrijven gevestigd die zorggerelateerde producten verkopen of diensten verlenen. Op de eerste verdieping zijn onder andere het Centrum Bijzondere Tandheelkunde, een mondhygiënist en het Traumacentrum Brabant gevestigd.

In Tilburg is ook nog een vestiging van het TweeSteden ziekenhuis. De ziekenhuizen willen fuseren, met een gezamenlijke raad van bestuur. De fusie is op 2 november 2012 goedgekeurd door de NMA nadat de ziekenhuizen, in reactie op zorgen van de NMA, hebben toegezegd tot 2016 hun prijsstijgingen in principe onder het landelijk gemiddelde te houden. De vestigingen blijven open, maar sommige specialismen worden geconcentreerd per locatie; neurologie in het St. Elisabeth en cardiologie in het Tweesteden.




</doc>
<doc id="748966" url="https://nl.wikipedia.org/wiki?curid=748966" title="Warfarine">
Warfarine

Warfarine is een antistollingsmiddel en een rattengif van de eerste generatie. Warfarine wordt gebruikt als geneesmiddel bij mensen die een verhoogd risico hebben om een bloedstolsel te ontwikkelen, zoals mensen met boezemfibrilleren (of voorkamerfibrillatie) of mensen die een trombosebeen (diep-veneuze trombose, DVT) hebben gehad. Wanneer een bloedstolsel losschiet en in de bloedbaan terechtkomt, kan het in de longen een longembolie en in de hersenen een herseninfarct veroorzaken.

Warfarine is een coumarinederivaat. Het remt de werking van vitamine K, dat nodig is om de stollingsfactoren II, VII, IX en X aan te maken. Stollingsfactoren zijn eiwitten in de bloedbaan die samenklitten wanneer een bloedvat openscheurt, om zo verdere bloeding te verhinderen. Bij gebruik van warfarine moet de innname van vitamine K constant worden gehouden, om te grote schommelingen in de stollingsparameters te voorkomen. 

De werking van warfarine als rattengif is eveneens gebaseerd op verstoring van de bloedstolling. De ratten sterven na 4 tot 14 dagen door interne bloedingen. 

Warfarine is in Nederland niet geregistreerd als geneesmiddel. Het wordt in onder andere de Verenigde Staten wel veel voorgeschreven. In Nederland worden de coumarinederivaten acenocoumarol en fenprocoumon gebruikt.

Warfarine is genoemd naar de Wisconsin Alumni Research Foundation.


</doc>
<doc id="749119" url="https://nl.wikipedia.org/wiki?curid=749119" title="Drugsbeleid in Nederland">
Drugsbeleid in Nederland

Het Nederlands drugsbeleid is deels een pragmatisch beleid. Het pragmatische komt erop neer dat in geval van een probleem dat onoplosbaar lijkt, zoals het drugsprobleem, het beter zou zijn om het onder controle te houden dan te trachten het met allerlei wetten in te dammen, vaak met tegengestelde resultaten. Veel andere landen zien drugsgebruik enkel als schadelijk voor de maatschappij en willen het daarom uitbannen, zelfs wanneer zulk beleid in de praktijk blijkt te falen. Dit heeft weleens voor onenigheid gezorgd met andere landen, voornamelijk Frankrijk en Duitsland.

Sinds 2004 gaat het beleid in België meer de kant op van het Nederlandse model, en ook enkele Duitse wetgevers dringen erop aan om te experimenteren op basis van het Nederlandse model. Zwitserland heeft na lange parlementaire debatten in 2004 het voorstel om het Nederlandse model te volgen verworpen. Sinds 2011 werft de Stichting Drugsbeleid handtekeningen voor een petitie aangaande het beleid.

In het kort houdt het gedoogbeleid in dat het voorhanden hebben van softdrugs weliswaar strafbaar is, maar dat dit feit onder bepaalde voorwaarden niet strafrechtelijk wordt vervolgd. Voor het gebruik van softdrugs geldt een minimumleeftijd van 18 jaar, en op het vergeven van softdrugs aan minderjarigen staan zware straffen. Alle handelingen met betrekking tot deze drug zijn strafbaar, met uitzondering van het gebruik ervan. Hoewel het strafbaar is, wordt het bezit van maximaal 5 gram cannabis of 5 hennepplanten niet strafrechtelijk vervolgd. De drugs kunnen echter wel in beslag worden genomen. Coffeeshops moeten zich houden aan bepaalde criteria, zo wordt de verkoop van maximaal vijf gram hasj of marihuana per transactie niet gericht opgespoord.

Voor toegang tot een coffeeshop is vereist dat men in Nederland woont (ingezetenencriterium, I-criterium) en meerderjarig is; dit wordt aangetoond door middel van een uittreksel van de Gemeentelijke basisadministratie persoonsgegevens (GBA) van de woonplaats en een geldig identiteitsbewijs. Een kort geding tegen de staat waarin coffeeshophouders de rechtmatigheid van het I-criterium aanvochten, werd door de eisers zowel in eerste aanleg als in hoger beroep verloren. Het Gerechtshof 's-Gravenhage oordeelde dat met het I-criterium een rechtmatig belang wordt gediend, nl. het tegengaan van georganiseerde criminaliteit en het bestrijden van overlast.

Dit is een versoepeling van het eerdere systeem van de wietpas, en is overeengekomen in het Regeerakkoord 2012. De handhaving van het ingezetenencriterium geschiedt in overleg met betrokken gemeenten en zo nodig gefaseerd, waarbij wordt aangesloten bij het lokale coffeeshop- en veiligheidsbeleid zodat er sprake is van lokaal maatwerk.

In de geschiedenis van het drugs- en gedoogbeleid werd in de 17e eeuw door de Vereenigde Oostindische Compagnie opium betrokken uit de Bengalen. In 1745 werd de Amfioensociëteit opgericht die tot doel had de handel in opium te reguleren. Vanaf de 19e eeuw tot aan 1942 ging de invoer, bereiding en distributie van opium in Nederlands-Indië door de Nederlandse Staat via de zogeheten opiumregie. De eerste Drankwet kwam in 1881 tot stand, deze wet had tot doel het aantal verkooppunten van sterkedrank door middel van vergunningen te verminderen en openbare dronkenschap te beteugelen. De Nederlandsche Cocaïnefabriek was in de eerste decennia van de 20e eeuw een groot producent van onder meer cocaïne uit in Nederlands-Indië geteelde cocaplanten. Diverse Europese landen hadden grote inkomsten uit drugs, Nederland in het bijzonder uit opium en cocaïne. Met name de Verenigde Staten wilden aan het begin van de 20e eeuw restricties op drugs. In 1912 kwam het uiteindelijk in Den Haag tot een internationale conferentie waarin diverse landen, waaronder Nederland, het Internationaal Opiumverdrag opstelden. In Nederland leidde dit tot de Opiumwet die in 1919 in werking trad. Economische belangen bleven voor Nederland in de periode tot aan de Tweede Wereldoorlog een belangrijke rol spelen in het beleid ten aanzien van een aantal drugs.

Na de Tweede Wereldoorlog werden de Verenigde Staten als supermacht vrijwel mondiaal de belangrijke aangever van restrictief beleid tegenover drugs. Tegelijk verloren veel landen, waaronder Nederland, hun economische belangen in drugs vanwege dekolonisatie. In de jaren na de Tweede Wereldoorlog werd Nederlands-Indië het onafhankelijke Indonesië en daarmee verdwenen voor Nederland inkomsten uit opium en cocaïne. Internationaal komen tussen landen nieuwe en aanvullende verdragen tot stand met betrekking tot drugs. Ook de Verenigde Naties met de Wereldgezondheidsorganisatie en International Narcotics Control Board gaan gestalte geven aan internationaal beleid. In Nederland wordt de Opiumwet gaandeweg meermaals aangepast, onder meer in 1953 werd het bezit en productie van cannabis strafbaar gesteld met een wijziging. LSD werd vanaf 1966 verboden omdat geruchten de ronde deden dat provo's van plan waren tijdens het huwelijk van prinses Beatrix met Claus van Amsberg de paarden van de trouwkoets suikerklontjes met deze substantie te voeren. Tot dat jaar beliep het jaarlijks aantal onherroepelijke veroordelingen en sepots inzake de Opiumwet hoogstens in de tientallen. In 1976 was dit totaalaantal opgelopen tot boven de 3000.
Belangrijke aanzet in het (deels) decriminaliseren van cannabis was het Holland Pop Festival in 1970 in het Kralingse Bos. De eerste coffeeshops openen ook rond dat jaar met Mellow Yellow en Sarasani. Het drugsgedoogbeleid ontstond rond 1970 als experiment en heeft altijd onder druk en kritiek gestaan van het buitenland. Aanvankelijk werd er weinig onderscheid gemaakt tussen de bestrijding van soft- en harddrugs. Dit leidde tot openlijke handel van harddrugs, onder andere op de Zeedijk (Amsterdam) en rond de Dam. De Leidsesluisbrug stond bekend als de "Pillenbrug". In 1976 komt er een wijziging van de Opiumwet met onderscheid tussen soft- en harddrugs. Een kentering in het gedoogbeleid werd in de loop van de jaren 80 duidelijk zichtbaar met "schoonveegacties" van de Zeedijk en later Perron 0.

De jaren 70 tekent zich daarnaast door een enorme stijging van het aantal mensen dat in Nederland aan heroïne verslaafd raakt. Er komt een methadonverstrekking op gang die in eerste instantie nog zeer beperkt en gefragmenteerd plaatsvond. Gaandeweg wordt de methadonverstrekking opgeschaald, meer gereguleerd en een belangrijke pijler in de drugshulpverlening. Vanaf het eind van de 20e eeuw wordt ook in diverse plaatsen in Nederland onder medisch toezicht gratis heroïne verstrekt aan langdurig verslaafden.

Opkomende designer drugs als MDMA (ecstasy) en 2C-B werden vanaf de jaren 1980-1989 in de Opiumwet opgenomen. Via de apotheek kan sinds 2003 medicinale cannabis worden verstrekt. In 2008 oordeelde de Hoge Raad dat onder bepaalde uitzonderlijke omstandigheden thuiskweek van cannabis is toegestaan. Datzelfde jaar kwam het "paddoverbod" tot stand. Tal van al dan niet inheemse bewustzijnsveranderende paddenstoelen vallen sindsdien onder de Opiumwet zoals het puntig kaalkopje. Opmerkelijk is onder meer dat er sindsdien ook diverse paddenstoelen op lijst II van de Opiumwet staan waarvan niet wetenschappelijk is aangetoond dat die psilocine en/of psilocybine bevatten. Begin 2012 kondigde het toenmalige kabinet-Rutte I een verbod aan op qat. Daarnaast wordt er gepleit voor een verbod op hasj. In mei van dat jaar wordt de zogeheten wietpas ingevoerd in Zuid-Nederland, hiermee kunnen onder meer uitsluitend Nederlandse ingezetenen die geregistreerd staan bij een bepaalde coffeeshop daar nog softdrugs kopen.

Was Nederland in de tweede helft van de 20e eeuw een voortrekker in het decriminaliseren van hennepproducten, gaandeweg is binnen Nederland een tendens te zien van onder meer criminalisering en striktere voorwaarden. Internationaal is daarin een tendens waarneembaar waarin breder wordt ingezet op gedogen/legalisering. Vanaf 1992 werden in Nederland coffeeshops gehouden aan de zogenaamde "AHOJG"-regelgeving, daarop streng gecontroleerd en bij overtreding gesloten. Het aantal coffeeshops daalt sindsdien gaandeweg door. Vanaf ongeveer 2002 worden nederwietplantages die vanaf de jaren 80 en 90 ook overdekt in woonhuizen in grote steden werden opgericht, intensiever door de politie opgespoord met behulp van helikopters met infraroodcamera's. De eigenaren van de plantages worden zwaar bestraft en kunnen uit huis worden gezet als zij daar kweekten. In 2006 werd in Amsterdam een blowverbodsbord geplaatst, diverse andere gemeenten namen deze verbodsmaatregel over. De APV werd daarin vanaf 2004 door gemeenten gebruikt om aanvullende bepalingen (verboden) uit te vaardigen ten aanzien van drugs. In juli 2011 oordeelde de Raad van State dat gemeenten een plaatselijk blowverbod niet via de APV mogen regelen. In 2012 bleek dat de zogeheten "Task Force Aanpak Georganiseerde Hennepteelt", een in 2008 door twee ministers ingestelde projectgroep die wordt geleid door politie en het Openbaar Ministerie, onder meer sindsdien valse en veel te grootschalige voorstellingen gaf met betrekking tot de hennepteelt in Nederland. In 2014 werd in Amsterdam de eerste Nederlandse cannabis social club opgericht.

Op 2 juli 2009 presenteerde de Adviescommissie Drugsbeleid in opdracht van het kabinet haar visie op het Nederlands gedoogbeleid. De “commissie Van de Donk” stelt dat het gedogen van softdrugs op de schop moet. Het rapport "Geen deuren maar daden" bepleit dat gedogen van softdrugs moet stoppen.

Allereerst dient het onderscheid tussen hard- en softdrugs te verdwijnen. Ten tweede streeft de adviesgroep naar kleinschalige of zelfs besloten coffeeshop, waarbij het gebruik gereguleerd wordt. Verder dient er een aanscherping te komen in het optreden tegen illegale drugshandel (‘war on drugs’). Als laatste punt moet er meer aandacht naar jongeren gaan, een punt dat wordt ondersteund door uitvoerig onderzoek van het Trimbos-instituut (2009). Het kabinet presenteert binnenkort haar maatregelen met betrekking tot het softdrugsbeleid.

Ten opzichte van het eerste punt van onderscheid tussen hard en softdrugs is uit onderzoek van het RIVM CAM (2008) “Risicoschattingsrapport cannabis” - in tegenstelling tot Van de Donks advies - gebleken dat dit onderscheid nuttig is en dat cannabis niet in een risicogroep valt zoals de harddrugs. Het tweede standpunt van besloten coffeeshop dient om drugstoeristen tegen te houden, maar zal in de praktijk leiden tot illegale straathandel (dit is ook na het verbod op paddo’s gebeurd). Het derde aanpakadvies van war on drugs is een bekend politiek-geblindstaat fenomeen. De consumptie vanuit maatschappelijk oogpunt is nul, en dus is gedogen in principe niet nodig. Echter, het is efficiënter om niet te kiezen voor een verbod maar voor reguleren, en daar is de commissie onduidelijk over. Het rapport stelt dat gemeenten het recht krijgen de achterdeur van de coffeeshop (de aanvoer of teelt) te reguleren. Er is dus ruimte voor experimenten van gelegaliseerde softdrugsteelt door gemeenten in samenwerking met besloten coffeeshops. Dit model biedt eventueel ruimte voor beleidsmaatregelen voor stapsgewijs legaliseren van softdrugs

Op 1 april 2010 is door het Ministerie van Financiën berekend wat de gevolgen zouden zijn van het legaliseren van softdrugs. In de Brede Heroverwegingen 15. Veiligheid en terrorisme (p. 38) wordt gezegd:

In reactie hierop schreven in mei 2010 Frits Bolkestein, Els Borst, Theo de Roos, Margreeth de Boer, Hedy d'Ancona, Raimond Dufour, Mario Lap en Harry van den Haak een brandbrief in het NRC Handelsblad om over te gaan op legaliseren, mede om de criminaliteit een halt toe te roepen. Ook de PvdA stemde in de Tweede Kamer voor om af te stappen van het gedoogbeleid. In oktober 2010 blijkt uit een andere doorberekening dat het legaliseren van softdrugs tot maximaal 850 miljoen per jaar kan opleveren. In reactie hierop is door de Stichting Drugsbeleid een petitie aan de Tweede Kamer opgestart.

De Opiumwet is de officiële wet waar het drugsbeleid onder valt. Het gedoogbeleid is echter niet opgenomen in de Opiumwet, hetgeen voor enige verwarring zorgt. Het gedoogbeleid zoals dit gehanteerd wordt door de overheid is te vinden in de Aanwijzing Opiumwet, zijnde een serie beleidsregels met betrekking tot het opsporen en vervolgen van de feiten vermeld in de Opiumwet.

Op 26 februari 2015 diende Magda Berndsen een wetsvoorstel in ter regulering van de voor- en achterdeur van coffeeshops.



</doc>
<doc id="749188" url="https://nl.wikipedia.org/wiki?curid=749188" title="Hemianopsie">
Hemianopsie

Hemianopsie of halfzijdige blindheid houdt in dat men blind is voor de linker- of rechterhelft van het gezichtsveld. Als het voor beide ogen optreedt, spreekt men van bilaterale hemianopsie. Hemianopsie kan verschillende vormen aannemen afhankelijk van de plaats waar een beschadiging of afwijking in de optische zenuwbanen van het netvlies naar de visuele schors optreedt. Bij hemianopsie is er vaak met het oog zelf niets mis.

Globaal kunnen hierbij de volgende laesies voorkomen:


De aard van de uitval van het gezichtsveld zegt dus al veel over de plaats van het probleem. In het netvlies, in de oogzenuw, bij het chiasma opticum (vaak is er dan iets gaande in de hypofyse dat druk op de oogzenuw uitoefent), of in de hersenen zelf. In de hersenen zelf kan het gevolg zijn van een hersenbloeding, bijvoorbeeld door een AVM met een subarachnoïdale bloeding, trauma aan de hersenen, of door een hersentumor, waardoor men blind kan worden aan zowel de linker- of rechterhelft van het gezichtsveld, voor beide ogen (bilaterale hemianopsie).


</doc>
<doc id="749270" url="https://nl.wikipedia.org/wiki?curid=749270" title="Panthenol">
Panthenol

Panthenol is de alcoholvorm van pantotheenzuur (vitamine B5). Panthenol heeft twee enantiomeren (D- en L-panthenol), maar enkel D-panthenol of dexpanthenol is biologisch actief. In cellen wordt het omgezet tot pantotheenzuur; om deze reden wordt panthenol vaak als "provitamine B5" aangeduid. Het wordt zowel afzonderlijk (CAS-nummer 81-13-0) als in het racemisch mengsel DL-panthenol (CAS-nummer 16485-10-2) gebruikt. Een merknaam is Bepanthen (Bayer).

Panthenol is een ingrediënt in talrijke cosmetische producten voor haarverzorging (shampoos, hairconditioners) en huidverzorging (crèmes, zalven, lotions...). Het heeft een hydraterende werking (houdt vocht vast en voorkomt uitdroging). Het hecht goed aan de haarzakjes en maakt de haren gladder en makkelijker te kammen.

Op de huid zorgt panthenol ervoor dat de huid soepeler en elastischer wordt en dat oppervlakkige tekenen van veroudering verminderen. Het helpt ook tegen irritaties, jeuk, luieruitslag e.d. en draagt bij tot de genezing van lichte (zonne)brandwonden. Dit wordt toegeschreven aan de vitaminevormende eigenschap van dexpanthenol; het dringt door in de huid en wordt daar omgezet in pantotheenzuur (vitamine B5), dat op zijn beurt een onderdeel is van co-enzym A; het bevordert zo de energietoevoer naar de cellen en versnelt de vorming van nieuwe huidcellen. In haarverzorging is de werking van panthenol evenwel louter uitwendig en speelt de vitaminevormende eigenschap van panthenol geen rol.


</doc>
<doc id="749672" url="https://nl.wikipedia.org/wiki?curid=749672" title="Niclosamide">
Niclosamide

Niclosamide is een geneesmiddel dat wordt gebruikt tegen lintworminfecties. Het molecuul is vele jaren geleden door de firma Bayer ontdekt en wordt onder andere onder de merknaam Yomesan in België en Nederland verkocht. De brutoformule is CHClNO. Het is niet werkzaam tegen rondwormen.

Bij lintwormen ontkoppelt het de oxidatieve fosforylering. Het wordt oraal ingenomen en de belangrijkste bijwerkingen zijn op het maag-darmkanaal: buikpijn, misselijkheid, geen eetlust. Ook allergische reacties kunnen (na herhaalde blootstelling) optreden. De aanbevolen dosering voor een volwassene is twee gram ineens. Voor sommige lintwormen ("hymenolepis nana") wordt een langere kuur aanbevolen; bij "taenia solium" wordt aanbevolen een paar uur na inname te laxeren om zelfbesmetting met de eieren te voorkomen.

Het staat op de lijst van onmisbare geneesmiddelen van de WHO.
In 2016 werd dit oude middel onderzocht op werkzaamheid tegen het Zikavirus.



</doc>
<doc id="749906" url="https://nl.wikipedia.org/wiki?curid=749906" title="Arousal">
Arousal

Onder arousal wordt de activatietoestand van het centrale en autonome zenuwstelsel verstaan.

Activatie van het centrale zenuwstelsel (met name hersenfuncties) houdt verband met de graad van mentale alertheid of bewustzijn. Globaal kunnen we daarbij onderscheid maken tussen toestanden als: lage arousal (zoals bij slaperigheid), gemiddelde arousal (de ontspannen waaktoestand) en over-arousal (bij overmatige stress, inspanning, opwinding of angstigheid). Arousal van hersenfuncties kan met behulp van het elektro-encefalogram (EEG) gevolgd worden. In de waaktoestand blijkt bijvoorbeeld lage arousal uit de aanwezigheid van lagere frequenties, zoals het alfa-ritme (schommelingen tussen 7-13 Hz), en hoge arousal uit aanwezigheid van het bèta-ritme (schommelingen tussen 13-35 Hz). Met technieken als fMRI en PET kan arousal afgeleid worden uit de sterkte van doorbloeding, glucose- of zuurstofgebruik in bepaalde delen van de hersenen.
Arousal komt ook tot uiting in allerlei autonome functies (zoals o.a. huidgeleiding, pupildiameter en hartslagfrequentie), reflexen en spierfuncties. Veranderingen in arousal kunnen vrij langzaam verlopen (zoals bij de overgang tussen waken en slapen) of relatief snel verlopen (zoals bij het schrikken van een hard geluid).
Aangenomen wordt dat een goede uitvoering van cognitieve taken gepaard gaat met een optimaal arousalniveau. Bij een te lage of te hoge arousal wordt bijvoorbeeld te weinig informatie opgenomen. Dit kan komen omdat het aandachtsysteem respectievelijk niet selectief genoeg, of juist te selectief is ingesteld (zie ook de wet van Yerkes-Dodson).

 De fysiologische mechanismen die de arousaltoestand van de hersenen reguleren zijn grotendeels gelegen in de hersenstam, en wel in het gebied dat aangeduid wordt als formatio reticularis. Deze mechanismen worden samen RAS, of Reticulair ActivatieSysteem, genoemd. Het RAS ontvangt impulsen van de afferente zintuigbanen via zogeheten collaterale zenuwvezels. De corticale activatie wordt nu vanuit het RAS via twee verschillende subsystemen gereguleerd. Het reticulo-thalamo-corticale systeem regelt via niet-specieke thalamuskernen de arousaltoestand van de cortex. Dit systeem staat ook wel bekend als ARAS (Ascenderend Reticulair ActivatieSysteem). Een tweede subsysteem, het buitenthalamische systeem doet dit buiten de thalamus om, via banen die rechtstreeks naar de cortex gaan. Dit systeem berust voornamelijk op de werking van neurotransmitters als noradrenaline, serotonine (of 5HT), acetylcholine en dopamine. Deze neurotransmitters worden in diverse stations van de hersenstam 'geproduceerd' en bereiken vervolgens via deels diffuse en deels meer gelokaliseerde circuits gebieden in de cortex. Elektrische stimulatie van deze kernen gaat ook veelal gepaard met een verhoogde corticale arousal. 
De formatio reticularis regelt ten slotte niet alleen corticale, maar ook autonome, spier- en reflexfuncties via een circuit naar het ruggenmerg (reticulo-spinaal systeem). Dit systeem staat bekend als het DRAS (Descenderend Reticulair ActivatieSysteem).

Veranderingen in de arousaltoestand kunnen diverse oorzaken hebben. Enkele mogelijkheden worden hieronder genoemd. 



</doc>
<doc id="749934" url="https://nl.wikipedia.org/wiki?curid=749934" title="Diepteperceptie">
Diepteperceptie

Diepteperceptie is het waarnemen van de afstand van objecten en het waarnemen van de wereld in drie dimensies, aan de hand van zintuiglijke, normaliter met name visuele, waarnemingen. Het uiteindelijke resultaat is het visuele beeld in de hersenen dat wordt ervaren, en waarin objecten een diepte hebben. Dit beeld van de wereld is essentieel voor het fysiek manipuleren van de objecten in die wereld.

Het menselijk visueel systeem leidt de afstand van objecten af uit een aantal aanwijzingen. Deze waarnemingen worden naadloos geïntegreerd in het beeld - met diepte - dat men gewaarwordt. De waarnemingen zijn in te delen in drie categorieën: Waarnemingen met één oog (monoculair), waarnemingen met twee ogen (binoculair), en waarnemingen door beweging of stand van de ogen (oculomotor).

Als twee of meer objecten waarvan de groottes voor de waarnemer bekend zijn zich in de ruimte bevinden, kan uit hun relatieve grootte hun relatieve diepte worden afgeleid.
Er is een goocheltruc die dit mechanisme misbruikt door middel van speelkaarten die niet de standaard afmetingen hebben. Een te grote speelkaart zal een waarnemer op kortere afstand schatten, in plaats van op te merken dat deze kaart groter is dan 'normaal'. De grote kaart wordt automatisch geassocieerd met de normale kaart, met normale afmetingen, bij zo'n sterke associatie of afwezigheid van andere hints worden andere mogelijkheden door de hersens 'over het hoofd gezien'. De goocheltruc is dan ook zo ingericht dat de toeschouwer geen diepte-informatie aan de scène kan ontlenen. Wanneer deze diepte-informatie wel aanwezig is 'ziet' de toeschouwer namelijk ineens dat de kaarten verschillende afmetingen hebben. Zo lijken de kaarten in afbeelding 1 zonder 3D-bril even groot. Met bril en daarmee de perspectivische clues, 'ziet' de toeschouwer ineens dat de kaarten op verschillende afstanden staan, en het grootteverschil wordt door de hersenen geïnfereerd. De associatie is niet meer voldoende om de illusie in stand te houden.
Ook de Ames-kamer is een voorbeeld van associatie.


Aan de hand van intrinsieke schaduw van een object kunnen we afleiden of het een hol of bol object is. Als we de lichtbron niet kunnen lokaliseren, gaan we er automatisch van uit dat het licht van boven komt.

Doordat een object niet volledig zichtbaar is omdat er een ander object voor staat, weten de hersenen dat het object dat niet volledig zichtbaar is het meest naar achter staat. Gewoonlijk kunnen we afleiden wanneer een object niet volledig zichtbaar is omdat we uit ervaring weten hoe het volledige object er hoort uit te zien. Indien we echter met volledig onbekende objecten geconfronteerd worden, kunnen de Gestaltwetten (met name de derde) verklaren waarom we dan toch het ene als voorgrond en het andere als achtergrond zien.
Om een voorwerp scherp te krijgen dat zich dichtbij bevindt, heeft de ooglens een reflex die ervoor zorgt dat de lens boller wordt. Voor voorwerpen die zich ver weg bevinden scherp te zien, wordt de lens platter. Over het algemeen is men er echter van overtuigd dat accommodatie niet heel veel informatie aanreikt over diepte.

Voorwerpen die zich voor het fixatiepunt van het oog bevinden bewegen in tegenovergestelde richting van de beweging van de waarnemer. Voorwerpen die zich achter het fixatiepunt bevinden bewegen zich met de waarnemer mee (vb. de maan die altijd mee beweegt, waar u ook naartoe gaat).

Diepte zien we door ook gebruik te maken van de binoculaire dispariteit. Dit geeft sterke diepteaanwijzingen. Onze ogen staan op een bepaalde afstand van elkaar, waardoor we één object onder twee verschillende ooghoeken zien. Voor objecten op een afstand groter dan 5 m neemt de binoculaire dispariteit af tot nul, daardoor neemt de resolutie van de dieptewaarneming af met grotere afstand. De hersenen gebruiken de binoculaire dispariteit op twee manieren om er diepteinformatie aan te ontlenen.

Hoe dichterbij een object staat ten opzichte van onze ogen, hoe meer de ogen 'scheel' gaan staan. Ook uit deze mate van scheelstand van de ogen kunnen de hersenen een perceptie van de afstand creëren.

Het is dan op basis van de verschuivingen die nodig zijn om het uiteindelijke beeld te verkrijgen dat de hersenen de afstand van het object ten opzichte van onze ogen berekent. De verschuiving is dan de convergentie van de twee ogen. Om tot deze convergentie te komen moeten onze oogspieren werken. Door deze spierwerking te analyseren kunnen onze hersenen ook dieptezicht bepalen. Zo staan onze ogen meer naar elkaar toe gedraaid wanneer ze naar een dichtbijstaand voorwerp kijken, en meer parallel wanneer het voorwerp verder van ons af staat.

De hersenen zijn in staat om ook met informatie van het gehoorsorgaan de afstand tot objecten te bepalen, en uit experimenten blijkt dat de hersens kunnen leren om ook andere prikkels te integreren in de diepteperceptie.

Het diepteperceptiesysteem van de hersenen kan op vele manieren worden misleid. Zo is het mogelijk om -door de ogen naar twee afzonderlijke afbeeldingen te laten kijken- het gevoel van diepte op te wekken. Dit kan, en gebeurt op verschillende manieren:

Ook bij aanbieden van maar één afbeelding kan gemakkelijk een zeker idee van diepte worden gesuggereerd. De hersenen zijn bijvoorbeeld in staat diepte-informatie te ontlenen aan het perspectief van tweedimensionale projecties.


</doc>
<doc id="750006" url="https://nl.wikipedia.org/wiki?curid=750006" title="Juan Ramón de la Fuente">
Juan Ramón de la Fuente

Juan Ramón de la Fuente Martínez (Mexico-Stad, 5 september 1951) is een Mexicaans psycholoog en partijloos politicus.

De la Fuente studeerde medicijnen aan de Nationale Autonome Universiteit van Mexico (UNAM) en later psychiatrie in de Verenigde Staten. Van 1994 tot 1999 was hij minister van gezondheid in het kabinet van Ernesto Zedillo. In 1999 werd hij door Zedillo aangewezen als rector van de UNAM om de al tien maanden durende staking te beëindigen.

In 2005 heeft De la Fuente overwogen zich kandidaat te stellen voor de presidentsverkiezingen van 2006, maar besloot uiteindelijk niet deel te nemen. In 2007 werd hij als rector opgevolgd door José Narro Robles.


</doc>
<doc id="750075" url="https://nl.wikipedia.org/wiki?curid=750075" title="Ziekenhuisinfectie">
Ziekenhuisinfectie

Een ziekenhuisinfectie (ook wel nosocomiale infectie) is een infectie die ontstaan is in het ziekenhuis. Omdat de infectie door de aanwezigheid in het ziekenhuis moet zijn veroorzaakt, mogen ziekten die in de incubatieperiode verkeren tijdens binnenkomst in het ziekenhuis, niet als ziekenhuisinfectie worden aangemerkt. In de praktijk is dat moeilijk te onderscheiden van infecties die door de aanwezigheid in het ziekenhuis zijn ontstaan. Daarom worden infecties die ontstaan in het ziekenhuis na 48 uur na binnenkomst als ziekenhuisinfectie aangemerkt.
Het begrip ziekenhuisinfectie is van betekenis, omdat het gebruikt kan worden als maatstaf voor de kwaliteit van de door het ziekenhuis geleverde zorg. Daarop zijn allerlei andere factoren dan de kwaliteit alleen van invloed, zoals de leeftijd van de patiënten en de aard van de aandoeningen die in het ziekenhuis worden behandeld en de ingrepen die er worden uitgevoerd.

De meest voorkomende ziekenhuisinfecties zijn:

Bij ziekenhuisinfecties zijn vaak bacteriën betrokken die resistent geworden zijn tegen veel antibiotica: 


</doc>
<doc id="750354" url="https://nl.wikipedia.org/wiki?curid=750354" title="Acroleïne">
Acroleïne

Acroleïne is de eenvoudigste onverzadigde aldehyde. Het is een zeer reactieve stof, die in industriële processen gebruikt wordt voor de productie van onder andere methionine (een aminozuur) of glutaaraldehyde (een biocide).

Acroleïne komt ook voor in sigarettenrook en uitlaatgassen van voertuigen.

Het oudste commercieel proces voor de productie van acroleïne is ontwikkeld door Degussa in 1942 en was gebaseerd op de condensatiereactie in de gasfase van aceetaldehyde en formaldehyde.

Momenteel wordt acroleïne echter in hoofdzaak geproduceerd via de katalytische oxidatie van propeen in de gasfase. De gebruikte katalysatoren zijn complexe metaaloxiden van meestal bismut of molybdeen. Acroleïne wordt op deze manier ook gevormd in de eerste stap van de productie van acrylzuur uit propeen.

Een ander proces is de dehydratie van glycerine:

Dit is een evenwichtsreactie. Bij lage temperatuur verloopt ze naar links (de hydratie van acroleïne overheerst), terwijl bij hoge temperatuur (vanaf 200 °C) ze naar rechts (de dehydratie van glycerine overheerst) verloopt. De reactie gebeurt met een zure, vaste katalysator, zoals zouten van fosforzuur, geïmpregneerd op diatomeeënaarde. Een nadeel is de vorming van nevenproducten in een aantal nevenreacties. Die moeten nadien uit het reactiemengsel verwijderd worden en ze kunnen voor roetafzettingen op de katalysator zorgen. Indien de reactie in aanwezigheid van zuurstof gebeurt zou de vorming van nevenproducten verminderd en de levensduur van de katalysator verlengd worden.

Acroleïne is ook een bijproduct van de productie van acrylonitril.

Acroleïne werd ontdekt in de wijnindustrie. Tijdens de gisting van wijn worden kleine hoeveelheden glycerol gemaakt die de wijn een volle, ronde smaak geven. Verder komen in wijn ook melkzuurbacteriën voor die appelzuur omzetten in melkzuur, waardoor de wijn een minder zure smaak krijgt. Sommige van deze melkzuurbacteriën kunnen glycerol omzetten in 3-hydroxypropionaldehyde (3-HPA). In een zuur milieu (wijn) of bij hoge temperatuur wordt 3-HPA gedehydrolyseerd en ontstaat acroleïne. De aanwezigheid van acroleïne is ongewild omdat het zorgt voor een bittere smaak in de wijn.

In de Europese Unie wordt acroleïne uitsluitend gebruikt als tussenproduct voor de productie van andere stoffen zoals methionine, acrylzuur of glutaaraldehyde. Buiten de EU wordt het ook gebruikt als een niet-specifiek biocide.

Acroleïne is een licht ontvlambare stof. In lucht kan de damp een ontplofbaar mengsel vormen (explosiegrenzen tussen 2,8 en 31 volumeprocent in lucht). De damp is zwaarder dan lucht en kan zich langs de grond verspreiden en op afstand ontstoken worden. Acroleïne kan spontaan polymeriseren, waardoor risico op brand of ontploffing ontstaan. De stof reageert in aanwezigheid van sterke zuren, sterke basen of sterk oxiderende stoffen. Deze reacties kunnen ook tot brand of ontploffing leiden. Acroleïne kan ook ontplofbare peroxiden vormen. Bij opslag of transport ervan moet daarom steeds een stabilisator worden toegevoegd (hydrochinon).

Acroleïne kan in het lichaam opgenomen worden door inademing van de damp, langs de huid of door inslikken. Blootstelling aan de huid of de ogen veroorzaakt sterke irritatie en tranende ogen. Bij inademing van een hoge dosis kan longoedeem, vaak pas na enkele uren, optreden.

Acroleïne is ook milieugevaarlijk en zeer giftig voor in water levende organismen.



</doc>
<doc id="750424" url="https://nl.wikipedia.org/wiki?curid=750424" title="Glutaaraldehyde">
Glutaaraldehyde

Glutaaraldehyde is een kleurloze, olieachtige vloeistof met een doordringende geur. Ze kan beschouwd worden als het dialdehyde van n-pentaan. Het is een reactieve verbinding die gemakkelijk interacties aangaat met eiwitten (crosslinken). Het wordt onder andere gebruikt in biociden, desinfecterende en sterilisatiemiddelen.

Glutaaraldehyde kent toepassing als:

Glutaaraldehyde is irriterend en corrosief voor de ogen, huid en bovenste luchtwegen. Bij huidcontact en soms ook bij inademing kan de stof overgevoeligheidsreacties veroorzaken. Blootstelling aan glutaaraldehyde kan aanleiding geven tot astmatische symptomen en bestaand astma verergeren.

Glutaaraldehyde is schadelijk voor vissen en watervlooien, maar zeer toxisch voor algen. Het is echter wel biologisch afbreekbaar en heeft een laag potentieel voor bioaccumulatie.


</doc>
<doc id="751001" url="https://nl.wikipedia.org/wiki?curid=751001" title="Urineweginfectie">
Urineweginfectie

Een urineweginfectie of blaasontsteking is de verzamelnaam voor alle infecties die betrekking hebben op de urinewegen: nier, nierkelk, urineleider, blaas en urinebuis (urethritis). De belangrijkste veroorzaker van urineweginfecties en blaasontsteking is de darmbacterie "Escherichia coli". Deze kan de urinebuis en blaas binnendringen.

In de urine in de blaas vermenigvuldigen zich bacteriën, die ook het slijmvlies van de blaas aanvallen. Van "bacteriurie" spreekt men wanneer significante hoeveelheden bacteriën in de urine worden aangetroffen.

Ongeveer de helft van de vrouwen maakt ten minste eenmaal in haar leven een blaasontsteking door. Circa 20% van de vrouwen heeft er ten minste eenmaal per jaar last van, vooral tijdens hun seksueel meest actieve periode (25-29 jaar), of na de menopauze (samenhangend met oestrogeentekorten). Maar ook mannen (1,5%) kunnen als gevolg van bijvoorbeeld prostaatproblemen last hebben van een blaasontsteking.

Omdat de toegang tot de urinewegen anatomisch gesloten is, is de inhoud ervan steriel. Diverse barrières beschermen tegen binnentreden van micro-organismen in de urinewegen; de urinestroom verwijdert eventuele aanwezigheid van bacteriën in de urethra. Ook is de binnenkant van de blaas beschermd tegen micro-organismen door afgifte van afweerstoffen door het slijmvlies. De overgang van de ureter (buis tussen nier en blaas) in de blaas is van een klepmechanisme voorzien, waardoor de urine niet kan terugkeren vanuit de blaas naar de nierkelk. Als dit mechanisme faalt spreekt men van vesico-ureterale reflux. Dit kan een nierbekkenontsteking (pyelonefritis) tot gevolg hebben.

Blaasontsteking komt bij vrouwen vaker voor dan bij mannen, omdat zij een kortere urinebuis hebben en vanwege de veel grotere kans op besmetting vanuit het eigen darmkanaal. Om deze reden is het voor vrouwen belangrijk om na de ontlasting de billen nooit van achter naar voren af te vegen. Hierdoor komen bacteriën naar voren waardoor ook een blaasontsteking kan ontstaan.

Infecties na katheterisatie komen vaak voor. Vaak zijn hierbij de hieronder genoemde bacteriële verwekkers betrokken. Een patiënt die langere tijd een verblijfscatheter heeft, heeft eigenlijk altijd bacteriurie en heeft daar meestal geen klachten van. Zo lang de katheter blijft zitten is behandeling zinloos.

Ook anatomische afwijkingen of de aanwezigheid van nierstenen in de ureter of blaas kunnen leiden tot infecties.

Slechtere hygiënische omstandigheden (zoals tijdens vakanties kunnen voorkomen) kunnen ook de kans op blaasontstekingen verhogen.

Interstitiële cystitis is een vrij frequent voorkomende en erg pijnlijke vorm van blaasontsteking waarvan de oorzaak niet bekend is. Ook bekend als pijnlijke blaassyndroom of blaaspijn syndroom.

Ook geslachtsgemeenschap kan een veelvoorkomende oorzaak zijn van een blaasontsteking.

Bacteriële verwekkers: circa 90% van de urineweginfecties wordt veroorzaakt door de gramnegatieve bacterie "Escherichia coli", een normale bewoner van de menselijke darm, maar die gemakkelijk vanuit het gebied rond de anus kan migreren naar de vagina en de urinewegen. Meestal betreft dit specifieke stammen van de bacterie, behorend tot de serotypen K, O of H. Andere gramnegatieve verwekkers zijn "Proteus", "Klebsiella" en zeldzamer de "Pseudomonas". Ook "Chlamydia trachomatis" en "Neisseria gonorrhoeae" kunnen urineweginfecties veroorzaken bij seksueel actieve mensen die zonder condoom vrijen met iemand die de bacterie draagt. Deze geven in het algemeen geen echte blaasontsteking maar alleen een infectie van de plasbuis (en bij vrouwen van het cervicale kanaal, het kanaaltje in de baarmoederhals).

Bij risicogroepen zal de medicus bedacht zijn op een SOA zoals chlamydiasis of gonorroe. De bacteriën kunnen alleen koloniseren wanneer ze niet worden weggespoeld met de urine. Daartoe bezitten de bacteriën haartjes (fimbrae) met daarop een bindingsstof (adhesine, een lectine) welke specifiek hecht aan mannose op het epitheel van de blaaswand en de urinewegen (bij de "E. coli"-bacterie is dat het FimH-adhesine). Wanneer de bacteriën erin slagen om te hechten, zullen ze proberen om de cel binnen te dringen, waar ze in relatieve rust kunnen leven en reproduceren, beschermd tegen veel van de immuunreacties van het lichaam, en vaak ook tegen antibiotica. In dergelijke gevallen komt de urineweginfectie na verloop van tijd dus weer terug (recidive).

Virale verwekkers: Ook een herpes simplexvirus kan aanleiding geven tot een urethritis (ontsteking van de plasbuis). Dit is een seksueel overdraagbare aandoening. Vaak gaat dit gepaard met ulceratie van het slijmvlies van de vulva en urethra (plasbuis).

De aanwezigheid van een blaassteen kan leiden tot irritaties aan de blaaswand en tot ontsteking leiden, terwijl de blaassteen zelf een bron van bacterievorming kan zijn, indien een bacterie zich daarin eenmaal genesteld heeft. De urine heeft daardoor de geur van waterstofsulfide (H2S) en laat een vertroebeling zien.

Langdurig, intermitterend kathetergebruik kan leiden tot beschadiging van de blaaswand, waardoor een geïrriteerde of ontstoken blaas kan ontstaan.

Zelden verloopt een urineweginfectie zonder symptomen. Klachten van een urineweginfectie bestaan uit 
Andere mogelijke symptomen zijn pijn in de onderbuik en rode afscheiding uit de urinebuis.

De diagnose van urineweginfectie wordt gesteld op basis van zowel symptomen als op basis van analyse van de urine, bij voorkeur opgevangen halverwege de urinestroom ("middenstroomportie") in een steriel opvangpotje en meteen afgesloten. Bij microscopische analyse van de urine kunnen hoge aantallen witte bloedcellen en bacteriën worden aangetroffen. Voor de detectie van bacteriën in de urine worden echter meestal teststrookjes gebruikt, waarbij de aanwezigheid van nitriet wordt bepaald. De meest betrouwbare resultaten worden verkregen wanneer analyse binnen het uur plaatsvindt, maar gekoelde opslag (5 graden Celsius) is mogelijk, mits dat niet langer dan 24 uur gebeurt.

Van bacteriurie spreekt men wanneer in een urinemonster meer dan 10 bacteriën per cc worden aangetroffen. Bij minder dan 10 per cc wordt de urine als normaal beschouwd. Een bacteriurie kan wijzen op een urineweginfectie, maar dat hoeft niet. Het heeft dan ook niet veel zin mensen met een bacteriurie actief op te sporen.

Meestal wordt er een teststrookje in de urine gestoken, waarop men na een minuut de belangrijkste eigenschappen van de urine kan aflezen, door de kleuren te vergelijken met het voorbeeld op het doosje. Testen op de strook die van belang zijn bij een onderzoek naar een urineweginfectie zijn:

Door de urine een paar minuten af te draaien in een speciale centrifuge, zakken alle cellen naar de punt van het reageerbuisje. Dit kan onder de microscoop bekeken worden men kan dan de bacteriën en ontstekingscellen zien. Vroeger werd er wel een gramkleuring gedaan. Deze is min of meer vervangen door andere technieken.

Wanneer de urine in een medisch microbiologisch laboratorium op kweek gezet wordt, kunnen exacte aantallen en het type bacteriën worden bepaald, evenals voor welke antibiotica deze gevoelig is. De bacterie "E-coli" wordt verreweg het meest aangetroffen. Een "dipslide" is een plaatje waar op beide kanten een voedingsbodem voor bacteriën is aangebracht. Na 24 uur kan men al vaststellen of er bacteriën groeien en zo ja hoeveel.

In het algemeen wordt geadviseerd bij het optreden van recidiverende blaasontstekingen veel te drinken, waardoor men vaker moet plassen en bacteriën worden weggespoeld. Ook het goed uit plassen van alle urine (met name na geslachtsgemeenschap) is belangrijk. Bij veel vrouwen gaat aan blaasontstekingen geslachtsgemeenschap vooraf. Bij de seks worden ook bacteriën door de plasbuis in de blaas gemasseerd.

Bij de behandeling van urineweginfecties wordt een onderscheid gemaakt tussen ongecompliceerde urineweginfecties en gecompliceerde urineweginfecties. Een ongecompliceerde urineweginfectie is gedefinieerd als een urineweginfectie bij een vrouw die niet in verwachting is in de vruchtbare leeftijd zonder tekenen van opstijgende infectie.

Conform de NHG-standaard "Urineweginfecties" behandelen huisartsen in Nederland ongecompliceerde urineweginfecties veelal met antibiotica die oraal zijn toe te dienen en bovendien vooral in de urine geconcentreerd worden, zodat men de overige bacteriële flora ongemoeid laat. Nitrofurantoïne (kuur van 5 dagen), fosfomycine (eenmalige dosering) en ook trimethoprim (kuur van 5 dagen) worden meestal voorgeschreven. Voor een betere effectiviteit kan de kuur beter met twee dagen verlengd worden.

Alle andere typen, zoals urineweginfecties bij mannen en jongens, zwangeren en jonge (pre-pubertale) meisjes zijn per definitie gecompliceerd. Bij gecompliceerde infecties worden vaak antibiotica voorgeschreven die niet alleen in de urine maar ook in het weefsel een voor bacteriën dodelijke concentratie bereiken, zoals amoxicilline al dan niet met clavulaanzuur, ciprofloxacine enzovoorts. Voor sulfonamiden zijn de meeste verwekkers resistent, maar bij een aanzienlijk deel van de patiënten die antibiotica krijgt voorgeschreven ter behandeling van urineweginfecties treedt resistentie voor deze middelen op. Overigens zijn antibiotica niet altijd noodzakelijk. De huisarts zal spontane genezing in het algemeen echter niet afwachten.

Een blaasontsteking bij een klein kind is in principe een reden voor verwijzing naar de kinderarts, niet zozeer vanwege de blaasontsteking zelf maar om mogelijke anatomische factoren op te sporen die blaasontsteking in de hand werken, zoals vesico-ureterale reflux, een dubbel aangelegd nierkelksysteem, nierstenen of obstruerende kleppen in de plasbuis.

Preventief zijn voor ongecompliceerde infecties bij vrouwen de volgende maatregelen te overwegen:

Bij kinderen en mannen met een recidiverende urineweginfectie hangt het beleid af van de onderliggende oorzaken. Vaak is de oorzaak achterblijvende urine in de blaas, bijvoorbeeld door een vergrote prostaat. Veel huisartsen adviseren deze mannen om zittend te urineren; dat de lichaamshouding van invloed is op het urineren was al eerder beschreven. Een meta-analyse toonde echter, dat voor mannen met prostaatproblemen:
Dit urologische profiel resulteert in een lagere kans op infecties en blaasstenen.

Bovenstaande behandelrichtlijn is zo veel mogelijk gebaseerd op de resultaten van goed uitgevoerd onderzoek en consensus tussen deskundigen van meerdere disciplines. Daarnaast zijn er onoverzienbaar veel alternatieve geneeswijzen, waarvoor men het bewijs (nog) niet heeft kunnen leveren. Lichte urineweginfecties kunnen ook vanzelf over gaan.

Enkele voorbeelden: 

Elke blaasontsteking kan opstijgen naar de hogere urinewegen en kan een nierbekkenontsteking of een prostatitis bij mannen veroorzaken. Ook kunnen bacteriën migreren naar de bloedbaan en een bloedvergiftiging veroorzaken. In dat geval wordt gesproken van een gecompliceerde urineweginfectie. Uiteraard treden deze complicaties vooral op bij patiënten met een verzwakt immuunsysteem, zoals bejaarden of mensen met ernstige ziekten, maar ook bij kleine kinderen moet men hierop verdacht zijn. Bij nierbekkenontsteking bestaat meestal flinke koorts, is er pijn in een of beide lendenen en treedt een behoorlijk ziektegevoel op. Wanneer bij een patiënt met koorts en (vermoedelijk) bacteriurie een lage bloeddruk wordt gevonden, zal men vaak in het ziekenhuis behandelen op verdenking van urosepsis. 

Na gecompliceerde urineweginfecties zal men meestal een urologisch onderzoek doen naar de oorzaak. Te denken valt aan vesico-ureterale reflux of andere aangeboren afwijkingen bij kinderen, prostaatklachten bij mannen, aan urethrastricturen of aan stenen.



</doc>
<doc id="751888" url="https://nl.wikipedia.org/wiki?curid=751888" title="Sympathicomimeticum">
Sympathicomimeticum

Een sympathicomimeticum is een middel dat een stimulerende werking heeft op het sympathisch zenuwstelsel. Dit deel van het zenuwstelsel bereidt het lichaam voor op actie. Een sympathicomimeticum kan lichamelijke reacties oproepen zoals 

De geneeskunde maakt onder andere gebruik van sympathicomimetica om aandoeningen van de luchtwegen (astma en COPD) te behandelen. 

Er bestaan ook middelen die het sympathisch zenuwstelsel afremmen in plaats van stimuleren. Een dergelijk middel wordt dan sympathicolyticum genoemd.


</doc>
<doc id="753009" url="https://nl.wikipedia.org/wiki?curid=753009" title="TweeSteden ziekenhuis">
TweeSteden ziekenhuis

Het TweeSteden ziekenhuis is op 1 januari 1997 ontstaan uit de fusie tussen het St. Nicolaas ziekenhuis in Waalwijk en het Maria ziekenhuis in Tilburg. Deze vestigingen gaven het ziekenhuis zijn naam en bestaan nog steeds, maar er is ook nog een Oisterwijkse polikliniek. Het TweeStedenziekenhuis is regionaal georiënteerd en heeft als algemeen ziekenhuis de gangbare specialismen in huis. Bijzonderheid van het ziekenhuis is de ziekenhuisapotheek die de geneesmiddelvoorziening verzorgt voor verscheidene Midden-Brabantse instellingen. Verder is de aandacht voor opleiding en training van personeel en stagiaires een speerpunt van het beleid.

In Tilburg is ook nog het bovenregionale St. Elisabeth Ziekenhuis gevestigd. De ziekenhuizen willen fuseren, met een gezamenlijke raad van bestuur. De fusie is op 2 november 2012 goedgekeurd door de NMA nadat de ziekenhuizen, in reactie op zorgen van de NMA, hebben toegezegd tot 2016 hun prijsstijgingen in principe onder het landelijk gemiddelde te houden. De vestigingen blijven open, maar sommige specialismen worden geconcentreerd per locatie; neurologie en neurochirurgie in het St. Elisabeth en cardiologie in het Tweesteden.

De drie locaties van het TweeSteden ziekenhuis zijn: 

Aan de westkant van het ziekenhuisterrein, aan de Brugstraat, bevindt zich het onafhankelijke Instituut Verbeeten voor radiotherapie en nucleaire geneeskunde dat in de regio vooral bekend is om de bestralingen voor kankerpatiënten. Organisatorisch is dit een apart ziekenhuis. Aan de overkant van de Dr. Eygenraamstraat, tussen het ziekenhuis en het Wilhelminakanaal, ligt verder De Hazelaar, behandelcentrum voor verzorging, verpleging en reactivering.



</doc>
<doc id="753186" url="https://nl.wikipedia.org/wiki?curid=753186" title="Neusdruppels">
Neusdruppels

Neusdruppels is een term die in de volksmond wordt gebruikt voor medicijnen die door de neus worden toegediend (nasale medicatie). Het woord is afgeleid van het in de neus druppelen van medicamenten in vloeibare vorm, waarbij meestal gebruik wordt gemaakt van een pipet.<br>

Neusdruppels bevatten doorgaans lage concentraties (1%) zout (NaCl) of zoutzuur (HCl) die de uitgescheiden eiwitten ("snot") afbreken en daarmee vloeibaarder maken zodat deze opgesnoven of weggesnoten kunnen worden. In de maag heeft (10%) HCl (maagzuur) dezelfde functie. Daarnaast bevatten neusdruppels stoffen die de gezwollen slijmvliezen in de neus doen slinken.

Neusdruppels worden ook regelmatig voorgeschreven bij oorklachten. Ook hier werken ze dan op het slijm dat de buis van Eustachius in meer of mindere mate afsluit.<br>

De moderne variant op de neusdruppel is de neusspray.


</doc>
<doc id="753192" url="https://nl.wikipedia.org/wiki?curid=753192" title="Neusspray">
Neusspray

Een neusspray is een toepassing voor het toedienen van medicijnen door de neus (nasale medicatie).

Neusspray ontleent de naam aan de Engelse term 'spray', die we kennen van cosmetische producten als bijvoorbeeld deodorant-spray. Met spray geven we aan dat een vloeistof onder druk wordt verneveld met behulp van een sproeikop. De meeste neussprays worden verneveld door middel van een sproeikop met een pompje, sommigen door in het flesje te knijpen ("nebulisator").



</doc>
<doc id="753504" url="https://nl.wikipedia.org/wiki?curid=753504" title="Euthanasie van dieren">
Euthanasie van dieren

Euthanasie van dieren is het op een humane manier doden van een proefdier of huisdier. Vaak worden eufemismen gebruikt, zoals laten inslapen. Vaak spreekt men ook van een dier afmaken. 

Wanneer een dier wordt afgemaakt voor voedselconsumptie spreken we niet van euthanasie, maar van slachten.

Een euthanasiemethode moet voldoen aan onderstaande eigenschappen:


Dierenliefhebbers en dierenartsen zijn vaak van mening soms te snel wordt overgegaan tot het afmaken van een dier, met name wanneer de werkelijke achterliggende reden blijkt dat het baasje eigenlijk genoeg heeft van het dier. Kritiek op het afmaken van dieren uit ruimtegebrek door asiels heeft er bovendien toe geleid dat vermogende dierenliefhebbers speciale asiels hebben opgericht waar dieren niet gedood worden. Een controversieel aspect hiervan is echter dat dieren die niet kunnen worden geplaatst in deze asiels uiteindelijk toch in een 'gewoon' asiel belanden, waar ze alsnog worden afgemaakt.



Bij dierenartsen vindt euthanasie meestal plaats in de kliniek, tenzij het een groot dier betreft als een grote hond, paard, koe of varken. In dat geval wordt het dier bij de eigenaar thuis afgemaakt. De baasjes en bazinnen krijgen meestal eerst de kans afscheid te nemen van hun dier, waarna het met de eerste injectie door de dierenarts met een barbituraat in slaap wordt gebracht. Soms zal het dier misselijk worden en overgeven alvorens het in slaap valt. Hierop dient de dierenarts het thanaticum toe, waardoor het dier overlijdt. 

Wanneer de dierenarts de dood heeft geconstateerd wordt het dier ofwel aan de eigenaren teruggegeven, of begraven dan wel gecremeerd. De eigenaar zal het dier in veel gevallen in eigen tuin begraven en zal, wanneer het een geregistreerde rashond of -kat betreft, vaak ook de vereniging op de hoogte stellen van het overlijden van het dier. Soms wordt het lichaam doorgestuurd of opgehaald door een gespecialiseerd vernietigingsbedrijf. Er bestaan ook speciale dierenbegraafplaatsen en -uitvaartcentra. Het is soms zelfs mogelijk een begrafenisverzekering voor een dier af te sluiten.

Er bestaat ophef en kritiek over de verwerking van dierenkadavers in cosmetica, kunstmest, gelatine, farmaceutische producten en zelfs kippen- en veevoer. De verwerking van dierenkadavers in kippen- en veevoer leidde er zelfs toe dat de dieren uiteindelijk door hun eigen soortgenoten werden gegeten. Behalve dat dit als onethisch werd beschouwd, bleek het bij koeien ook een bron van verspreiding van BSE.



</doc>
<doc id="753918" url="https://nl.wikipedia.org/wiki?curid=753918" title="Sympathicolyticum">
Sympathicolyticum

Een sympathicolyticum is een middel dat een remmende werking heeft op het sympathisch zenuwstelsel. Dit deel van het zenuwstelsel bereidt het lichaam voor op actie.

Over het algemeen heeft het toedienen van sympathicolytica tot gevolg dat de bloeddruk en het hartritme van de patiënt dalen. De sympathicolytica kunnen, aan de hand van hun werkingsmechanisme, opgedeeld worden in twee groepen:

Er bestaan ook middelen die het sympathisch zenuwstelsel stimuleren in plaats van afremmen. Zo'n middel wordt een sympathicomimeticum genoemd.


</doc>
<doc id="753996" url="https://nl.wikipedia.org/wiki?curid=753996" title="Bloedkweek">
Bloedkweek

Een bloedkweek (hemocultuur) is een microbiologische kweek van bloed. Het wordt gebruikt om micro-organismen aan te tonen die zich via de bloedbaan verspreiden (bacteriëmie, sepsis).

Ongeveer 30 ml bloed wordt afgenomen naald door een venapunctie (ader, meestal in de holte van de elleboog), die in twee bloedkweekflesjes wordt gebracht, één voor aerobe en één voor anaerobe incubatie om zowel de groei van aerobe als anaerobe micro-organismen aan te kunnen tonen. Gewoonlijk worden twee keer twee flesjes (twee sets) afgenomen, waarbij twee keer wordt gepuncteerd met een tussenpoos van enige minuten of meer. In de bloedkweekflesjes bevinden zich bouillon en stoffen die afweerstoffen uit het bloed onwerkzaam maken, om bacteriegroei te begunstigen.

Er moet zorg voor worden gedragen dat er geen bacteriën van de huid van de patiënt of de behandelaar terechtkomen in het flesje. Daartoe wordt op de huid van de patiënt en op de dop van het flesje alcohol of een ander desinfectiemiddel aangebracht. Eventueel worden steriele handschoenen gebruikt bij het afnemen.

De flesjes worden in een bloedkweekapparaat gebracht, waar ze bij 37 graden worden geïncubeerd en gezwenkt. Op de bodem van het flesje bevindt zich een indicator. Wanneer bacteriën in de flesjes groeien, wordt CO gevormd en de indicator verandert van kleur. Een detector in het apparaat belicht de bodem van ieder flesje, als de indicator van kleur is veranderd binnen een zekere tijd geeft het apparaat een signaal af. De analist kan vervolgens een monster nemen en het volgens Gram gekleurde preparaat hiervan onder het microscoop beoordelen, waarbij de bacteriën kunnen worden herkend. Het monster wordt ook afgeënt en verder gekweekt op voedingsbodems.

Bloedkweken worden afgenomen als vermoed wordt dat koorts wordt veroorzaakt door een bloedbaaninfectie. Pas na het afnemen van het bloed worden antibiotica toegediend, in afwachting van het resultaat van de bloedkweek en andere kweken. Als antibiotica al werden toegediend is afnemen van bloedkweken nog zinvol, omdat in het kweekflesje behalve voedingsstoffen (bouillon) soms ook antibioticum-absorberende korrels zijn opgenomen. Bovendien wordt het antibioticum in de bouillon verdund.

De bloedkweek is belangrijk voor het vaststellen van sepsis en essentieel voor de diagnose van infectieuze endocarditis. Soms is het noodzakelijk herhaaldelijk bloedkweken af te nemen, om de bacteriën die in wisselende mate loslaten van de geïnfecteerde hartklep aan te kunnen tonen.

Bloedkweken werd voor het eerst uitgevoerd in het begin van de 20e eeuw. Bij de componist Gustav Mahler werd infectieuze endocarditis vastgesteld in februari 1911 kort voordat hij overleed; antibiotische behandeling was toen nog niet mogelijk. Mahler overleed op 18 mei 1911 aan de gevolgen van deze ziekte .


</doc>
<doc id="754146" url="https://nl.wikipedia.org/wiki?curid=754146" title="Sedativum">
Sedativum

Sedativa zijn bewustzijnsverlagende geneesmiddelen. Milde sedativa of kalmerende middelen worden onder andere toegepast bij hinderlijke nervositeit. Een andere naam voor sedativum/sedativa is hypnoticum/hypnotica.

Tot de sedativa worden onder andere gerekend


</doc>
<doc id="754186" url="https://nl.wikipedia.org/wiki?curid=754186" title="Bernard Lievegoed">
Bernard Lievegoed

Bernardus Cornelis Johannes Lievegoed (Medan, 2 september 1905 - Zeist, 12 december 1992) was een Nederlands psychiater, pedagoog, organisatiedeskundige en antroposoof die nauw betrokken was bij de ontwikkeling van de antroposofische beweging in Nederland.

Lievegoed kwam in 1924 naar Nederland om in Groningen en Amsterdam medicijnen te gaan studeren. In 1931 begon Lievegoed de heilpedagogische instelling 'Het Zonnehuis' in Bosch en Duin, waarbij hij ook zijn vrouw Nel Schatborn betrok. In 1939 promoveerde hij op het proefschrift "Maat, ritme, melodie - Grondslagen voor een therapeutisch gebruik van muzikale elementen".

Na de Tweede Wereldoorlog raakte hij betrokken bij de sociale herstructurering van de Nederlandse industrie. Hij werd in 1954 benoemd als buitengewoon hoogleraar in de Sociale Pedagogie aan de Nederlandse Economische Hogeschool in Rotterdam, waarna hij in 1963 hoogleraar in de sociale bedrijfskunde aan de Technische Hogeschool Twente werd. Lievegoed publiceerde onder andere over organisatieontwikkeling en heilpedagogie. In datzelfde jaar inspireerde Lievegoed de antroposofen Coen van Houten, Jack Moens, Lex Bos, Koos Kraak en Hans von Sassen om het NPI op te richten onder de naam Nederlands Pedagogisch Instituut voor het Bedrijfsleven. Het overkoepelende orgaan van het NPI, de Stichting tot bevordering van de sociale pedagogie, ging in 2010 failliet. Het NPI maakte na de faling in 2010 een doorstart met voormalige werknemers. 

Lievegoed was van 1961 tot 1975 voorzitter van de Antroposofische Vereniging in Nederland. In 1971 werd hij rector van de Vrije Hogeschool in Zeist.


In Zutphen is er een straat naar hem genoemd in het nieuwe deel van de grote wijk Leesten. De Bernard Lievegoedstraat is daar een zijstraat van de Goethesingel en de Ita Wegmanhof. En in Maastricht zijn een middelbare school en een lagere school naar hem vernoemd. De Vrije Hogeschool ontwikkelde zich tot de "Bernard Lievegoed University". In Bilthoven zetelt de Lievegoed, een landelijke organisatie waar mensen met een psychiatrische en/of verslavingsprobleem behandeld worden, en mensen met een verstandelijke beperking en/of een stoornis binnen het autisme spectrum begeleid en behandeld worden.



</doc>
<doc id="754228" url="https://nl.wikipedia.org/wiki?curid=754228" title="Anaerobe dissimilatie">
Anaerobe dissimilatie

Anaerobe dissimilatie is dissimilatie (het afbreken van stoffen) zonder zuurstof (anaeroob). Dissimilatie van koolhydraten zonder zuurstof wordt gisting genoemd. 

Er zijn meerdere typen gisting, onder andere melkzuurgisting en alcoholgisting zijn van belang. Bij melkzuurbacteriën en in dwarsgestreepte spieren van gewervelde dieren (in het geval van onvoldoende zuurstofaanvoer) is de volledige omzetting van glucose in CO en HO onmogelijk. De cel volstaat dan met afbraak tot melkzuur, een organische verbinding die nog veel energie bevat. De melkzuurgisting bestaat uit glycolyse gevolgd door melkzuurvorming. De glycolyse is gelijk aan die bij de aerobe dissimilatie; er ontstaan per afgebroken molecuul glucose twee moleculen ATP, twee NADH en twee pyrodruivenzuur. Dit wordt gevolgd door:

2C (pyrodruivenzuur) + 2NADH → 2C (melkzuur)+ 2NAD

Bij melkzuurgisting ontstaan per glucosemolecuul slechts twee ATP-moleculen. Het proces levert veel minder energie op dan aerobe dissimilatie, het eindproduct is immers nog energierijk. Pyrodruivenzuur fungeert hier als laatste waterstofacceptor.

Sommige schimmels (gisten), bacteriën en kiemende zaden zetten bij zuurstofgebrek glucose om in alcohol (ethanol). Alcoholische gisting bestaat achtereenvolgens uit de volgende processen: glycolyse en alcoholvorming. Na glycolyse volgen de omzettingen:

2C (pyrodruivenzuur) → 2C (ethanal) + 2CO

2C (ethanal) + 2NADH → 2C (ethanol) + 2NAD

Bij alcoholische gisting ontstaan per glucosemolecuul slechts twee ATP-moleculen, terwijl ethanal (C) fungeert als laatste waterstofacceptor. Bovendien ontstaan er per glucosemolecuul 2 CO-moleculen. Ook hiermee wordt lang niet alle in de glucose aanwezige energie vrijgemaakt. Ethanol is een energierijke verbinding. Alcohol wordt in ons lichaam in de lever verder afgebroken en levert veel energie op.
De gisten die gebruikt worden voor de bereiding van brood, wijn en bier stammen af van wilde soorten die in de natuur een rol spelen in de afbraak van dood materiaal (het zijn reducenten). De gevormde alcohol wordt dan door azijnzuurbacteriën omgezet in azijnzuur, waarna de azijnzuur weer door andere organismen wordt omgezet in CO en water.



</doc>
<doc id="754507" url="https://nl.wikipedia.org/wiki?curid=754507" title="Frederik Ruysch">
Frederik Ruysch

Frederik Ruysch (Den Haag, 23 maart 1638 — Amsterdam, 22 februari 1731) was een Nederlands anatoom, zoöloog en botanicus, die zijn preparaten door inspuiting van was conserveerde en het ontleden tot een kunst verhief. Zijn anatomische collectie was een toeristische trekpleister.

Ruysch werd op jonge leeftijd apothekersleerling toen zijn vader, een ambtenaar in dienst van de Staten van Holland, stierf. Hij trouwde in 1661 met de 18-jarige dochter van Pieter Post, de architect.

Ruysch was gefascineerd door anatomie en volgde colleges bij Le Boë Sylvius en Joannis van Horne. Daar ontmoette hij Niels Stensen, Jan Swammerdam en Reinier de Graaf. Hij werd, nadat hij de klapvliezen ontdekte in de lymfevaten, waarover hij in 1665 publiceerde, in 1666 hoogleraar aan het Athenaeum Illustre in Amsterdam. De drijvende kracht was Nicolaes Tulp. Ruysch betrok een pand in de Spuistraat, maar bezat ook een pand aan de Kloveniersburgwal - niet ver van de Waag, waar het "Theatrum Anatomicum" was gevestigd.

Ruysch werkte in het Sint-Pietergasthuis en de Hortus Botanicus Amsterdam, waar hij studenten ontving en privéles gaf. Hij instrueerde vroedvrouwen, die niet aan het werk mochten zonder door hem te zijn geëxamineerd. In 1685 werd hij hoogleraar botanie en een van de eersten die vergelijkende anatomie beoefenden. In 1698 stelde Nicolaes Witsen hem voor aan een belangrijke gast. Ruysch verkocht een gedeelte van zijn verzameling aan Peter de Grote, waarna hij opnieuw begon te verzamelen. Hij leerde de tsaar bovendien hoe de tanden van zijn onderdanen te trekken. Hij correspondeerde met hem over het verzamelen en bewaren van vlinders en hagedissen. De door Peter de Grote verworven collectie is te bezichtigen in Sint Petersburg. Ruysch was ook de ontdekker van het orgaan van Jacobson in slangen.

Ruysch is in 1683 geschilderd door Jan van Neck, terwijl hij een zuigeling prepareerde. Hij was de vader van Rachel Ruysch, een schilderes van bloemstillevens. Zij hielp hem bij het versieren van de preparaten. Ruysch publiceerde het werk van de botanici Jan en Caspar Commelin. In 1727 kwam de Zwitserse Albrecht von Haller langs, die in Leiden studeerde. Ruysch werd op één maand na 93 jaar en is begraven vanuit zijn huis Bloemgracht 15, niet ver van de Prinsengracht.

Ruysch had - naar verluidt - in een aantal huizen en in vijf kamers een anatomisch-natuurkundig kabinet opgebouwd, gevuld met vaatpreparaten. In 1691 gaf hij een catalogus uit van zijn rariteiten. In de voorrede van zijn "Tesarum Animalium" gaf hij een beknopt overzicht van zijn kabinet. In de jaren 1700-1728 gaf Ruysch onder de titel: "Thesaurus" of "Adversaria" een gedetailleerde beschrijving van enkele onderdelen van zijn verzameling.

In 1710 stonden bij Ruysch ongeveer 1300 flessen opgesteld met preparaten, vijftien kabinetten met dieren in 1600 flessen, 1000 dozen met vlinders, sprinkhanen, kevers en zeegewassen. In 180 flessen zaten zeldzame vogels en er waren 39 herbaria, geplet tussen papier. In schuifladen zaten horentjes en schelpen. Zijn verzameling dode kindertjes was opmerkelijk. Ruysch prepareerde ongeveer duizend lijken, niettemin bang om een ziekte om te lopen. Zijn geheim, een "liquor balsamicus", wilde Ruysch nog aan niemand verkopen.

In 1717 verkocht Ruysch zijn tweede verzameling, alsmede zijn methode van prepareren aan Peter de Grote, die daar 30.000 gulden voor betaalde. De apotheker Albertus Seba, die zijn verzameling al aan de geïnteresseerde Peter had verkocht, was de initiatiefnemer van de levering. Ruysch had waarschijnlijk spijt, want hij weigerde aan de verzending mee te werken, zodat Seba er een notaris bijhaalde. De lading van zestig kisten werd verdeeld over twee schepen en arriveerde in 1718 in Sint Petersburg. De verzameling werd opgesteld in de Kunstkamera.






</doc>
<doc id="754863" url="https://nl.wikipedia.org/wiki?curid=754863" title="Hechten (medisch)">
Hechten (medisch)

De medische betekenis van hechten is het aan elkaar vastmaken van de wondranden van een wond, met behulp van hechtmateriaal dat met een hechtnaald wordt aangebracht. 

Op deze wijze geneest de wond sneller en ontstaat er minder littekenweefsel. Het hechten gebeurt door steken dwars op de wond te zetten.

Er zijn verschillende soorten hechtingen: een oploshechting en een hechting die na verloop van tijd weer wordt verwijderd. De oploshechting verdwijnt vanzelf. Hechten kan ook met nietjes gedaan worden en wordt toegepast bij grotere wonden. Voordeel van hechten met nietjes is dat de nietjes weinig littekenweefsel veroorzaken.

Een andere mogelijkheid is het gebruik van wondlijm / huidlijm.


</doc>
<doc id="755024" url="https://nl.wikipedia.org/wiki?curid=755024" title="Ziekte van Rendu-Osler-Weber">
Ziekte van Rendu-Osler-Weber

De ziekte van Rendu-Osler-Weber is een erfelijke aandoening. Ze wordt gekenmerkt door het ontstaan van directe verbindingen tussen aderen en slagaders, waarbij de haarvaten ontbreken. Neusbloedingen zijn de meest voorkomende klacht van mensen met deze aandoening. Er kunnen ook onderhuidse angiomen ontstaan. Dat zijn duidelijk zichtbare, donkerrode verkleuringen die wit worden wanneer je er op drukt. Deze verschijnselen worden veroorzaakt door een verwijding van de kleinere bloedvaten. Deze zijn het meest zichtbaar in de huid en de slijmviezen (bijvoorbeeld in de mond). Bij de ziekte van Rendu-Osler-Weber ontstaan ook abnormale verbindingen tussen slagaderen en aderen in andere delen van het lichaam zoals de hersenen, longen en darmen. Dit maakt bloedvaten kwetsbaarder met als gevolg dat er sneller bloedingen ontstaan. 

De ziekte van Rendu-Osler-Weber komt zowel bij mannen als vrouwen voor. Hoewel deze ziekte een aangeboren eigenschap is, treden de eerste symptomen (bloedneus) gewoonlijk pas op rond de leeftijd van tien jaar. De diagnose van deze aandoening vindt plaats op basis van de medische geschiedenis van de patiënt en een lichamelijk onderzoek. De afwijkende bloedvaten zijn meestal zichtbaar bij een gewoon lichamelijk onderzoek. Met hulp van röntgenfoto's kunnen afwijkingen in de longen worden opgespoord. Bij 7% van de volwassen volstaat een eenmalig onderzoek niet en is een herhaling van het onderzoek noodzakelijk. Bij kinderen bestaat echter vaker onzekerheid.

De behandeling van deze ziekte richt zich vooral op de behandeling en het voorkomen van de bloedingen. Dit heeft vaak slechts een tijdelijk effect. Wegbranden of een laserbehandeling leidt vaak tot vermindering van de klachten, maar een herhaling van zo'n behandeling is vaak nodig. Het is meestal niet mogelijk alle kwetsbare plekken te behandelen of deze zelfs te vinden. Patiënten met afwijkingen in de darm lijden daarom soms aan ijzergebreksanemie.
Experimenteel wordt op dit moment thalidomide (generieke naam voor Softenon) voorgeschreven. De resultaten van dit middel zijn veelbelovend, zo is in verschillende studies aangetoond dat bloedingen afnemen en de vaten kwalitatief beter zijn bij thalidomide.


</doc>
<doc id="755361" url="https://nl.wikipedia.org/wiki?curid=755361" title="Merbromine">
Merbromine

Merbromine is het meest bekend als mercurochroom in de toepassing van lokaal ontsmettingsmiddel voor kleine wonden en sneetjes. De antiseptische werking is echter gering en de nadelen zijn groot: het kan allergische reacties veroorzaken en er is een risico op vergiftiging met kwik.
Mebromine kent ook industriële toepassingen, onder andere in penetrantonderzoek.


</doc>
<doc id="755516" url="https://nl.wikipedia.org/wiki?curid=755516" title="Squaleen">
Squaleen

Squaleen is een meervoudig onverzadigde koolwaterstof (een triterpeen) met als brutoformule: CH. Het wordt in grote hoeveelheden gevonden in de leverolie van haaien (de naam squaleen verwijst naar Squalidae, een familie van haaien). Daarnaast komt het in kleine hoeveelheden (0,1 tot 0,7 %) voor in sommige plantaardige oliën zoals olijfolie, en gist.

De stof komt ook in het lichaam voor als een tussenstof bij de biosynthese van cholesterol. Het komt ook voor in talg (sebum).

Squaleen absorbeert zuurstof en wordt daarbij viskeus zoals lijnzaadolie. Het werd voor het eerst geïsoleerd uit de leverolie van haaien door Mitsumaro Tsujimoto . Heilbron e.a. leidden de triterpeenstructuur van squaleen af . In 1936 kon Nobelprijswinnaar Paul Karrer de juiste chemische structuur bepalen.

Squaleen wordt gebruikt als bactericide en als tussenproduct in de productie van farmaceutische stoffen, organische kleurstoffen, rubberchemicaliën, aromatische stoffen en oppervlakteactieve stoffen. Ook sommige cosmetische stoffen bevatten squaleen als "huidregulator" en "weefselhersteller"; waarbij wordt verwezen naar de anti-oxiderende en cholesterol-regulerende eigenschappen van squaleen.
Squaleen speelt een kleine rol bij het dateren van vingerafdrukken jonger dan 15 dagen. Vingers zitten tot 15 dagen nog vol met eiwitten, aminozuren, squaleen en cholesterol, waar veel uit af te leiden is.
Door squaleen volledig te hydrogeneren verkrijgt men de overeenkomstige, verzadigde koolwaterstof squalaan.


</doc>
<doc id="755665" url="https://nl.wikipedia.org/wiki?curid=755665" title="Droog orgasme">
Droog orgasme

Een droog orgasme is een orgasme van de man zonder begeleidende zaadlozing. 
Dit kan optreden indien men zich net op de rand van een orgasme bevindt en kan herhaald worden, zodat de man op dat moment - net als de vrouw - in staat is tot meervoudige orgasmes.

Soms is er wel een zaadlozing, maar kan men dit niet zien. Dit is het geval indien het sperma via de blaas de verkeerde kant opgaat, "retrospermie". Een andere oorzaak is zenuwbeschadiging door diabetes mellitus.


</doc>
<doc id="755686" url="https://nl.wikipedia.org/wiki?curid=755686" title="Hypermenorroe">
Hypermenorroe

Hypermenorroe (menorragie) is hevige (meer dan 100 milliliter per week) en langdurende (langer dan een week) menstruatie. Men mag van een groot bloedverlies spreken als men om de twee uur maandverband of tampon moet verwisselen, of zich dubbel moet beschermen (tampons en maandverband tegelijk). Ook als men stolsels verliest die groter zijn dan twee centimeter, is de menstruatie hevig te noemen.

Bij jonge meisjes is bij hevige menstruatie zelden sprake van een ziekte. Het gaat bij hen doorgaans om menstruatiecycli waarin nog geen rijpe eicel is vrijgekomen. Een serieuze oorzaak is echter endometriose (de aanwezigheid van baarmoederweefsel buiten de baarmoeder), maar dan zijn er ook andere klachten die meer op de voorgrond treden. Verder kan de oorzaak een poliep of vleesboom in de baarmoeder of baarmoederkanker zijn. Ook bepaalde ziekten zoals suikerziekte, een te traag werkende schildklier of stoornissen aan het bloedstollingsmechanisme in de baarmoeder kunnen een overvloedige menstruatie veroorzaken. Hypermenorroe is normaal bij gebruik van een spiraaltje of bij het hebben van een miskraam. Ook na een bevalling zijn de menstruaties doorgaans heviger dan normaal. Dat is logisch, omdat de baarmoeder - en dus ook de binnenbekleding ervan - dan groter is.

Van erg hevige menstruaties kan men bloedarmoede krijgen. Meestal is het echter zo dat men een erg grote ijzerreserve in het lichaam heeft, waardoor het maanden kan duren voordat hevige menstruaties tot aantoonbare
bloedarmoede leiden.

In sommige gevallen van hypermenorroe wordt de baarmoeder verwijderd. Vrouwen die geen afwijkingen aan de baarmoeder hebben, maar wel last hebben van een overvloedige menstruatie, kunnen ook kiezen voor een baarmoederbesparende behandeling. Tijdens de radiogolftherapie, die voor het eerst in 1992 werd toegepast in Nederland, wordt het slijmvlies van de binnenkant van de baarmoeder verhit, zodat het afsterft. Een gelijkwaardige methodiek kan ook worden gevolgd met laser, elektrode of thermische lus, maar de radiogolftherapie is veiliger.



</doc>
<doc id="755690" url="https://nl.wikipedia.org/wiki?curid=755690" title="Doorbraakbloeding">
Doorbraakbloeding

Een doorbraakbloeding is een vrij hevig bloedverlies tussen twee normale menstruaties in (licht bloedverlies wordt "spotting" genoemd). Treedt dit bloedverlies twee weken voor de volgende menstruatie op (meestal halverwege de cyclus), dan is het doorgaans een gevolg van de lichte daling van de hoeveelheid hormonen in het bloed tijdens de eisprong. Heeft men op wisselende tijdstippen tussentijds bloedverlies, dan kunnen stress of medicijnen een rol spelen. Andere mogelijke oorzaken zijn poliepen van de baarmoeder, baarmoederhalskanker, wondjes aan de baarmoedermond of het gebruik van de pil (zeker als men pas start).


</doc>
<doc id="755702" url="https://nl.wikipedia.org/wiki?curid=755702" title="Masters en Johnson">
Masters en Johnson

Masters en Johnson zijn twee Amerikaanse seksuologen die als team bekendheid verwierven op het gebied van het onderzoek naar de menselijke seksualiteit. Het gaat om de gynaecoloog "William Howell Masters" (1915-2001) en zijn collega en echtgenote de psycholoog "Virginia Eshelman Johnson" (1925-2013). Hun boek "Human Sexual Response" (1966) wordt beschouwd als de eerste uitgebreide studie van de fysiologie en de anatomie van menselijke seksuele activiteit onder laboratoriumomstandigheden.

Niet alleen ontwikkelden zij instrumenten om de seksuele reactie van het menselijk lichaam te kunnen meten in een laboratorium, ze zijn ook de auteurs van een aantal boeken: in "Human Sexual Response" (1966) gaat het over de psychologische reacties tijdens de vier fasen van de seksuele opwinding bij mannen en vrouwen. "Human Sexual Inadequacy" (1970) behandelde onderwerpen die te maken hadden met seksuele problemen als impotentie, voortijdige zaadlozing en frigiditeit. "Homosexuality in Perspective" (1979) omschreef de seksuele reacties van homoseksuelen en lesbiennes.

Het werk van Masters en Johnson deed een controverse ontstaan, omdat met name de homoseksualiteit en het vrouwelijk orgasme op een totaal andere manier werd bekeken dan voorheen. Ook Alfred Kinsey, hun voorganger, had hiermee te maken.

In 1988 werd hun boek "Crisis: Heterosexual Behaviour in the Age of AIDS" uitgegeven, waarin ze voorspelden dat aids als een epidemie zou worden verspreid onder heteroseksuelen.

Masters en Johnson trouwden in 1971 en hebben duizenden sekstherapeuten opgeleid in hun laboratorium te Saint Louis (Missouri).



</doc>
<doc id="755730" url="https://nl.wikipedia.org/wiki?curid=755730" title="Anorgasmie">
Anorgasmie

Anorgasmie is het onvermogen tot het bereiken van een orgasme bij de geslachtsgemeenschap, vooral bij vrouwen. Anorgasmie kan het gevolg zijn van angst om betrapt te worden, van conflicten met de partner, het ontbreken van tederheid of techniek bij de partner en schuld- of schaamtegevoelens. Soms is er een dieper liggende problematiek, waar therapie bij een seksuoloog voor nodig is. Bij de man kan dit in zekere zin worden vergeleken met impotentie.

Uit het onderzoek "Seksualiteit in Nederland", uitgevoerd door Sandfort en Van Zessen in 1991, en ook uit het onderzoek van Bezemer en Heffels ("Liever de lusten", 1993) blijkt dat rond de tien procent van de vrouwen nooit klaarkomt.

Raboch en Boudnik ondervroegen in 1990 2425 gynaecologische patiënten tijdens hun verblijf in een kuuroord. Er werden subgroepen gemaakt op basis van het geboortejaar (tussen 1911 en 1970). In de groep vrouwen geboren tussen 1961 en 1970 werd er een opmerkelijke stijging in het aantal vrouwen opgemerkt die niet tot een orgasme konden komen. Volgens de onderzoekers heeft dit te maken met druk in de
sociale omgeving.


</doc>
<doc id="755755" url="https://nl.wikipedia.org/wiki?curid=755755" title="Menarche">
Menarche

Menarche is het tijdstip waarop bij meisjes de eerste menstruatie optreedt, na de borstontwikkeling, de groeispurt en het ontstaan van schaamhaar. De leeftijd waarop dit gebeurt, is voor een groot deel erfelijk. Onderzoeken hebben uitgewezen dat moeders en dochters vaak sterke gelijkenissen vertonen op het vlak van de hoeveelheid bloedverlies, de duur van de cyclus en het al dan niet hebben van menstruatiepijn. Verder hangt het tijdstip ook af van factoren als stress, lichamelijke activiteit, lichaamsbouw en voeding. Het klimaat heeft geen invloed. Meisjes die steviger gebouwd zijn, menstrueren doorgaans wat vroeger. Wetenschappers brengen de timing van de menarche dan ook in verband met het bereiken van een bepaald lichaamsgewicht.

In 1830 kreeg een meisje in West-Europa haar eerste menstruatie op haar zeventiende jaar. Tegen het einde van de negentiende eeuw was de gemiddelde leeftijd al gedaald tot 15 jaar. De laatste cijfers spreken van een leeftijd van 12,5 jaar in Noord-Amerika, met een schommeling tussen 10 en 16 jaar. In het Verenigd Koninkrijk ligt de menarche op 12,9 jaar. Wetenschappers verwachten geen verdere daling.

In Nederland hadden in 1897 de meisjes hun eerste menstruatie toen ze net 16 werden. In 1965 was dit gedaald tot de gemiddelde leeftijd van 13,4 jaar. In 1980 zakte de leeftijd tot 13,28 jaar. Er werd een grote sprong vastgesteld in jaren 50 en 60, met als achterliggende reden de verbeterde levensomstandigheden. Het meisje groeit na de menarche nog gemiddeld zes centimeter.

De eerste menstruatie wordt doorgaans voorafgegaan door enkele maanden van verhoogde vaginale afscheiding. Dit wijst erop dat het groeiproces op gang is gekomen en dat het slijmvlies van de baarmoeder en vagina tijdelijk overgestimuleerd worden. Wanneer de eerste menstruatie op zestienjarige leeftijd nog niet heeft plaatsgevonden, kan er sprake zijn van primaire amenorroe.

De eerste een tot twee jaar na de menarche is de menstruatiecyclus vaak nog erg onregelmatig. Wanneer de cyclus onregelmatig blijft spreekt men van oligomenorroe.

Vanaf de eerste menstruatiecyclus begint de productie van de eicel en vanaf dat moment is het meisje geslachtsrijp.

De cyclus loopt door tot de leeftijd van ongeveer 50 jaar, (de menopauze), zodat de gemiddelde vrouw 400 cycli in haar leven heeft. Vóór het algemeen gebruik van hormonale anti-conceptie ('de pil'), was een vrouw veel vaker zwanger (tot soms wel 20 keer = 180 cycli) zodat zij veel minder cycli had. Ook tijdens het geven van borstvoeding vindt meestal geen menstruatie plaats.


</doc>
<doc id="755759" url="https://nl.wikipedia.org/wiki?curid=755759" title="Hector Treub">
Hector Treub

Hector Treub (Voorschoten, 1 augustus 1856 – Amsterdam, 7 april 1920) was vanaf 1886 hoogleraar verloskunde in Leiden en vanaf 1896 in Amsterdam. Hij volgde er zijn vroeg-overleden collega en vriend Van der Meij op, en maakte diens droom, een nieuwe Vrouwenkliniek, waar. Treub kreeg in 1898 hierover de leiding.

Treub kwam op voor vrouwen. Hij zette zich in voor een betere wettelijke en sociale positie van hen. Ook maakte hij zich sterk voor (hoger) onderwijs aan hen. De eerste Nederlandse vrouwelijke arts Aletta Jacobs en hij werden zeer geraakt door vaak kommervolle vrouwenlevens en maakten zich sterk voor ‘preventief (seksueel) verkeer’, ook wel 'facultatieve steriliteit', (1898) wat hun in die tijd niet in dank afgenomen werd. Tevens pleitte hij voor wettelijke maatregelen ter voorkoming van huwelijken van erfelijk belasten (1900).

Treub schreef veel. Een belangrijk werk was het baanbrekende "Leerboek der gynaecologie" (1892). Verder publiceerde hij het "Leerboek der verloskunde" (1898) waarvoor Van der Meij aanzetten had gegeven (eerst onder diens naam, latere herziene uitgaven verschenen onder zijn eigen naam). En hij schreef een "Leerboek der gerechtelijke verloskunde" (1908).

Treub was onder meer voorzitter van de Nederlandsche Maatschappij tot bevordering der geneeskunst, de federatie van beroepsverenigingen van artsen, tegenwoordig beter bekend als KNMG.

Zijn oudste broer was de Indische botanicus Melchior Treub; zijn jongste broer de liberale politicus Willem Treub.





</doc>
<doc id="755780" url="https://nl.wikipedia.org/wiki?curid=755780" title="Pelottentherapie">
Pelottentherapie

De pelottentherapie is een techniek die soms gebruikt wordt bij de behandeling van vaginisme. In de pelottentherapie gaat men ervan uit dat vaginistische vrouwen bang zijn voor iets in hun vagina. Met behulp van pelotten, plastic staafjes die in dikte verschillen, leren deze vrouwen geleidelijk die angst te verminderen.

De dikste pelotte heeft de omvang van een penis in erectie. Meerdere keren per dag wordt dan het verwijdingsinstrument met glijmiddel ingesmeerd en voorzichtig in de vagina gebracht. Daar blijft hij gedurende 10 tot 15 minuten zitten. Pas wanneer een verwijdingsinstrument ter grootte van een penis kan worden ingebracht, mag het koppel terug proberen seksuele betrekkingen te hebben.


</doc>
<doc id="755784" url="https://nl.wikipedia.org/wiki?curid=755784" title="Vaginitis">
Vaginitis

Vaginitis of colpitis is een ontsteking van de binnenste wanden van de vagina, de schaamlippen en het weefsel rond de vagina. Het is geen ziekte op zich, maar een verzamelnaam voor vaginale infecties (bijvoorbeeld gonorroe), schimmelinfecties (bijvoorbeeld candida-soorten), irritaties, trichomonas vaginalis (een eencellig diertje) of een tekort aan het vrouwelijk hormoon oestrogeen. De symptomen ervan zijn jeuk, een brandend gevoel, een verandering in de kleur, geur of hoeveelheid van de afscheiding of pijn. De diagnose is makkelijk te stellen door middel van een routineonderzoek.

Bij minstens 1 op de 50 vrouwen is sprake van een vaginale infectie met de beta-hemolytische streptococ (B). Deze bacterie kan met antibiotica behandeld worden.

Vaginitis kan worden veroorzaakt door het gebruik van de pil, zwangerschap, het gebruik van antibiotica, maar ook door suikerziekte. Wil men een infectie vermijden, neem dan volgende regels in acht:


Atrofische vaginitis (seniele colpitis) komt voor bij oudere vrouwen, veelal als gevolg van een tekort aan oestrogenen. De aandoening gaat vaak gepaard met hinderlijke jeuk; het ontstoken slijmvlies is dun en wordt gemakkelijk beschadigd, zodat de afscheiding bloed bevat.


</doc>
<doc id="755825" url="https://nl.wikipedia.org/wiki?curid=755825" title="Acute gedissemineerde encefalomyelitis">
Acute gedissemineerde encefalomyelitis

Acute gedissemineerde encefalomyelitis (ADEM) is een immuungemedieerde ziekte van de hersenen. Deze encefalomyelitis komt vooral voor na een virale infectie of na vaccinatie.


</doc>
<doc id="755938" url="https://nl.wikipedia.org/wiki?curid=755938" title="Jan Bosmans">
Jan Bosmans

Jan Bosmans (6 juli 1955) is een Vlaamse arts en medisch-wetenschappelijke publicist en journalist.

Hij werd opgeleid tot röntgenarts aan de Universiteit Antwerpen en publiceerde daarnaast geregeld in de tijdschriften MENS en De Huisarts. In februari 1993 werd hij fulltime medisch journalist bij de Artsenkrant, waar hij bij het vertrek van Piet De Valkeneer op 1 mei van hetzelfde jaar bevorderd werd tot hoofdredacteur. In juni 1995 werd Bosmans hoofdredacteur van Patient Care, een maandblad voor huisartsen met edities in Nederland, België, Luxemburg en Zwitserland. Van 1 juni 2003 tot september 2009 stond hij aan het hoofd van de Belgische specialistenbladen Neuron, Ortho-Rheumato en Skin. Op 1 oktober 2009 werd Bosmans opnieuw fulltime toegevoegd specialist radiologie in het Universitair Ziekenhuis Antwerpen en een jaar later fulltime staflid Radiologie in het Universitair Ziekenhuis Gent.

Bosmans heeft in samenwerking met de Nederlandse journaliste Annette Wierper twee boeken gepubliceerd, te weten "Ziekten van deze tijd" (2002) en "Nooit meer oud?" (2003). In Vlaanderen werd hij in de zomer van 2006 een bekend gezicht door zijn eindoverwinning in de televisiequiz De Canvascrack, een prestatie die zolang deze quiz reeds bestaat slechts geëvenaard is door weinig anderen. In 2006 riep de Faculteit Geneeskunde van de Universiteit Antwerpen Bosmans uit tot 'Alumnus Geneeskunde van het jaar'.

Bosmans is lid van de Gravensteengroep.


</doc>
<doc id="756125" url="https://nl.wikipedia.org/wiki?curid=756125" title="Splijtlijnen">
Splijtlijnen

Splijtlijnen zijn de vezels van de huid die zichzelf in een patroon hebben geweven. Dit patroon geeft de huid haar trekvastigheid. De vlechten zijn gemaakt van bundels collagene vezels en elastische vezels. Dit geheel is tevens de netvormige laag.

Een chirurg snijdt in de richting van de Splijtlijnen. Hierdoor worden de vezels min of meer uit elkaar geschoven en niet doorgesneden, zodat de wond minder gaapt.


</doc>
<doc id="756232" url="https://nl.wikipedia.org/wiki?curid=756232" title="Hoornlaag">
Hoornlaag

De hoornlaag of het stratum corneum is de buitenste laag van de huid, bovenste laag van de opperhuid. De laag bestaat uit meerdere lagen 'dode', "verhoornde", platte keratinocyten, waarin gewoonlijk geen celkernen meer te herkennen zijn. De hoornlaag beschermt het organisme tegen uitdroging, en is een effectieve barrière tegen veel stoffen.




Bij microscopisch onderzoek ziet de normale hoornlaag eruit als een netwerk ("basketweave"). Dit is een gevolg van de manier van weefselfixatie, waardoor het vet uit de hoornlaag wordt gespoeld, en celresten overblijven. Niet-gefixeerd weefsel laat een compacte hoornlaag zien, die veel dunner lijkt.
Microscopische afwijkingen aan de hoornlaag zijn:


Meer of minder zeldzame erfelijke aandoeningen:

De hoornlaag is een effectieve barrière. Er zijn maar weinig medicijnen die transcutaan toegediend kunnen worden. In Nederland zijn de volgende geregistreerd:

Geneesmiddelen die in crèmes, zalven of lotions worden toegepast, werken veelal lokaal, dus in de huid. Deze geneesmiddelen hoeven niet door de gehele huid heen te dringen. Als dermatica bij zeer jonge kinderen worden toegepast, kan de geneeskrachtige stof wel door de gehele huid heendringen. Een oplettende arts houdt hier rekening mee en schrijft een lagere dosering voor.


</doc>
<doc id="756399" url="https://nl.wikipedia.org/wiki?curid=756399" title="Blauw oog">
Blauw oog

Een blauw oog wordt zo genoemd, omdat het gedeelte rond het oog blauw, paars of zelfs zwart kleurt ten gevolge van geweld waarbij de ruimte van de oogkas geraakt wordt. Deze ruimte bevat haarvaten die fragiel zijn. Bij een sterke aanraking kunnen de vaatjes scheuren, waardoor bloed in het weefsel lekt. Dit bloed ondervindt in het losse bindweefsel rond het oog weinig weerstand en kan zich makkelijk rondom het oog verspreiden.

Het is niet altijd makkelijk bij een blauw oog de ernst van het onderliggend letsel te beoordelen: het kan om een lichte kneuzing gaan maar ook om een gebroken neus of oogkasrand of om een blow-outfractuur van de orbita (oogkas). Zeker als de getroffene dubbel ziet of niet goed kan zien met het getroffen oog, of als de neus gebroken zou kunnen zijn dient het letsel door een arts te worden beoordeeld.

Is er geen letsel van het oog zelf of van de botten eromheen dan zal het blauwe oog in de loop van 1-2 weken vanzelf genezen, daarbij blauwe, groene en gele verkleuringsstadia tonend.




</doc>
<doc id="756472" url="https://nl.wikipedia.org/wiki?curid=756472" title="Arnold Aletrino">
Arnold Aletrino

Arnold Aletrino (Amsterdam, 1 april 1858 – Montreux, 17 januari 1916), ook wel bekend als "Aäron Aletrino" en als "Sam Aletrino", was een Nederlandse schrijver van Sefardische afkomst.

Als student medicijnen in Amsterdam kwam Aletrino in aanraking met de Tachtigers Kloos, Van Deyssel, Van Eeden en anderen. Hij werd lid van het literair genootschap Flanor, waar hij in 1885 zijn eerste verhaal "In 't donker" voorlas. Dat zou een jaar later in "De Nieuwe Gids" worden gepubliceerd. Van 1910-1912 was hij redacteur van het tijdschrift. 

Hij studeerde af in 1886 en promoveerde in 1889; hij werd gemeentearts en arts van de brandweer in Amsterdam, en kwam zodoende in aanraking met de armste lagen van de bevolking. 

In 1891 trouwde hij met Rachel Mendes da Costa, die in 1897 zelfmoord pleegde. Een jaar later trouwde hij met Emilie Julia van Stockum. In zijn laatste levensjaren was Aletrino ziek en raakte hij als gevolg daarvan verslaafd aan morfine. Met zijn vrouw verhuisde hij naar Zwitserland, waar hij in 1916 overleed.

In 1899 kreeg hij een universitaire aanstelling als lector in de criminele antropologie aan de Universiteit van Amsterdam. Door zijn praktische ervaring, studies en voordrachten verrichtte hij baanbrekend werk op medisch-sociaal gebied. Hij was een van de vroegste pleitbezorgers van de homoseksualiteit ('uranisme', zoals het in die tijd meestal genoemd werd) en stak zijn nek uit voor die verachte groepering in de samenleving op een congres in 1902. Aletrino werd geëerd als een bekwaam en humanitair wetenschapper. In 1903 bezocht hij met Magnus Hirschfeld in Berlijn een aantal locaties waar homoseksuelen kwamen; daarvan deed hij verslag in zijn brochure "Hermaphrodisie en uranisme" (1908).

Hij was goed bevriend met de jeugdige schrijver Jacob Israël de Haan, maar die maakte schromelijk misbruik van zijn positie door Aletrino als min of meer herkenbaar personage op te voeren in zijn debuutroman Pijpelijntjes (1904), en tevens het boek aan hem op te dragen. Aletrino en de vrouw van De Haan, Johanna de Haan-van Maarseveen, voelden zich gedwongen de hele oplage van dat boek op te kopen (en het daarmee tot een van de allerzeldzaamste literaire werken van de Nederlandse literatuur te maken!). De Haan werkte het boek vervolgens in luttele maanden om tot een geheel andere roman.

Aletrino was een schrijver van bij uitstek sombere literatuur. Hij werd geïnspireerd door het Franse naturalisme en vond stof in zijn deprimerende artsenpraktijk. Anderzijds schreef hij onder het pseudoniem "P.A. Saaije Azn." de voorrede van Frederik van Eedens ironische gedichtenbundel Grassprietjes (1885).




</doc>
<doc id="756525" url="https://nl.wikipedia.org/wiki?curid=756525" title="Gezondheidsvoorlichting en -opvoeding (GVO)">
Gezondheidsvoorlichting en -opvoeding (GVO)


Daarnaast is de term ook synoniem geworden van "objectieve" informatie over geneeskunde. 
Publicaties, niet in het minst op het internet, geven veel gezondheidsinformatie. Soms is die informatie echter verouderd, of gekleurd door (subjectieve) persoonlijke ervaringen, en dus niet veralgemeenbaar. Ook is ze soms -al dan niet opzettelijk- aangestuurd door belangengroepen zoals de farmaceutische industrie of patiëntenverenigingen. Daarom startte de Vlaamse gemeenschap met een eigen website waar wetenschappelijk verantwoorde informatie wordt gebracht, onder toezicht van universitaire wetenschappers, onder impuls van Patrik Vankrunkelsven.

gezondheid en wetenschap


</doc>
<doc id="756627" url="https://nl.wikipedia.org/wiki?curid=756627" title="Isabelle Mouthon-Michellys">
Isabelle Mouthon-Michellys

Isabelle Mouthon-Michellys (Annecy, 14 juni 1966), bijgenaamd "Isa", is een Frans triatlete. Ze deed tienmaal mee aan de wereldkampioenschappen. Ze is tweevoudig wereldkampioen lange afstand, tweevoudig Europees kampioen middenafstand en tweevoudig Europees kampioen olympische afstand.

Mouthon werd in 1995 tweede op de Ironman Hawaï met een tijd van 9:25.13. Op de Olympische Zomerspelen van 2000 in Sydney behaalde ze een zevende plaats in 2:02.53,41. Haar tweelingzus Béatrice Mouthon deed ook mee aan deze wedstrijd.

Ze is aangesloten bij "Sartrouville Triathlon" en werkzaam als fysiotherapeute bij de SNCF (Franse nationale spoorwegmaatschappij).





</doc>
<doc id="756672" url="https://nl.wikipedia.org/wiki?curid=756672" title="Cetirizine">
Cetirizine

Cetirizine hydrochloride is een geneesmiddel (merknaam Zyrtec) dat wordt ingezet bij de behandeling van allergie, hooikoorts, angio-oedeem en netelroos. Het is een tweede-generatie H1-receptor antagonist (antihistaminicum) en werkt door middel van het blokkeren van H1 histamine receptoren. Het is de belangrijke en werkzame metaboliet van hydroxyzine. De bijwerkingen zijn veel minder dan bij hydroxyzine, het meest komt nog voor een droge mond. In Nederland heeft het middel de AV-status (algemene verkoop), zodat het middel zonder recept bij benzinepomp en supermarkt verkrijgbaar is. De dosering is 1x daags 1 tablet van 10mg. Kinderen vanaf 2 jaar krijgen een aangepaste vloeibare dosering.


</doc>
<doc id="756802" url="https://nl.wikipedia.org/wiki?curid=756802" title="Haarcelleukemie">
Haarcelleukemie

Haarcelleukemie of hairy-cell-leukemie (HCL) is een zeldzame aandoening (in Nederland ongeveer 25 nieuwe patiënten per jaar). De ziekte wordt gerekend tot de chronische lymfatische leukemieën. Het beloop is over het algemeen mild en de ziekte is veelal goed te behandelen.

De ziekte werd voor het eerst gerapporteerd door Bertha Bouroncle, M.D. en haar collega's bij onderzoek aan de Ohio State University in de Verenigde Staten in 1958. De ziekte wordt haarcelleukemie genoemd, omdat de leukemiecellen er onder de microscoop harig uitzien door de aanwezigheid van fijne uitlopertjes op het oppervlak van de cellen. In het Nederlands wordt soms ook de term "pluizebol-leukemie" gebruikt.

Bij HCL worden de witte bloedcellen van het type B-lymfocyten aangetast. Deze B-lymfocyten worden gemaakt in het beenmerg en enkele andere organen, zoals de milt en de lymfeklieren. Beenmerg is de sponsachtige substantie in de kern van de beenderen van het lichaam. Het beenmerg maakt rode bloedcellen (erytrocyten) aan die zuurstof en andere stoffen naar de weefsels vervoeren, witte bloedcellen (leukocyten) die infecties bestrijden en bloedplaatjes (trombocyten) die zorgen dat bloedingen tot staan worden gebracht.

Ondanks de naam 'leukemie' wordt HCL meestal gekarakteriseerd door een vermindering van alle types bloedcellen. Wanneer HCL tot ontwikkeling komt, lokaliseren de haarcellen zich in de milt, waardoor de milt gaat opzetten en klachten kan veroorzaken. Uiteindelijk verzamelen er zich te veel haarcellen in het beenmerg en vindt er een verdringing plaats van gezonde beenmergcellen. Er worden dan te weinig rode bloedcellen geproduceerd met als gevolg bloedarmoede en te weinig bloedplaatjes gemaakt waardoor er makkelijk bloedingen en blauwe plekken (hematoom) ontstaan. Ook worden er te weinig normale witte bloedcellen gevormd. Dit laatste is er de oorzaak van dat de patiënt steeds meer te maken gaat krijgen met infecties.

De ziekte komt meestal voor bij mensen boven de 40 jaar en meer bij mannen dan bij vrouwen (5:1). Desalniettemin wordt HCL ook bij jongere mensen gezien. In tegenstelling tot sommige andere vormen van chronische leukemie, blijft HCL, als deze niet behandeld wordt, altijd een vorm van chronische leukemie en zal deze zich nooit ontwikkelen naar een vorm van acute leukemie.

Er is geen oorzaak voor het ontstaan van haarcelleukemie (ook wel HCL of hairy-cell-leukemie genoemd) bekend. Blootstelling aan tabaksrook, ioniserende straling, of industriële chemische stoffen (mogelijk met uitzondering van diesel) lijken het risico op het ontwikkelen HCL niet te verhogen. Het Amerikaanse Institute of Medicine (IOM) heeft echter aangegeven voldoende verband te zien tussen de blootstelling aan herbiciden en latere ontwikkeling van chronische B-cel leukemie en lymfomen in het algemeen. Het is onbekend op welke wijze de ziekte kan worden voorkómen. Hoewel in bepaalde families er meer gevallen van HCL waargenomen worden, zijn er tot nu toe geen erfelijke factoren bij het ontstaan ervan vastgesteld.

In alle gevallen moet onderzoek worden gedaan om vast te stellen of er daadwerkelijk sprake is van HCL en ter uitsluiting van andere ziektes. Door lichamelijk onderzoek of middels een echo of CT scan, kan de arts een vergrote milt en/of lever vaststellen. Over het algemeen zal het bloedonderzoek aangeven, dat zowel de waarden van de rode en de witte bloedcellen alsook van de bloedplaatjes te laag zijn, een situatie die pancytopenie wordt genoemd. Een deskundige laboratoriumanalist kan soms in het bloed HCL-verdachte cellen vinden, maar vaak worden bij een routinetest de haarcellen gemakkelijk gemist als ze in het bloed aanwezig zijn.

Er zijn geavanceerde testen die het oppervlak van de witte bloedcellen uit een bloedmonster op bepaalde markers onderzoeken en helpen om de juiste diagnose te bevestigen. In Nederland wordt dit onderzoek uitgevoerd door Sanquin te Amsterdam. Ook wordt vaak een beenmerg biopsie uitgevoerd om de diagnose te bevestigen. Met behulp van een naald wordt zowel getracht wat beenmerg op te zuigen (beenmeergaspiraat: dit lukt niet altijd bij HCL), alsook een stukje beenmerg met bot uit te nemen (beenmergbiopsie). Door beenmergbiopsie en bloedonderzoek kan met zekerheid worden vastgesteld dat er sprake is van HCL en hoever de ziekte is gevorderd.

Onlangs is aangetoond dat in de hairy cellen bij alle patiënten een afwijking wordt gevonden, de BRAF-mutatie.De BRAF-afwijking komt ook voor in andere soorten van kanker, maar niet in andere soorten hematologische ziekten. Het aantonen van deze afwijking kan helpen wanneer het moeilijk is om met zekerheid vast te stellen of er écht sprake is van HCL.

De meeste symptomen zijn vaag en er kan bij HCL sprake zijn van een aantal symptomen die soms ook bij andere ziektes kunnen optreden, zoals:

Voor HCL bestaat er geen voor de behandeling relevante stadiumindeling.

In het begin zal over het algemeen door het ontbreken van symptomen geen behandeling nodig zijn. Patiënten blijven wel onder periodieke controle. Ongeveer 10% van de patiënten zal nooit behandeling nodig hebben. Ook bij weinig ziektesymptomen zijn HCL-patiënten wel verhoogd vatbaar voor infecties.

HCL is een goed behandelbare ziekte. Vrijwel alle patiënten hebben als gevolg van opeenvolgende behandelingen sterk toegenomen overlevingskansen.

Indien er geen symptomen zijn en de bloedwaarden zich op een aanvaardbaar niveau bevinden, wordt de ziekte zelf veelal niet behandeld. De arts houdt de patiënt onder controle. De behandeling kan gestart worden zodra de ziekte actief wordt. Er kunnen wel behandelingen nodig zijn voor bijwerkingen van de ziekte.

Immuuntherapie met alfa-interferon. Hierbij wordt het lichaam gestimuleerd de ziekte te bestrijden. Er wordt gebruikgemaakt van alfa-interferon, een stof die het eigen lichaam aanmaakt. Alfa-interferon wordt gedurende een jaar drie maal per week subcutaan gegeven in zeer lage dosis en geeft een complete remissie van 10% en een overall response van 80%. De bijwerking tijdens de behandeling is een kortdurend griepachtig syndroom. Latere effecten kunnen depressie en vermoeidheidsklachten zijn. Meestal wordt de therapie goed verdragen, te meer omdat de dosis zeer laag kan zijn. Patiënten die een terugval krijgen, reageren over het algemeen goed op een herhaling van de behandeling. De remissie kan worden verlengd door het toedienen van een onderhoudsdosis, bijvoorbeeld 1 injectie per 1-2 weken. Therapie met alfa-interferon is jarenlang de standaardtherapie geweest voor HCL, totdat de chemotherapie in opgang kwam. Ook nu nog is het gerechtvaardigd alfa-interferon te geven als er ernstige bezwaren zijn om chemotherapie in te zetten.

Rituximab is een monoklonaal antilichaam. Het is een antilichaam dat deels bestaat uit menselijke- en deels uit muizen-eiwitstukjes. Dit antilichaam kan zich hechten aan de hairy cells omdat zij een marker genaamd CD20 hebben en kan resulteren in de dood van de hairy cells. Dit middel is nuttig geweest bij de behandeling van sommige patiënten die niet reageerden op de behandeling met chemotherapie (reddings-therapie) en bij patiënten met HCL-V. Daarnaast wordt het gebruikt om een eventueel residu van de hairy cells, na chemotherapie, te vernietigen en de kans op terugkeer van de ziekte te verkleinen. Rituximab is tevens bekend onder de merknamen Mabthera ® en Rituxan ®. Het middel wordt 6 tot 8 maal eenmaal per week middels een infuus toegediend.

Behandeling met medicijnen die zich via bloed door het lichaam verspreiden en kwaadaardige cellen door het hele lichaam bestrijden. Cladribine (2-Chlorodeoxyadenosine - 2 CdA) en Pentostatine (Deoxycoformycin) zijn beide effectief als primaire behandeling of bij patiënten die niet meer reageren op alfa-interferon of deze therapie niet goed meer verdragen in verband met de bijwerkingen. Als initiële therapie is er de keuze tussen Cladribine (2-CdA) of Pentostatine. Uit grote onderzoeken is gebleken, dat beide middelen even effectief zijn. 2-CdA werkt intensiever, heeft daardoor ook iets meer risico en vereist meestal een korte opname. Pentostatine kan poliklinisch worden toegediend, werkt geleidelijker, maar vergt daardoor iets meer tijd. Beide cytostatica hebben ook dezelfde bijwerking: maandenlange verminderde afweer, doordat er een tijdelijke uitval wordt veroorzaakt van afweerlymfocyten (de T-cellen van het CD4 type). In feite wordt de patiënt tijdelijk tot een soort aidspatiënt gemaakt, omdat de CD4 T-cellen, net als bij de aidspatiënten, extra gevoelig zijn voor deze cytostatica. Pas na 3 tot 6 maanden is voldoende herstel opgetreden en kan de patiënt weer normaal en gezond beschouwd worden. Gedurende de verminderde afweerperiode na de chemotherapie is het meestal nodig langdurig beschermende antibiotica in te nemen. Ook dienen bloedproducten - als deze onverhoopt nodig zouden zijn - bestraald te worden. De resultaten van de behandeling met 2-CdA zijn uitstekend en langdurig. Een eventuele terugval kan goed met een vervolgbehandeling worden opgevangen. 2-CdA (Leustatin®)wordt gedurende 5 dagen achtereen in een 2-uur durend infuus intraveneus gegeven maar ook subcutaan als 5 daagse kuur (Litak®). Er is een complete remissie van 50 tot 80% en een overall response van 85 tot 95%. Pentostatine (Nipent®)wordt gedurende ongeveer 2 maanden, aanvankelijk 1 x per week en nadien om de andere week intraveneus toegediend. Dit middel geeft een complete remissie van 50 tot 76% en een overall respons van 80%. Ook hier zijn de complete remissies van lange duur.

Verwijdering van de milt (splenectomie) is een operatieve behandeling waartoe besloten kan worden als de milt erg opgezet en pijnlijk is of wanneer er sprake is van een ernstige trombocytopenie. Bij de meeste patiënten zal de verwijdering van de milt een gedeeltelijke of volledige verbetering van het perifere bloed laten zien. Dit was dan ook de reden, dat deze therapie zo'n 30-40 jaar geleden de standaardbehandeling van HCL-patiënten was. Omdat bij vrijwel alle patiënten een terugval te verwachten is, is splenectomie nu geen standaardbehandeling meer.

Infecties verlopen bij HCL-patiënten vaak ernstiger dan gemiddeld. Het is een van de belangrijkste doodsoorzaken. Koorts en infectiesymptomen dienen in een zo vroeg mogelijk stadium behandeld te worden. Wanneer infecties vaak optreden en/of ernstig zijn of wanneer er andere symptomen zijn die wijzen op toename van het aantal HCL-cellen in het lichaam, zal behandeling overwogen worden.

Infecties kunnen worden veroorzaakt door bacteriën, virussen en schimmels. Het verhoogde risico van infectie is het gevolg van een verminderde productie van lymfocyten. De chemotherapie verhoogt dit risico voor langere tijd. Patiënten krijger derhalve veelal antibiotica en virusremmers (tegen aandoeningen als bijvoorbeeld herpes zoster of gordelroos) voorgeschreven. Het is belangrijk om contact met personen die een infectie onder de leden hebben te vermijden.

Bloeden kan een complicatie van een verlaagd aantal bloedplaatjes zijn. Als het aantal bloedplaatjes gevaarlijk laag is, dient de arts de patiënt in te lichten over de symptomen en gevaren van deze complicatie.

De kansen op herstel hangen af van het aantal harige cellen dat er in het bloed en het beenmerg aanwezig is, de leeftijd van de patiënt, de algemene conditie en het reageren op de behandeling.

Ondanks de vaak succesvolle behandelingen en de lange duur van de remissies, wordt de ziekte beschouwd als ongeneeslijk. Recidieven kunnen optreden, zelfs na meer dan twintig jaar onafgebroken remissie. Patiënten blijven daarom levenslang onder controle.

HCL patiënten hebben een hoger risico in het ontwikkelen van een andere kanker, met een piek op ongeveer twee jaar na de diagnose van HCL. Daarna daalt het risico gestaag.

Gezien de huidige succesvolle behandelingen is de levensverwachting voor patiënten met HCL ongeveer gelijk aan die die van de algemene bevolking. HCL patiënten hebben de eerste twee jaar na de diagnose het hoogste risico op ernstige of fatale complicaties. Overleven van de eerste vijf jaar voorspelt een goede beheersing van de ziekte. Patiënten met normale bloedwaarden hebben alsdan een normale levensverwachting.

Moxetumomab Pasudotox bestaat - net als Rituximab - uit eiwitstukjes. Zij binden zich aan CD22 van de hairy cells en doden hen door het loslaten van een toxine, zonder nadelige gevolgen voor normale cellen, met uitzondering van volwassen B-cellen die ook worden gedood.

In 2011 is ontdekt dat er bij patiënten met HCL een afwijking aanwezig is in de chromosomen van de kwaadaardige leukemiecel, de zogenaamde BRAF V600E mutatie. Daardoor wordt er bij het NIH onderzocht of een behandeling met Dabrafenib of met Trametinib ,die ook worden gebruikt voor de behandeling van Melanoom, bruikbaar is in de behandeling van HCL.

Momenteel wordt de effectiviteit van Ibrutinib bij het behandelen van patiënten met HCL onderzocht. Ibrutinib kan de groei van HCL stoppen door het blokkeren van sommige enzymen die voor hun celgroei nodig zijn.

Behandeling met een combinatie van Bendamustine en Rituximab is zeer effectief in de behandeling van terugkerend HCL en het bereiken van complete remissies zonder het achterblijven van residucellen. Momenteel wordt er verder onderzoek gedaan om deze resultaten te bevestigen.



</doc>
<doc id="756805" url="https://nl.wikipedia.org/wiki?curid=756805" title="Hugo Van den Enden">
Hugo Van den Enden

Hugo Van den Enden (Antwerpen, 27 juni 1938 – Gent, 23 januari 2007) was een Vlaamse germanist, filosoof en ethicus. Hij was hoogleraar moraalwetenschap en bio-ethiek aan de Gentse universiteit en geldt samen met zijn collega professor Etienne Vermeersch als de wegbereider van de abortuswet en de euthanasiewet in België.
Tot aan zijn emeritaat in 2003 was hij voorzitter van de vakgroep wijsbegeerte en moraalwetenschap. Van den Enden was militant atheïst en filosofisch materialist.

Van den Enden studeerde Germaanse filologie en wijsbegeerte aan de Rijksuniversiteit Gent. Hij hield er een levenslange liefde voor de Duitse taal en cultuur aan over. Tijdens zijn studie woonde hij ook de lessen bij van de toen nog jonge filosofen Leo Apostel en Jaap Kruithof. Vooral die laatste overtuigde hem ervan dat hij geschikt was om ethicus te worden. Van den Enden behaalde zodoende ook een diploma wijsbegeerte en werd in 1964, na een korte loopbaan als leraar zedenleer, assistent van Kruithof.

In 1971 publiceerde hij "Abortus pro/contra", waarin hij pleitte voor de legalisering van abortus. Gemotiveerd door verontwaardiging over het leed van ongewenst zwangere vrouwen, die in België aan hun lot werden overgelaten, bracht hij een analyse van de argumenten voor en tegen abortus. Het boek droeg bij tot de totstandkoming van de Belgische abortuswet.

In 1972 werd hij doctor in de wijsbegeerte, met een studie over het werk van de jonge Karl Marx.

Van den Enden doceerde de volgende veertig jaar de vakken "Inleiding tot de moraalwetenschap", "Studie van de ideologieën", "Inleiding tot de metafysica", "Seksualiteit en ethiek" en "Geschiedenis van de wijsbegeerte". Daarnaast was hij gespecialiseerd in de sociale psychologie. Hij behoorde tot de school van Etienne Vermeersch en heeft een huidige generatie moraalfilosofen opgeleid, zoals Koen Raes en Johan Braeckman. Binnen de universiteit stond hij bekend als een goed docent.

Vanaf de tweede helft van de jaren 90 werd hij wegens gezondheidsproblemen gedwongen zijn docentschap te matigen. Toen zijn vrouw in 2001 overleed (zijn zoon had zich reeds van het leven beroofd), dreigde hij in een existentiële leegte terecht te komen, een toestand waarover hij vaak doceerde aan de hand van het werk van filosofen Max Stirner en Albert Camus.

Sinds 1983 was hij vicevoorzitter van de vzw Recht op Waardig Sterven. Hij ijverde voor de autonomie van mensen om een milde dood te kunnen vragen en was pleitbezorger voor een wetgevend initiatief daaromtrent. Aanvankelijk was Van den Enden ook co-voorzitter van het Raadgevend Comité voor Bio-Ethiek, waarin professoren van diverse strekkingen zetelden.

In 1995 publiceerde Van den Enden het boek "Ons levenseinde humaniseren" (tweede editie 2004), waarin hij pleit voor een legalisering van euthanasie. De publicatie heeft de wetgeving rond euthanasie sterk bepaald.

Ook bij de oprichting van het forum LEIFartsen en bij vzw De Maakbare Mens speelde hij een belangrijke rol.

Naast zijn hoofddomein, de bio-ethiek, was Van den Enden gespecialiseerd in de filosofie van Max Stirner, Albert Camus, en de problematiek rond vrijheid en determinisme. Op vlak van letterkunde ging zijn voorliefde naar de schrijver Johann Wolfgang von Goethe. In het bijzonder bewonderde hij de componist Richard Wagner, over wiens oeuvre hij in de loop der jaren veel kennis verwierf. Hij gaf in dit verband lezingen in België en Nederland.

In de jaren zeventig en tachtig gaf hij regelmatig gidsbeurten in verschillende Europese musea. In die periode was hij ook bekend als sportverslaggever van motorcrosswedstrijden voor de krant De Morgen.

Hugo Van den Enden overleed op 68-jarige leeftijd in omstandigheden die hij als voorstander van euthanasie en met de door hem opgestelde wilsbeschikking had willen voorkomen: hij lag zeventien dagen in een onomkeerbare coma na een zware hartaanval.




</doc>
<doc id="756830" url="https://nl.wikipedia.org/wiki?curid=756830" title="Baltus Oostburg">
Baltus Oostburg

Baltus Franklin Julius Oostburg (20 augustus 1928 – Paramaribo, 17 oktober 2002) was een Surinaams wetenschapper en politicus.

Hij studeerde in 1953 af aan de Geneeskundige School van Paramaribo waarna hij werkzaam werd in de volksgezondheid. Vanwege zijn activiteiten bij het bestrijden van de tyfus epidemie in 1961 kreeg Baltus Oostburg van het United States Agency for International Development (USAID) een beurs om in de Verenigde Staten volksgezondheid te studeren. In 1963 werd hij Master of Science in de parasitologie aan de Columbia University in New York en in 1974 promoveerde hij aan de Rijksuniversiteit Leiden op het proefschrift ""Wuchereriasis in Surinam"".

Het grootste deel van zijn loopbaan was hij werkzaam in de volksgezondheid. Van 1967 tot 1969 was hij namens de SDP minister van Volksgezondheid in het tweede kabinet-Pengel. Van 1975 tot 1999 was hij professor parasitologie aan de Anton de Kom Universiteit en daarnaast enige tijd ook voorzitter van het Universiteitsbestuur tot hij werd opgevolgd door Wilfried Roseval.

Prof. Dr. Baltus Oostburg leidde als arts en directeur van het Bureau Openbare Gezondheidszorg (BOG) in Suriname de filariasis-, malaria- en bilharziacampagnes. Voor zijn onderzoek van infectueuze ziekten/parasitaire aandoeningen in Suriname, kreeg hij in 1988 in Nederland de "Eijkman Medaille". Deze naar de Nederlandse Nobelprijswinnaar Christiaan Eijkman vernoemde medaille wordt door het Eijkman Medaillefonds toegekend aan personen die zich verdienstelijk hebben gemaakt op het gebied van tropische geneeskunde. Een jaar na zijn overlijden werd Suriname door de Wereldgezondheidsorganisatie (WHO) officieel filariavrij verklaard wat voor een niet onbelangrijk deel het gevolg is van Oostburgs inspanningen.

Naast zijn inzet voor de volksgezondheid was hij ook op andere wijze actief in de Surinaamse samenleving. Eind december 1964 vond de oprichting plaats van de "Surinaamse Padvinders Vereniging" (SPV) waarvan Baltus Oostburg de eerste hoofdcommissaris werd. In april 1972 fuseerde de SPV met de "Katholiek Verkenners Suriname" (KVS) tot de Boy Scouts van Suriname. Oostburg werd in november 1971 gekozen als voorzitter van het Surinaams Olympisch Comité (SOC) waarbij hij Paul Kappel opvolgde. In 1998 verloor hij van Desi Bouterse de verkiezing tot voorzitter van het SOC.



</doc>
<doc id="757077" url="https://nl.wikipedia.org/wiki?curid=757077" title="Nervus glossopharyngeus">
Nervus glossopharyngeus

De nervus glossopharyngeus is de negende craniale, hersenzenuw of de tong-keelzenuw.

De zenuw is gemengd. Het motorische deel innerveert onder andere spieren van de keelwand en de larynx. Het sensorische deel zorgen voor het achterste deel van de tong en de keelholte. Het geeft ons 1/3e van onze mogelijkheid om te proeven. De zenuw verzorgt ook de drukgevoelige sensoren in de sinus carotidicus (verwijding in de halsslagader).


</doc>
<doc id="757144" url="https://nl.wikipedia.org/wiki?curid=757144" title="Albertus Seba">
Albertus Seba

Albertus Seba (2 mei 1665 - 3 mei 1736) was een Nederlandse apotheker, zoöloog, auteur, verzamelaar en eigenaar van een Naturaliënkabinet. 

Seba werd geboren in Etzel, Oost-Friesland als zoon van een boer. In de dorpsschool viel hij op en kreeg bijlessen Latijn. In 1684 ging Seba in de leer bij een apotheker in Sande. Vervolgens trok hij naar Groningen en werkte achtereenvolgens in Amsterdam, Neurenberg en Straatsburg. In 1697 deed hij zijn meesterproef in Amsterdam. Hij trouwde het jaar daarop met Anna Lopes en het echtpaar kreeg twee kinderen. Hij kocht in 1700 op een executieveiling 2/3 van een huis op de Haarlemmerstraat "voorbij de Buiten Brouwerstraat"; in 1706 kocht het resterende deel en leidde er 19 leerlingen op. Naast zijn bezigheden als apotheker in het pand met de "Eenhoorn" in de gevel, was hij groothandelaar in geneesmiddelen. 

Seba was populair bij zeelieden en chirurgijns. Hij vroeg hun om voorwerpen mee te brengen die hij kon gebruiken of hem interesseerden. Ook als er een schip aanlegde in de Nieuwe Waal ging Seba als eerste kijken of er iets voor hem bij zat. Exotische planten en dierlijke producten waren de basis voor zijn recepten. Zo kwam Seba aan zijn verzameling van vogels, slangen, hagedissen, insecten en schelpen. In 1711 werd hij hofleverancier voor Peter de Grote en Seba werd schatrijk, toen hij in 1716, na een lange correspondentie, zijn verzameling dieren op sterk water, insecten en diversen aan de tsaar verkocht voor 15.000 gulden. De collectie, 17 kisten, kwam drie maanden later aan. Tsaar Peter kocht in 1717 ook de hele collectie van de anatoom en botanicus Frederik Ruysch. Seba hielp bij het inpakken, Ruysch weigerde iedere medewerking. Seba wist op slinkse wijze de kisten door de douane te loodsen. Deze beide collecties waren bedoeld voor Peter de Grote's Kunstkamera. het oudste museum van Rusland 

De Kunstkamera was aanvankelijk ondergebracht in zijn zomerpaleis, in de zomertuin in Sint-Petersburg, maar al spoedig kwam er een geschikt stadspaleis vrij, waarvan de eigenaar geëxecuteerd was. In 1728 was de bouw van de Kunstkamera in Sint-Petersburg gereed en verhuisde de collectie, naar het eerste als museum gebouwde museum ter wereld. Later werden Seba's dieren ondergebracht in een nieuw opgericht Zoölogisch museum, vlak naast de Kunstkamera.

In 1728 werd Seba lid van Royal Society. Hij begon met een nieuwe collectie en met het voorbereiden van een publicatie. Petrus van Musschenbroek en Hieronimus David Gaubius hielpen hem bij het catalogiseren. Hij publiceerde in 1734 en 1735 in het Latijn de eerste twee delen van een catalogus met gravures van zijn verzameling. Linnaeus bezocht het kabinet in 1735 op twee opeenvolgende dagen. Seba had problemen met zijn nieren en overleed in 1736. Hij ligt begraven in de Westerkerk in Amsterdam. In 1752 is zijn collectie geveild en verspreid geraakt. De laatste twee delen van de catalogus verschenen postuum (1758 en 1765). Het deel over vissen is voorbereid door Peter Artedi, die in 1735 na een etentje bij Seba in de gracht viel en verdronk.



</doc>
<doc id="757172" url="https://nl.wikipedia.org/wiki?curid=757172" title="Oesjanka">
Oesjanka

De oesjanka (Russisch: ушанка; letterlijk: oorflapmuts) is een muts gemaakt van bont met oorflappen aan de zijkant die ook boven op de muts of onder de kin gebonden kunnen worden. De oesjanka wordt ook wel een "pelsmuts" genoemd.

Ze worden voornamelijk in de Russische stad Astrachan geproduceerd, maar verkopers zullen vaak beweren dat de "authentieke" oesjanka uit Siberië komt. Ze worden vooral in de koude regio's van Rusland gedragen, maar ook in bijvoorbeeld China, Noord-Korea, Scandinavië en zelfs in de Verenigde Staten. Meestal wordt er voor de mutsen konijnenbont gebruikt, maar soms ook bont van vossen en marters. Omdat er in de westerse wereld steeds meer tegen het gebruik van bont wordt geprotesteerd, worden er ook veel oesjanka's van imitatiebont gemaakt.

Het Russische leger en de politie gebruiken de oesjanka nog steeds ondanks het oude ontwerp. Er wordt gedacht dat de Russen het ontwerp tijdens de Mongoolse invasie hebben overgenomen van de Mongolen.

In 2014 wordt een nieuw uniform voor het Russische leger gepresenteerd; de bontmuts wordt dan vervangen door een hoofddeksel dat kan worden gedragen in combinatie met een helm en moderne communicatiemiddelen.


</doc>
<doc id="757873" url="https://nl.wikipedia.org/wiki?curid=757873" title="Spiegelneuron">
Spiegelneuron

Een spiegelneuron of spiegelcel is een neuron dat niet alleen vuurt als een dier een handeling uitvoert, maar ook als het dier een handeling ziet uitvoeren door een ander dier (vooral van dezelfde diersoort). Het neuron weerspiegelt dus als het ware het gedrag van een ander dier en is op dezelfde manier actief als wanneer het dier de handeling zelf uitvoert. Dergelijke neuronen zijn gevonden bij primaten, waaronder de mens, en bij sommige vogels. Bij mensen bevinden ze zich in de premotorische schors en in de pariëtale kwabben van de hersenen.

De aanwezigheid van spiegelneuronen in de hersenen werd ontdekt door Giacomo Rizzolatti, Leonardo Fogassi en Vittorio Gallese van de universiteit van Parma. Zij deden onderzoek naar handacties bij makaken, bijvoorbeeld het grijpen en oppakken van objecten. Ze ontdekten dat bepaalde hersengebieden actief werden bij het uitvoeren van deze handelingen, maar ook als wordt waargenomen dat een ander eenzelfde handeling uitvoert. Onderzoek met behulp van fMRI, transcraniële magnetische stimulatie en elektro-encefalografie deed sterk vermoeden dat een dergelijk systeem zich ook in de menselijke hersenen bevindt.

Sommige wetenschappers beschouwen spiegelneuronen als een van de belangrijkste ontdekkingen in de recente geschiedenis van de neurowetenschap.

Er zijn verschillende theorieën over de werking en functie van spiegelneuronsystemen en het onderzoek is dan ook in volle gang. Naar men aanneemt spelen ze een rol bij het begrijpen en interpreteren van de handelingen van anderen en het leren van nieuwe vaardigheden door imitatie. Ook zouden spiegelsystemen een rol kunnen spelen bij het inzicht in denkpatronen bij anderen (theory of mind), emotioneel inlevingsvermogen (empathie) en de taalverwerving (er zijn spiegelneuronen gevonden in de nabijheid van het centrum van Broca, een taalcentrum in de frontale kwab).

Dysfuncties in spiegelsystemen zouden een verklaring kunnen zijn voor bepaalde cognitieve stoornissen, met name autismespectrumstoornissen. Bij autisten is waargenomen dat spiegelneuronen alleen vuren als de persoon zelf een handeling uitvoert en niet als een ander dezelfde handeling uitvoert. Dit zou kunnen samenhangen met deficiënties in theory of mind (zie ook Sally en Anne), empathie, sociaal gedrag en taal, die bij autisme optreden.

Er wordt ook gewezen op het mogelijke verband tussen spiegelneuronen, imitatie van intenties en geweld.


</doc>
<doc id="758315" url="https://nl.wikipedia.org/wiki?curid=758315" title="Mentalisatie">
Mentalisatie

Mentalisatie is een psychologisch begrip dat vanuit psychoanalytische hoek bekendheid verwierf met name voor de behandeling van borderline persoonlijkheidsstoornis. Mentalisatie is de vaardigheid het eigen en andermans gedrag in termen van interne mentale toestanden te zien.

Het kunnen mentaliseren is het resultaat van een ontwikkelingsproces dat gefaciliteerd wordt door een veilige hechtingsrelatie met een ouderfiguur. In dit opzicht is het eveneens mogelijk dat dit ontwikkelingsproces gestremd wordt en het niet tot een rijpe mentalisatiefunctie komt. De ontwikkelingstaak bestaat er voor het kind uit een integratie te maken van twee tegengestelde modi van met de werkelijkheid omgaan:

De integratie van beide modi zal voornamelijk in het spel gebeuren. Hierbij benadert de ouderfiguur het kind vanuit zijn mentale wereld. Hierdoor leert het kind dat het een eigen mentale wereld bezit. Na de integratie van beide voorgenoemde modi ervaart het kind dat de inhoud van zijn innerlijk mentaal leven niet noodzakelijkerwijs overeen hoeft te stemmen met de externe realiteit. Gedachten en gevoelens zijn zodoende slechts gedachten en gevoelens en zijn dus geen perfecte weerspiegeling van de werkelijkheid. Het innerlijk mentaal leven is dus beïnvloed door de externe realiteit (in tegenstelling tot de doe-alsof-modus), maar niet zo stringent meer als in de equivalentiemodus.



</doc>
<doc id="758607" url="https://nl.wikipedia.org/wiki?curid=758607" title="Harry Klinefelter">
Harry Klinefelter

Harry Fitch Klinefelter jr. (Baltimore, 20 maart 1912 - 20 februari 1990) was een Amerikaans internist. Het syndroom van Klinefelter is naar hem genoemd.

Hij studeerde af aan de Johns Hopkins universiteit in Charlottesville in 1937. In 1942 publiceerde hij het artikel dat zijn naam heeft laten voortleven in het medisch taalgebruik. Hij werkte toen in het Massachusetts General Hospital bij de universiteit van Harvard.

In 1966 werd hij 'associate professor' (lector) in Baltimore.

Hij was verder vooral geïnteresseerd in alcoholisme en endocrinologie.

Zelf gaf Klinefelter overigens de eer voor de ontdekking van 'zijn' syndroom aan zijn mede-auteur Fuller Albright, die 'belangeloos goedvond dat mijn naam als eerste auteur genoemd werd'.


</doc>
<doc id="758653" url="https://nl.wikipedia.org/wiki?curid=758653" title="Patient Care">
Patient Care

Patient Care was een maandblad voor huisartsen met edities in Nederland, België en Luxemburg. Het werd uitgegeven door de internationale uitgeversgroep CMP Medica en bracht medische nascholingsartikelen en 'speciale edities' over specifieke medische onderwerpen.

Ondanks de Engelse naam verscheen het blad in het Nederlands (Nederland en België) en het Frans (België, Luxemburg en Zwitserland). De naam was ontleend aan die van een vergelijkbare publicatie in de Verenigde Staten en Canada, waarmee CMP Medica een samenwerkingsovereenkomst had.

Hoewel de redacties nauw samenwerkten en artikelen uitwisselden, was de inhoud van de Belgische en Nederlandse edities niet dezelfde. Dat was het gevolg van fundamentele verschillen in het gezondheidsbestel van de betrokken landen.

In Nederland organiseerde Patient Care de Galenusprijs.

Patient Care hield in 2009 op te bestaan als zelfstandige publicatie en werd in België een onderdeel van Artsenkrant. In de overige landen verdween het van de markt. De Nederlandse Galenusprijs wordt sinds 2010 georganiseerd door de Stichting Galenusprijs Nederland.


</doc>
<doc id="759127" url="https://nl.wikipedia.org/wiki?curid=759127" title="Geneesmiddelengroep">
Geneesmiddelengroep

De indeling in geneesmiddelengroepen zijn methoden waarmee het Farmacotherapeutisch Kompas en het Geneesmiddelenrepertorium alsook het repertorium van het Belgisch Centrum voor Farmacotherapeutische Informatie geneesmiddelen in groepen indelen.


</doc>
<doc id="759754" url="https://nl.wikipedia.org/wiki?curid=759754" title="Helenus (dierenarts)">
Helenus (dierenarts)

Helenus was een dierenarts die waarschijnlijk in de vijfde of vierde eeuw leefde. Van zijn geschriften zijn enkele fragmenten bewaard gebleven, die in het Latijn zijn gepubliceerd door Joannes Ruellius in 1530 in Parijs.


</doc>
<doc id="759770" url="https://nl.wikipedia.org/wiki?curid=759770" title="Ditranol">
Ditranol

Ditranol of dithranol (ook bekend onder de namen anthraline en cignoline) is een celgroeiremmer die behoort tot de hydroxyanthronen en die gebruikt wordt bij de behandeling van psoriasis. 

Het is verkrijgbaar in cremes met verschillende concentraties (van 0,05% tot 3%). Over het algemeen wordt begonnen met een lage concentratie en wordt deze naar behoefte langzaam verhoogd, dit om lokale irritatie te vermijden. Het kan gebruikt worden in alle vormen van psoriasis, inclusief die van het behaarde hoofd.



</doc>
<doc id="760202" url="https://nl.wikipedia.org/wiki?curid=760202" title="Magistrale bereiding">
Magistrale bereiding

Magistrale bereiding is de aanduiding voor het bereiden van geneesmiddelen in de apotheek, dus niet het verstrekken van voorverpakte medicijnen gekocht bij een fabrikant, maar het "ouderwetse" handwerk (door een bekwame arts zelf voorgeschreven werkzame bestanddelen). Dit wordt steeds zeldzamer. 

De term vindt zijn oorsprong in de titel "magister"; dus bereid volgens de kunde van een magister, een middeleeuwse alchemist die, volgens de legende, de steen der wijzen zocht om daarmee goud te kunnen vervaardigen. 

In de praktijk gaat het tegenwoordig (2015) vooral nog om sommige crèmes en zalven met bijzondere of ongebruikelijke ingrediënten; het zelf persen van tabletten of het rollen van pillen wordt eigenlijk niet meer gedaan. Soms worden nog capsules gevuld met tot poeder gebrachte mengsels van werkzame stoffen. 

Een vorm van magistrale bereiding die nog wel belangrijk is, is die waarbij middelen niet verkrijgbaar zijn in een vorm of sterkte waarin ze aan de patiënt kunnen worden toegediend, bijvoorbeeld als deze niet meer kan slikken en een maagsonde heeft, moeten de middelen worden fijngemaakt of opgelost om door de sonde te kunnen worden gegeven. Hierbij gaat het echter vaak om het fijnmaken van kant-en-klare middelen, niet om het mengen van grondstoffen, de zogenaamde simplicia.

Traditioneel bestond een belangrijk deel van de deskundigheid van de apotheker uit de kennis van deze bereidingen, welke stoffen elkaar wel en niet verdragen, welke zalfbases hoeveel van allerlei stoffen kunnen opnemen zonder te gaan schiften, etc. Het was vroeger ook niet ongewoon voor (huis)artsen om hun eigen preparaten voor te schrijven, gemengd volgens het eigen inzicht van de voorschrijvende arts. Die stonden dan onder diverse namen bekend, bijvoorbeeld de 'pillen van dokter Jansen' etc. 

Artsen kregen daarvoor colleges recepteerkunde, waarin werd onderwezen hoe een recept opgeschreven hoorde te worden, met vele Latijnse afkortingen. 

In het begin van de twintigste eeuw werd het gebruikelijk in diverse Europese landen, dat apotheekbereidingen werden doorgeleverd zonder dat deze waren geregistreerd. In Nederland poogde de nieuwe Geneesmiddelenwet daar paal en perk aan te stellen, maar de doorleveringen gingen gewoon door.

Op 15 juli 2015 wees het Europese Hof vonnis in een zaak tegen de Zweedse producent Abcur. Hierin werd uitgesproken dat het doorleveren van dergelijke producten is verboden.

De koers van het aandeel Fagron daalde fors toen dit vonnis gepubliceerd werd.


</doc>
<doc id="760210" url="https://nl.wikipedia.org/wiki?curid=760210" title="Motorische homunculus">
Motorische homunculus

Onder motorische homunculus wordt de projectie van het lichaamsschema op de primaire motorische schors verstaan. Door verschillende gebieden van de motorische schors in de gyrus praecentralis elektrisch te stimuleren konden Penfield en Rasmussen precies aangeven welke gebieden van de motorische schors met bewegingen van welke ledematen of gezichtspieren correspondeerden. Dit principe heet somatotope representatie. De motorische homunculus wordt uitgebeeld als een mannetje met grote handen, vingers, voeten en lippen dat ondersteboven tegen de motorische schors ligt gevlijd. De omvang van de ledematen van het mannetje beeldt de grootte van het corresponderende gebied in de motorische schors uit. Ook het primaire tastgebied van de hersenen in de aangrenzende gyrus postcentralis kent een soortgelijke somatotope representatie: dit is de somatosensibele homunculus.



</doc>
<doc id="760316" url="https://nl.wikipedia.org/wiki?curid=760316" title="Osteomyelitis">
Osteomyelitis

Archive.org: Page cannot be displayed due to robots.txt.

Osteomyelitis is een infectie van het bot of beenmerg die doorgaans veroorzaakt wordt door bacteriën zoals "Staphylococcus aureus", maar ook wel eens door mycobacteriën of, zelden, door de "E. coli"-bacterie. Ook kan een Salmonella-bacteriëmie door verspreiding van bacteriën via de bloedbaan aanleiding geven tot het ontstaan van gelokaliseerde letsels van osteomyelitis. Dit laatste is vaak het geval bij een verminderde immuniteit. Bij een aangedaan bot geeft de zwelling van het beenmerg problemen doordat bloedvaten in het beenmerg afgekneld worden en zo de bloedtoevoer in het gedrang komt. Hierdoor kunnen stukken botweefsel afsterven en losraken ('sequesters'). Rondom de aangedane botdelen kan de infectie zich verspreiden en kunnen abcessen ontstaan. Osteomyelitis is een ernstige aandoening die vrij makkelijk kan leiden tot functieverlies van het getroffen ledemaat.

Osteomyelitis kan veroorzaakt worden door besmetting vanuit het bloed, door infectie van nabijgelegen weefsel, en door directe infectie, bijvoorbeeld na een open botbreuk, of chirurgie. Hemodialyse en intraveneus druggebruik verhogen de gevoeligheid voor osteomyelitis van de ruggenwervels.

Onbehandelde (acute) osteomyelitis kan overgaan in chronische osteomyelitis. De chronische variant wordt aangeduid als chronische recurrente multifocale osteomyelitis (CRMO).

Behandeling van osteomyelitis verloopt na bepaling van het veroorzakend organisme door behandeling met een voor dat organisme effectief antibioticum dat intraveneus wordt toegediend. Als de osteomyelitis veroorzaakt vanuit door een andere infectie en weefsel is afgestorven, is vaak een operatie noodzakelijk om het dode weefsel te verwijderen. Ook is vaak drainage van abcessen noodzakelijk. Soms worden hierbij kralensnoeren met antibiotica in de wond achtergelaten om ter plaatse gedurende lange tijd een hoge concentratie te kunnen krijgen. Bij chronische osteomyelitis kan hyperbare geneeskunde een uitkomst bieden.

Een ontsteking van het beenmerg kan een causale of voorspellende factor zijn in het ontstaan van leukemie, zo is eind 2016 gebleken in wetenschappelijk onderzoek.


</doc>
<doc id="760719" url="https://nl.wikipedia.org/wiki?curid=760719" title="Osteogenesis imperfecta">
Osteogenesis imperfecta

Osteogenesis imperfecta (OI) of brozebottenziekte is een zeldzame, aangeboren en erfelijke bindweefselaandoening, die met name gekenmerkt is door zeer broze botten. Door een genmutatie is de hoeveelheid en/of de samenstelling van het collageen type 1 (meestal) afwijkend.

OI wordt vooral gekenmerkt door een verminderde stevigheid van de botten. Hierdoor kunnen botbreuken (fracturen) en vergroeiingen (deformaties) van de armen, benen, wervelkolom, borstkas en/of het schedel gemakkelijk ontstaan. Tevens kunnen de gewrichten overbeweeglijk (hyperlaxiteit) zijn. In sommige gevallen is ook het gebit aangetast, waarbij men spreek over dentinogenesis imperfecta. Daarnaast komen diverse nevenverschijnselen voor als blauwe sclera (oogwit), bolle ogen (protrusie) en doofheid. Andere klachten kunnen zijn: vermoeidheid, pijn en/of overmatige transpiratie. Blauwe plekken en bloedneuzen treden eveneens gemakkelijk op. De symptomen kunnen tussen patiënten zeer verschillend in aard en in ernst zijn.

De diagnose wordt gesteld aan de hand van de bovengenoemde symptomen. Opvallend is dat baby's met ernstigere typen OI vaak al met gebroken botten geboren worden. Ook hebben patiënten vaak al op jonge leeftijd meerdere botbreuken opgelopen. Radiologisch onderzoek kan de diagnose bevestigen. Daarnaast is er genetisch onderzoek mogelijk om de diagnose met zekerheid vast te stellen en de exacte genmutatie te achterhalen.

Er zijn zes verschillende typen OI.

Er is geen behandeling van de oorzaak van de ziekte. Wel kunnen de eventuele symptomen en gevolgen worden bestreden. Dit vergt een multidisciplinaire benadering. De symptomatische therapie bestaat uit behandeling van fracturen, operatieve correctie van deformaties en adequate pijnstilling, ook bij jonge kinderen. Meestal volgt hierna een zo kort mogelijke periode van immobilisatie (bijvoorbeeld met tape, spalk of gips). Vaak kan behandeling met bisfosfonaten de botdichtheid verbeteren. 

Osteogenesis Imperfecta is een aangeboren aandoening. De overerving is meestal autosomaal dominant en soms autosomaal recessief. In de meeste gevallen krijgt iemand OI door overerving via een aangedane ouder of via ouders die drager zijn van het afwijkende gen. Spontane mutaties komen echter ook voor. Bij ongeveer 25-30% van de patiënten zijn beide ouders gezond.

De prevalentie wordt wereldwijd geschat op ten minste 1/15.000 inwoners. In Nederland zijn er meer dan 1.000 mensen met OI. De exacte prevalentie- en incidentiecijfers zijn onbekend omdat bij patiënten zonder duidelijke symptomen niet altijd een diagnose wordt gesteld. Jaarlijks worden in ons land 10-15 kinderen met OI geboren (bij 200.000 geboorten). 
De huisarts met een normpraktijk van 2.500 patiënten die dertig jaar werkt, heeft op basis van deze cijfers ten hoogste één patiënt met OI in zijn praktijk. Door het erfelijke aspect zullen er echter per praktijk soms meerdere patiënten uit één familie zijn.

Door het veelvuldig breken van botten is er vaak een operatieve ingreep nodig. Extra maatregelen zijn dan nodig ter bescherming van de patiënt. De bloeddrukband mag niet te lang opgepompt blijven en ook niet te vaak meten. De positie van de patiënt tijdens een operatie is extreem belangrijk. Manipulaties met de nek of andere lichaamsdelen dienen zorgvuldig plaats te vinden. Schade aan het gebit kan eenvoudig ontstaan.



</doc>
<doc id="760985" url="https://nl.wikipedia.org/wiki?curid=760985" title="Septumcorrectie">
Septumcorrectie

Septumcorrectie is het rechtzetten van het neustussenschot. Het neustussenschot verdeelt het inwendige van de neus in twee helften. De voorzijde bestaat uit kraakbeen en zorgt voor de flexibiliteit van het inwendige van de neus. De dieper gelegen achterzijde bestaat uit bot. Het neustussenschot kan door een groeistoornis of door een ongeval scheef in de neus gaan staan. Behalve neusverstopping kan er ook hoofdpijn, gelocaliseerd in het voorhoofd of rond de ogen ontstaan. Ook steeds terugkerende bijholteontstekingen kunnen wijzen op het scheefstaan van het neustussenschot. Als medicijnen zoals neussprays of antibiotica geen hulp bieden kan besloten worden tot een septumcorrectie, of een andere ingreep die meer ruimte in de neus geeft en de luchtweerstand normaliseert. Een scheef septum kan gepaard gaan met een van buiten zichtbare scheve neus, maar dit hoeft niet.
De operatie wordt uitgevoerd onder narcose en duurt 20 minuten tot een half uur. Voor de operatie worden wattenstroken in de neus geschoven. Deze zijn gedrenkt in een oplossing die het slijmvlies van de neus doet slinken, zoals van cocaïne, zodat er een beter zicht wordt verkregen in de neus. Bij de operatie wordt eerst het slijmvlies aan beide kanten losgemaakt van het neustussenschot. Tussen de beide slijmvliesbladen wordt de correctie uitgevoerd. Na het weghalen van reepjes kraakbeen kan het septum worden verplaatst in de gewenste richting. Aan het eind van de operatie wordt de neus getamponeerd met kunststof dat drie dagen blijft zitten. Het resultaat van de operatie is niet volledig te voorspellen, maar er ontstaat in ieder geval meer ruimte in de neus.


</doc>
<doc id="761070" url="https://nl.wikipedia.org/wiki?curid=761070" title="Myelodysplasie">
Myelodysplasie

Myelodysplasie of myelodysplastisch syndroom (MDS) staat voor een aantal stoornissen van het beenmerg waardoor de productie van bloedcellen is verstoord. Door een mutatie van de hematopoëtische stamcel gaat deze zich veelvuldig delen waarbij de normale hematopoëse wordt verdrongen en daardoor tekortschiet.

Deze storing uit zich in de aanmaak van misvormde bloedcellen of bloedcellen die niet volledig uitrijpen. Het gevolg is een gebrek aan bloedplaatjes en aan rode en witte bloedcellen. Daarnaast bestaat het risico dat voorlopercellen zich ontwikkelen naar leukemie (in ca. 1/3 van de gevallen).

De aandoening komt vooral voor onder ouderen (60 tot 80 jaar) en in die leeftijdsgroep wat meer bij mannen dan bij vrouwen. De behandeling is (vooral in de oudere leeftijdscategorie) vooral gericht op symptoombestrijding. Meer mensen overlijden ten gevolge van deze ziekte doordat ze te weinig bloedcellen hebben, dan ten gevolge van leukemie. Het is dus belangrijk dat mensen die aan deze ziekte lijden genoeg bloedplaatjes (trombocyten), witte bloedcellen (leukocyten) en rode bloedcellen (erytrocyten) hebben.

Myelodysplasie komt in vele gradaties voor. De behandeling (eventueel chemotherapie en zelfs stamceltransplantaties) hangt hier dus ook sterk van af.

Een belangrijke oorzaak van MDS is chemotherapie. Ook al klinkt het tegenstrijdig, maar sommige celdodende middelen kunnen op hun beurt ook weer een kwaadaardige beenmergziekte, namelijk MDS of acute myeloïde leukemie (AML) veroorzaken. Onder andere Susan Sontag en Gerrie Mühren zijn hieraan overleden.



</doc>
<doc id="761340" url="https://nl.wikipedia.org/wiki?curid=761340" title="Het Oogziekenhuis Rotterdam">
Het Oogziekenhuis Rotterdam

Het Oogziekenhuis Rotterdam (1874) is een gespecialiseerd ziekenhuis gericht op oogheelkunde gelegen aan de Schiedamse Vest 180 in Rotterdam.

Het Oogziekenhuis Rotterdam vervult de volgende functies:





De volgende organisaties vallen binnen het concern Het Oogziekenhuis Rotterdam:

Het onderkomen van Het Oogziekenhuis is een ontwerp van architect A. van der Steur. Eind 1942 werd de eerste paal geslagen, in 1943 werd de bouw door de bezetter stilgelegd. In 1948 werd het grootste oogziekenhuis van Nederland met 101 bedden officieel geopend.

Door de vele patiënten werd een uitbreiding noodzakelijk. In 1956 werd aan het bestaande pand een nieuw gedeelte toegevoegd.

De sculptuur op de toren die symbolisch het door donkere wolken brekende licht weergeeft is ontworpen en gemaakt door de Rotterdamse kunstsmid Karl Gellings (1892 - 1959)




</doc>
<doc id="761583" url="https://nl.wikipedia.org/wiki?curid=761583" title="Sjamanka">
Sjamanka

De Sjamanka (Russisch: Шаманка; "sjamanenrots" of "sjamanensteen"), kaap Pesjtsjerny of kaap Sjamanski, in recentelijker tijd vaker aangeduid als kaap Boerchan, is een heilige rots binnen het sjamanisme en een van de 9 meest heilige plaatsen van Azië. De rots bestaat uit twee marmeren pieken en ligt op de westkust van het eiland Olchon aan de westzijde van het Baikalmeer in Russisch Oost-Siberië en is het onderwerp van vele legenden. De berg heeft binnen Rusland de status van natuurhistorisch monument en ligt binnen het National Park Pribaikalski.

Binnen het Boerchanisme van de Altaj is de berg een van de heiligste plaatsen, omdat er een Boerchan (Boerjatisch: "Ojchon-eche-babaj") in een grot in de rots zou ronddwalen. Deze Boerchan, vorst Oegoete-Nojon van Olchon, boezemde de lokale Boerjatische bevolking eind 19e eeuw veel angst in, zo valt te lezen uit een beschrijving van Vladimir Obroetsjev uit 1890:
De grot zelf bestaat uit een kleine kamer met een hoogte van tussen de drie en vier meter en is aan de westzijde van de rots gelegen. Een smalle stijgende gang leidt naar de oostelijke zijde van de rots.

De rots en de grot werden al door de eerste bewoners als heilig gezien. Later gebruikten boeddhistische priesters het als gewijde plek. Ook het Russisch-orthodoxe geloof had haar invloed bij de grot; een tijdlang hing er een icoon van Nicolaas de wonderdoener. Volgens een verhaal kon de sjamaan de lokale bevolking schrik imboezemen door de rots te doorkruisen door de grot, daar dezen niet wisten van de doorgang. De grot en het gebied rond de rots zijn ook wel eens genoemd als een van de vele mogelijke begraafplaatsen van Genghis Khan, maar dit wordt als erg onrealistisch gezien.

Bij en in de rots zijn veel archeologische opgravingen geweest, waarbij munten en andere voorwerpen werden gevonden die dateren tot 5000-3000 v.Chr. Volgens wetenschappers uit het einde van de 19e en het begin van de 20e eeuw bevonden zich 18e en 19e-eeuwse Tibetaanse inscripties in de berg. Deze waren nog aanwezig in de jaren 60 van de 20e eeuw, maar later verdwenen ze als gevolg van vandalisme. Later werden ook een aantal rotsschilderingen gevonden.


</doc>
<doc id="761896" url="https://nl.wikipedia.org/wiki?curid=761896" title="Pronotum">
Pronotum

Het pronotum is bij insecten het rugschild van het eerste thoraxsegment, de prothorax. Het is bij veel insecten, zoals wantsen, kevers, kakkerlakken en oorwormen flink ontwikkeld en goed zichtbaar. Het wordt veelal ook als 'halsschild' aangeduid.


</doc>
<doc id="761969" url="https://nl.wikipedia.org/wiki?curid=761969" title="Smaakpapil">
Smaakpapil

Smaakpapillen zijn zenuwuiteinden op de tong en op het achterste (zachte) deel van het verhemelte die door stoffen in voedsel worden geprikkeld. De zenuwen sturen deze informatie door naar de hersenen. De hersenen vertalen dit als een smaakwaarneming, men proeft iets.

De mens kan met deze smaakpapillen vijf verschillende smaken onderscheiden: zoet, bitter, zout, umami en zuur. Alle typen papil kunnen die vijf smaken onderscheiden.

Pittig of pikant is de pijn die een smaakpapil registreert bij het proeven van pikante stoffen.


</doc>
<doc id="762032" url="https://nl.wikipedia.org/wiki?curid=762032" title="Cercus">
Cercus

Cerci (enkelvoud: "cercus", van Grieks: κέρκος, "kérkos"=staart of roede) zijn gepaarde uitsteeksels aan het achterlijf van vele insectenorden, zoals kakkerlakken en de 'tangen' van oorwormen. Soms hebben ze een rol bij de paring, of als wapens, of bevatten ze zintuigen, in andere gevallen is de functie onbekend en wordt aangenomen dat het rudimentaire orgaantjes zijn.

De cerci zijn meestal symmetrisch, hoewel er insectenorden zijn (Embioptera, webspinners) waarvan de mannetjes asymmetrische cerci hebben die bij de paring worden gebruikt. 

Cerci moeten niet worden verward met het epiproct noch met de angel of legboor, al deze uitsteeksels zitten in de mediaanlijn. Ook moeten ze niet verward worden met sifons, zoals die bij bladluizen voorkomen. 


</doc>
<doc id="762113" url="https://nl.wikipedia.org/wiki?curid=762113" title="Robert Jay Lifton">
Robert Jay Lifton

Robert Jay Lifton (16 mei 1926) is een Amerikaanse psychiater en schrijver.

Lifton is ervan overtuigd dat iedereen het in zich heeft om fanatiek te zijn. Lifton doet al meer dan veertig jaar onderzoek naar gedrag van mensen onder extreme omstandigheden. Hij richt zich niet alleen op slachtoffers, maar ook op daders. Zo interviewde hij onder meer Hiroshima-slachtoffers, maar ook nazi-artsen.

Voor zijn meest recente boek, "Destroying the World to Save It", sprak hij met leden van Aum Shinrikyo, de Japanse sekte die in 1995 het gifgas sarin in verschillende metrotreinen in Tokio verspreidde. Wat waren de drijfveren van de merendeels academisch geschoolde sekteleden om achter goeroeleider Shoko Asahara aan te lopen?

Lifton kreeg in 1987 de Leo J. Ryan Award toegekend voor zijn onderzoek naar sektes.


</doc>
<doc id="762155" url="https://nl.wikipedia.org/wiki?curid=762155" title="Osteomalacie">
Osteomalacie

Osteomalacie is de benaming voor verweking van een bot. Osteomalacie is de volwassen vorm van rachitis en komt voor bij onvoldoende inbouw van calcium in een bot. De oorzaak heeft met name te maken met vitamine D. Door tekort aan vitamine D wordt er geen of onvoldoende calcium in het bot opgebouwd.

Een oorzaak van vitamine D tekort is malabsorptie, waarmee in dit geval op een stoornis in de vetresorptie in de darmen wordt gedoeld. Vitamine D is immers vetoplosbaar, maar bij verminderde werking van de alvleesklier of volledige verwijdering van dit orgaan worden minder of geen alvleesklierenzymen geproduceerd, waardoor de vetten niet kunnen worden afgebroken en opgenomen. Als gevolg kan vitamine D dus ook niet wordt opgenomen.
Ook onvoldoende calciumaanbod in de voeding vergroot de kans op osteomalacie.

De klachten zijn:
Er zijn betrekkelijk weinig fracturen.

Bovenstaande is in tegenstelling tot osteoporose waarbij geen verweking van botweefsel optreedt, maar afname van de botdichtheid.


</doc>
<doc id="762294" url="https://nl.wikipedia.org/wiki?curid=762294" title="Syndroom van Pendred">
Syndroom van Pendred

Het syndroom van Pendred is een erfelijke aandoening die leidt tot progressief gehoorverlies en vaak tot struma die hoofdzakelijk wordt veroorzaakt door hypothyreoïdie.

Het werd ruim honderd jaar geleden (1896) reeds beschreven, op grond van het optreden van struma (schildkliervergroting) bij kinderen met dove broertjes of zusjes. Het is een combinatie van aangeboren doofheid, of progressieve slechthorendheid en struma. De oorzaak van de slechthorendheid is een vergroting van de aquaeductus vestibuli.

Circa 5 tot 10% van alle erfelijke oorzaken van doofheid wordt veroorzaakt door het syndroom van Pendred. Het gehoorverlies begint vaak al bij geboorte of tijdens de eerste 3 levensjaren. Het gehoorverlies kan in stappen achteruitgaan. Een toegenomen gehoorverlies kan soms spontaan of soms met behulp van medicijnen (bijvoorbeeld prednison) weer grotendeels terugkeren naar het oorspronkelijke gehoorverlies. Vaak hebben mensen met het syndroom van Pendred ook een verkort slakkenhuis. Waar het slakkenhuis normaal 2½ draai maakt, wordt bij patiënten met het syndroom van Pendred soms een slakkenhuis waargenomen met slechts 1½ draai.

De aandoening is vernoemd naar Dr. Vaughan Pendred (1869-1946), de Engelse huisarts die het syndroom als eerste beschreef in 1896.



</doc>
<doc id="762550" url="https://nl.wikipedia.org/wiki?curid=762550" title="Osteosarcoom">
Osteosarcoom

Het osteosarcoom is een kwaadaardige bottumor uitgaande van het bot. Karakteristiek van deze tumor is dat de kankercellen bot (botschors) produceren. 'Osteo' betekent bot en 'sarcoom' is een benaming voor een groep maligne (kwaadaardige) tumoren. Het is de meest frequent voorkomende bottumor (dus geen uitzaaiing van een andere vorm van kanker) en wordt met name bij adolescenten aangetroffen, de leeftijdspiek ligt tussen de 10-25 jaar. Een tweede leeftijdspiek ligt na de 60 jaar. Een osteosarcoom kan in principe in het hele lichaam voorkomen maar treedt in de meeste gevallen op in de bovenarm of knieregio (60%) in de buurt van de groeischijf. In Nederland gaat het om 35-45 gevallen per jaar. Een osteosarcoom komt iets vaker voor bij jongens/mannen dan bij meisjes/vrouwen.

Het is niet goed bekend hoe een osteosarcoom ontstaat. Waarschijnlijk is er in de celkern een essentieel stukje DNA beschadigd. Mensen met zeldzame genetische afwijkingen hebben een grotere kans op het ontwikkelen van een osteosarcoom. Dit betreft mensen met het Rothmund-Thomson syndroom, het Bloom syndroom, het Li-Fraumeni syndroom en de familiaire vorm van het retinoblastoom. Maar meestal komt het osteosarcoom sporadisch, dat wil zeggen in een niet-erfelijke vorm voor. Verder is osteosarcoom vaker dan gemiddeld beschreven bij de ziekte van Paget, na chemotherapeutische behandeling en na bestraling.

Een van de eerste klachten is pijn meestal ook 's nachts en in rust. De pijn zit meestal in of rond het bot. Soms treedt er een zwelling op. Als deze dicht bij het gewricht is kan er een functiebeperking ontstaan. Tevens kan een spontane botbreuk optreden door de aantasting van het bot (=pathologische fractuur). De duur van de symptomen is wisselend, van enkele weken tot enkele maanden.

Op basis van de ziektegeschiedenis en het lichamelijk onderzoek zijn een aantal diagnostische onderzoeken nodig. Te weten een röntgenfoto van de aangedane plek en een MRI. Met deze beeldvorming wordt gekeken waar de tumor precies zit in het bot, hoe groot de tumor is, hoever de tumor reikt in de omliggende weefsels en hoe de relatie is met de zenuwen en bloedvaten. Uitzaaiingen komen vooral in de longen en botten voor daarom wordt een CT scan van de longen gemaakt en een botscan om uitzaaiingen in het skelet op te sporen. Om met zekerheid vast te kunnen stellen dat het om een kwaadaardige tumor gaat is altijd weefsel nodig van de tumor. Dit wordt weggenomen door middel van een biopsie. De plaats van de biopsie wordt zo gekozen dat het biopsietraject later, bij het wegnemen van de tumor (resectie), kan worden meeverwijderd om achterblijven van kwaadaardige cellen in het biopsietraject te voorkomen. Bloedonderzoek is weinig specifiek, maar soms wordt een verhoging van alkalische fosfatase en/of LDH gevonden.

De behandeling van een osteosarcoom bestaat uit chemotherapie en een operatie. Het doel van de chemotherapie is de kans op uitzaaiingen te verkleinen en gelijktijdig de tumorcellen zo veel mogelijk te doden waardoor de operatie makkelijker kan worden. De totale behandeling duurt ongeveer ½ tot 1 jaar. In het kort bestaat de behandeling uit enkele weken chemotherapie voorafgaande aan de operatie (gemiddeld 10 weken), de operatie waarbij de tumor uit het bot verwijderd wordt. Na de operatie volgt nog een chemotherapie periode van 5 – 8 maanden, afhankelijk van de reactie op de chemotherapie. Radiotherapie heeft geen plaats bij de eerste behandeling van een osteosarcoom, omdat de tumor relatief weinig gevoelig is voor bestraling. Radiotherapie kan nog wel eens gebruikt worden in specifieke gevallen.

De genezingskans van alle patiënten met een osteosarcoom ligt rond de 60%. De genezingskans hangt af van de plaats waar de tumor zich bevindt, (hoe goed de tumor te opereren is), de mate van agressiviteit, de reactie van de tumor op de chemotherapie en het al dan niet aanwezig zijn van uitzaaiingen. Geen uitzaaiingen betekent een grotere kans op genezing. Omdat elke situatie en elke persoon uniek is, blijft het moeilijk voorspellingen te doen.

Iedere patiënt met een osteosarcoom wordt behandeld door een multidisciplinair behandelteam met veel ervaring in de behandeling van deze zeldzame aandoening. Er zijn vier behandelteams in Nederland actief, te weten;
Een team bestaat o.a. uit een (kinder)oncoloog, orthopeed, radioloog, patholoog, radiotherapeut, (thorax)chirurg, neurochirurg, revalidatiearts, fertiliteitstarts, orthopedisch instrumentmaker, maatschappelijk werk, fysiotherapeut, pedagogisch medewerker, oncologie verpleegkundige en verpleegkundig specialist. Aangezien de afwijking in het bot zit is het eerste contact in het ziekenhuis meestal via de orthopeed.

In België wordt vooral het UZ in Antwerpen, UZ in Leuven en het UZ Gent aangeraden, aangezien deze gespecialiseerd zijn hierin. Het LUMC, UZ Gent en UZ Leuven zijn centra verbonden aan EuroBoNeT, het Europese consortium dat zich richt op studie naar de oorzaken van bottumoren.

Voor 1970, de periode dat er nog geen chemotherapie werd gebruikt voor een osteosarcoom, bestond de behandeling alleen uit chirurgie bij patiënten bij wie geen uitzaaiingen (metastasen) gevonden werden. Chirurgie bestond in dat geval vaak uit een amputatie van het been of de arm waarin het osteosarcoom groeide. Deze patiënten overleden bijna allemaal met terugkerende ziekte. De overleving van een patiënt met een osteosarcoom was toen 15% op lange termijn. Dit betekent, zo redeneerde men, dat het osteosarcoom bij diagnose al uitgezaaid was, maar zonder dat er uitzaaiingen in de longen te zien waren. Dit wordt ook wel micro-metastasering genoemd. Op grond hiervan is men begonnen een patiënt met een osteosarcoom te behandelen met chemotherapie. Veel artsen hebben zich beziggehouden om de beste combinatie van chemotherapeutische middelen uit te zoeken. Tegenwoordig worden er 4 chemotherapeutische middelen (cytostatica) gebruikt die goed werkzaam zijn tegen een osteosarcoom. Dit zijn:


Deze middelen worden in een combinatie gegeven, waarvan gebleken is dat Methotrexaat in hoge dosis, samen met de combinatie Adriamycine-Cisplatin, een zogenaamde MAP-kuur, wel zeer effectief is. Bij oudere patiënten wordt soms gekozen voor een Adriamycine/ Cisplatin kuur (AP). Met een dergelijke combinatie, waarbij een deel van de totale chemotherapie voor, en een ander deel na de chirurgie wordt gegeven (neo-adjuvant), geneest ongeveer 60% van de patiënten. Dus door toevoegen van chemotherapie verbeterde de overleving met ongeveer 50%. Omdat het osteosarcoom een zeldzame ziekte is, is het belangrijk om de behandeling te bundelen in ziekenhuizen waar gewerkt wordt met (inter-)nationale protocollen (TRIALS) voor een osteosarcoom. Deze samenwerking komt tot uitdrukking in klinische behandelprotococollen, zoals het EURAMOS-1 protocol.

Hiermee wordt bedoeld wat er gedaan wordt om de late gevolgen van de chemotherapie op de geslachtsorganen zo veel mogelijk terug te dringen. Een belangrijk laat gevolg van de behandeling met chemotherapie is schade aan de geslachtsklieren, met een kans op blijvende onvruchtbaarheid. Ifosfamide en Cisplatin zijn 2 cytostatica die bij een osteosarcoom gebruikt worden en deze schade kunnen aanbrengen. Bij jongens kan zaad ingevroren worden, bij meisjes kan ovariumweefsel (eierstokken) worden ingevroren.

In principe heeft er voor de operatie een periode met chemotherapie plaatsgevonden. Twee weken voor de geplande operatie wordt een MRI gemaakt om te kijken hoe de tumor radiologisch gereageerd heeft op de chemotherapie. Het doel van de operatie is al het tumorweefsel te verwijderen (resectie) met bedekking van het gezonde omringende weefsel waarna het tweede deel van de operatie volgt, het herstellen (reconstructie) van het aangedane lichaamsdeel om een optimale functie te behouden. Het type operatie hangt af van de grootte, de lokalisatie en uitbreiding van de tumor in omliggende weefsels zoals spier, gewricht, zenuwen en bloedvaten.

Ledemaat sparende chirurgie; meestal kan het been of de arm behouden blijven en zal het deel wat verwijderd wordt vervangen worden door:
Als het gewricht kan worden behouden wordt het defect overbrugd met een gezond stuk bot van uzelf of met donorbot uit de botbank (allograft). Indien er sprake is van het gebruik van donorbot vergt het aan elkaar groeien van de eigen en nieuwe botdelen veel tijd en geduld. Als het defect dicht in de buurt van een gewricht zit (meestal rondom de knie, soms rondom het schouder- of heupgewricht) wordt een kunstgewricht geplaatst. Het voordeel van ledemaat sparende operaties is het behoud van een functioneel been of arm. Het gebruik van een tumorprothese laat snellere belasting toe.

De diagnose kanker heeft een grote impact in het leven van mensen. Ook de vaak belastende behandelingen hebben grote invloed op het psychisch en sociaal welbevinden. Kanker tast niet alleen het lichaam aan, maar beïnvloedt alle levensterreinen. De ziekte vergt veel van het aanpassingsvermogen van mensen. De wijze waarop mensen omgaan met de gevolgen van de diagnose kanker en de behandeling heeft grote invloed op hun kwaliteit van leven. Iedere kankerpatiënt staat voor de opgave een nieuw evenwicht te vinden in het leven. Psychosociale zorg richt zich op het herstel van de kwaliteit van leven ( www.Ikcnet.nl ).

Steeds meer patiënten met kanker overleven, door verbeterde diagnostiek en behandelingsmethoden. Dit is een mooie vooruitgang, maar deze heeft ook een keerzijde. Bij een deel van de patiënten blijken er late effecten van de behandeling voor te komen. Deze effecten kunnen variëren van specifiek lichamelijk tot psychosociaal. Van het medicijn adriamycine bijvoorbeeld weten we inmiddels dat dit op latere leeftijd hartschade kan veroorzaken. Maar er kunnen ook leer- en aandachtsproblemen ontstaan of problemen op het gebied van de vruchtbaarheid en de groei. Deze “late” effecten kunnen de kwaliteit van leven beïnvloeden, en soms ook verdere medische zorg noodzakelijk maken. Om deze redenen blijft men jarenlang onder controle. De eerste jaren intensief en later jaarlijks.



</doc>
<doc id="762700" url="https://nl.wikipedia.org/wiki?curid=762700" title="Haakarmvoertuig">
Haakarmvoertuig

Een haakarmvoertuig is een type vrachtwagen dat gebruikt wordt voor het transport van haakarmbakken (ook wel haakarmcontainers genoemd).

Dit type voertuig wordt door bijvoorbeeld transporteurs en aannemers maar ook door de brandweer gebruikt.


</doc>
<doc id="762792" url="https://nl.wikipedia.org/wiki?curid=762792" title="Stichting Philadelphia Zorg">
Stichting Philadelphia Zorg

Stichting Philadelphia Zorg is een christelijke landelijke organisatie voor mensen met een verstandelijke beperking. In 2008 is geprobeerd Philadelphia zorg deel uit te laten maken van Espria.

In 1956 werd de Oudervereniging Philadelphia opgericht door ouders die voor hun verstandelijk beperkte kind een kleinschalige woonvoorziening wensten en meer betrokken wilden zijn bij de zorg voor hun kind, dan in de toen gangbare grote "zwakzinnigeninternaten" mogelijk was. Philadelphia richtte in 1961 de "Stichting tot Beheer van Protestants Christelijke tehuizen tot Opvoeding en Verzorging van afwijkende kinderen" op, die de daaropvolgende decennia een groot aantal gezinsvervangende tehuizen, dagverblijven en kleinschalige instellingen stichtte. Man van het eerste uur was Johannes Jacobus (Joop) Dondorp (1906-1996).

In de jaren 90 werd de organisatorische band tussen de "Oudervereniging Philadelphia", nu "Philadelphia Support" enerzijds en de "Stichting Philadelphia Voorzieningen", nu de "Stichting Philadelphia Zorg" anderzijds, verbroken.

De geboden zorg varieert van enkele uren begeleiding per week tot dagelijkse intensieve zorg, van logeeropvang tot dagbesteding en begeleide werkvormen. Het netwerk van de Stichting Philadelphia Zorg omvat enkele dochterstichtingen, verenigingen en aangesloten stichtingen.

De stichting richtte zich oorspronkelijk op mensen met verstandelijke of meervoudige beperkingen. In de loop der jaren heeft Philadelphia zich proberen te ontwikkelen tot een organisatie die ook mensen met andere beperkingen en zorgvragen kon helpen. De stichting ontplooide initiatieven voor ouderen en voor mensen met een lichamelijke of zintuiglijke beperking. Na een crisis in oktober 2008 deelde het nieuwe bestuur mee, dat de stichting zich weer toe zou leggen op de zorg voor mensen met een verstandelijke beperking.

Stichting Philadelphia Zorg bestaat uit meer dan 500 kleinschalige locaties, verdeeld in 3 clusters over 8 regio's. Bij Philadelphia werken ongeveer 6.300 medewerkers voor ruim 7.500 cliënten in de verstandelijke gehandicaptenzorg. Het hoofdkantoor is in de zomer van 2013 verplaatst van Nunspeet naar Amersfoort.

De SP maakte in november 2008 op basis van eigen onderzoek bekend dat 4 van de 10 instellingen in de gehandicaptenzorg hun bestuurders belonen met salarissen boven de Balkenendenorm. Philadelphia Zorg stond met 4 bestuurders, die samen 896.094 euro verdienden, hoog genoteerd in dit rapport.

In april 2008 is Philadelphia, ondanks kritiek van de participatiecommissie, de vakbonden, de Nederlandse Zorgautoriteit en de Tweede Kamer, maar met goedkeuring van de Nma gefuseerd met de Evean Groep tot Espria, waarvan ook corporatie Woonzorg Nederland deel uitmaakt via een personele unie: de besturen van Espria en Woonzorg Nederland bestaan uit dezelfde personen. Daardoor ontstond een woon-zorgaanbieder met 37.000 medewerkers over meer dan 1.000 zorglocaties met 400.000 cliënten (huishoudens) en een totale omzet van meer dan 1,3 miljard euro. Frits Brink werd hierbij benoemd tot tweede-vicevoorzitter van de raad van bestuur. Een meerderheid in de Tweede Kamer sprak zich uit tegen een verdergaande bestuurlijke fusie tussen Espria en Woonzorg Nederland, waarna minister Vogelaar op 27 juni 2008 deze fusie verbood. Na de hieronder beschreven crisis werd in 2009 besloten Philadelphia weer los te maken uit Espria.

In augustus 2008 bleek Philadelphia in grote financiële problemen geraakt te zijn: het tekort (inclusief de reserveringen voor een sociaal plan) was in december 2008 ongeveer 23 miljoen euro op een totale omzet van ongeveer 300 miljoen euro (2006). Het eigen vermogen van Philadelphia was fors geslonken. De Raad van Bestuur en de Raad van Commissarissen traden terug als reactie op de kritiek die Philadelphia hierdoor kreeg. Het College Sanering Zorginstellingen (CSZ) heeft in zijn onderzoek geconstateerd dat de problemen bij Philadelphia waren veroorzaakt doordat de bestuurders "hun eigenlijke taken hebben verwaarloosd en zich met de verkeerde zaken hebben bezig gehouden". De 'verkeerde zaken' betroffen de aan- en verkoop van onroerend goed, Philadelphia wilde onder andere zorghotels bouwen waarvoor de organisaties grote panden als kastelen had aangekocht. In het rapport van het CSZ werd daarvoor de term "bestuurlijke obesitas" gebruikt, om daarmee aan te geven dat "hoeveelheid en grootte van de porties belangrijker zijn dan inhoud of smaak." De crisis bij Philadelphia viel samen met de kredietcrisis, die maakte dat het onroerend goed moeilijker te verkopen was.
Philadelphia kwam door al deze gebeurtenissen op negatieve wijze in de publiciteit.

Over 2009 werd een winst gemaakt van 8,3 miljoen euro. De overhead werd gesaneerd en de bestuursstructuur werd vereenvoudigd. Hierna werd de raad van bestuur verkleind en de nieuwe voorzitter werd Greet Prins die de fusie met Espria annuleerde en bezuinigingen doorvoerde.



</doc>
<doc id="762793" url="https://nl.wikipedia.org/wiki?curid=762793" title="Sven Van Poucke">
Sven Van Poucke

Sven Van Poucke (1969) is een Vlaams medicus, anesthesioloog en voortrekker van de ontwikkeling van de hyperbare geneeskunde en chronische wondzorg in België. Hij publiceerde verschillende wetenschappelijke artikels in nationale en internationale tijdschriften en is co-auteur in enkele boeken. 

Van Poucke stond centraal in het programma Overleven op Canvas omtrent "O2 onder druk".



</doc>
<doc id="763052" url="https://nl.wikipedia.org/wiki?curid=763052" title="Ziekte-inzicht">
Ziekte-inzicht

Ziekte-inzicht is het besef van iemand die een ziekte heeft, dat hij of zij deze ziekte heeft. Dit is, met name in de psychiatrie, niet altijd vanzelfsprekend. Mensen met de merkwaardigste denkbeelden kunnen zichzelf volstrekt normaal vinden en de hele wereld om hen heen gek. Ook bij somatische aandoeningen komt het echter wel eens voor, vaak door ontkenning, soms door niet-aangeboren hersenletsel. Het niet hebben van ziekte-inzicht (anosognosie) kan een symptoom zijn.


</doc>
<doc id="763468" url="https://nl.wikipedia.org/wiki?curid=763468" title="Antagonistisch paar (spierstelsel)">
Antagonistisch paar (spierstelsel)

Een agonist is een buigende spier die beweging veroorzaakt. Door samentrekking zorgt een agonist voor de buigende beweging in een gewricht, zodat een ledemaat uit zijn rustpositie komt. Een voorbeeld is de biceps, die de elleboog buigt.

Een antagonist is een strekkende spier die tegen de beweging door een "agonist" inwerkt. Zo zorgt een antagonist ervoor dat een ledemaat zich strekt en terugkeert in de rustpositie. Een voorbeeld is de triceps, die de biceps tegenwerkt.

De agonisten en antagonisten vormen zogenaamde antagonistische paren, die bestaan uit een buigende en een strekkende spier. De buigende spier "sluit" het gewricht (dat wil zeggen: hij verkleint de hoek tussen de twee botten), en de strekkende spier zorgt voor de tegengestelde beweging.

De reden dat antagonistische paren nodig zijn in het lichaam is dat spieren alleen kunnen samentrekken. Een spier kan samentrekken maar niet uit zichzelf weer uitrekken. Een paar tegenwerkende spieren heeft daar natuurlijk geen moeite mee. Als bijvoorbeeld de biceps samentrekt, is de triceps ontspannen en wordt hij uitgerekt. Als de arm weer gestrekt moet worden, spant de triceps zich en wordt de gespannen biceps weer uitgerekt

De paradox van Lombard beschrijft een geval waarin de spieren van een antagonistisch paar tegelijk samentrekken. De hamstrings aan de achterkant van het menselijke bovenbeen en de quadriceps aan de voorkant van het bovenbeen zijn elkaars antagonisten, dus volgens het bovenstaande principe zouden ze elkaar tegenwerken als ze tegelijk gespannen zouden worden. Dit doen ze echter niet bij het opstaan vanuit een zittende positie.

De rectus femoris, één van de vier spieren in de quadriceps, is een bi-articulaire spier die over het heup- en het kniegewricht loopt. Als deze spier aangespannen wordt heeft hij een kleiner krachtmoment op de heup dan dat van de hamstrings. Het strekkende moment van de hamstrings wint het van het buigende moment van de rectus femoris, zodat de heup zich strekt.

Bij de knie is de situatie omgekeerd. Daar is de rectus femoris, die het kniegewricht strekt, sterker dan de hamstrings, die de knie buigen, zodat de knie bij aanspanning van beide spieren gestrekt wordt.

Aanspannen van beide antagonisten zorgt dus voor strekking van zowel de heup als de knie, zodat beide spieren actief meewerken aan het opstaan vanuit een zittende positie.

Als de heup gestrekt wordt, wordt ook de rectus femoris gestrekt, zodat de knie makkelijker gestrekt wordt. De paradox zorgt voor efficiënte beweging, vooral bij het lopen.
Antagonisten betekent dus:spieren die samenwerken door het omgekeerde te doen.

Deze Engelstalige pagina geeft referenties naar een aantal wetenschappelijke tijdschriften.



</doc>
<doc id="763527" url="https://nl.wikipedia.org/wiki?curid=763527" title="Kapsel (haardracht)">
Kapsel (haardracht)

Een kapsel (ook frissuur of haardracht genoemd) is de manier waarop het haar van een persoon is gemodelleerd.

Een kapsel kan worden gecreëerd door het knippen van het haar met een schaar, het haar in een bepaalde vorm te brengen met behulp van gel, het dragen van een pruik enzovoorts. Vaak wordt een kapsel door een kapper gecreëerd. Bij het bewerken of onderhouden van een kapsel gebruikt men vaak een haardroger, schaar, borstel of haarverf.

Ook huisdieren kunnen door een kapper behandeld worden, bijvoorbeeld honden in een trimsalon.





</doc>
<doc id="763616" url="https://nl.wikipedia.org/wiki?curid=763616" title="Ectodermale dysplasie">
Ectodermale dysplasie

Ectodermale dysplasie is een zeldzame erfelijke aandoening waarbij er een afwijking aanwezig is van de groei en ontwikkeling van de structuren die uit het ectoderm ontstaan waardoor het haar grotendeels ontbreekt, nagels afwijkend ontwikkeld zijn, gebitselementen ontbreken, de huid dun is, zweetklieren ontbreken, en de neus misvormd kan zijn. Ook de ooglens en de onderdelen van het binnenoor, maar ook de hersenen, het ruggenmerg, het netvlies en de pigmentcellen van de huid zijn structuren die beïnvloed worden bij ectodermale dysplasie.

Door de dunne huid en het afwezig zijn van zweetklieren is de temperatuurregulatie verstoord waardoor de lichaamstemperatuur te hoog kan oplopen en kan leiden tot hersenbeschadiging en stuipen, zogenaamde 'koortsconvulsies'. Door de te droge slijmvliezen in de neus treden chronische infecties in de neus en de luchtwegen op.
Droge, geïrriteerde ogen worden veroorzaakt door het ontbreken van traanvocht.

Bij verdenking op ectodermale dysplasie bij een pasgeborene met ectodermale dysplasie in de familie wordt met onder andere een huidbiopsie een diagnose getracht te stellen. Een behandeling voor ectodermale dysplasie is nog niet voorhanden. Mensen met deze aandoening moeten oppassen dat ze zich niet blootstellen aan extreme temperatuurschommelingen.



</doc>
<doc id="763735" url="https://nl.wikipedia.org/wiki?curid=763735" title="Festina-affaire">
Festina-affaire

De Festina-affaire was een groot dopingschandaal tijdens de Ronde van Frankrijk 1998 rond de Festina-wielerploeg.

Het dopingschandaal begon vlak voor de Ronde van Frankrijk, die dat jaar in Dublin startte, toen een groot aantal dopingproducten werd aangetroffen bij een van de soigneurs van de Franse Festina-ploeg, Willy Voet genaamd.

8 juli 1998: de Belgische verzorger Willy Voet van Festina wordt in een ploegauto aangehouden bij de Belgisch-Franse grens. In de wagen wordt een enorme hoeveelheid verboden middelen aangetroffen. De aanhouding vormt het begin van een heksenjacht van de Franse politie tijdens de Ronde van Frankrijk.

10 juli 1998: Bruno Roussel, ploegleider van Festina, verklaart een dag voor de start van de Tour in Dublin van niets te weten. Hij mist niemand en ook geen Tourwagen. Het parket in Rijsel start een juridisch onderzoek. 

11 juli 1998: De Franse politie onthult dat er in de auto van Voet 400 flacons en talrijke ampullen met verboden spullen zijn gevonden. De affaire wordt in de media nog overschaduwd door de eindfase van het WK Voetbal. 

14 juli 1998: De Zwitserse arts Gremion zegt in France Soir dat 99% van het peloton doping gebruikt. Willy Voet zegt dat hij in opdracht van Festina werkte. De ploegleider ontkent, arts Ryckaert zegt nooit doping te hebben verstrekt aan de renners

15 juli 1998: Roussel en Ryckaert worden naar het politiebureau van Cholet overgebracht.

16 juli 1998: Roussel raakt zijn licentie als ploegleider kwijt. De enige actie van de Internationale Wielerunie, waarvan de top in Cuba verblijft. 

17 juli 1998: Roussel en Ryckaert worden verhoord en in voorlopige hechtenis genomen. Roussel brengt naar buiten dat er binnen de ploeg een georganiseerd dopingnetwerk bestond. Kort voor middernacht maakt Tour-directeur de uitsluiting van de ploeg bekend. 

18 juli 1998: TVM onthult dat de ploeg in maart betrokken is geraakt bij een dopingzaak. In een vrachtwagen van de ploeg werden bij een controle in de buurt van Reims 104 ampullen epo gevonden.

21 juli 1998: De advocaat van Ryckaert laat weten dat zijn cliënt heeft verklaard dat er binnen Festina een zwarte kas bestaat waaruit het de dopingmiddelen bekostigt. Er zat 400.000 Franse francs in, omgerekend ruim 60.000 euro. 

23 juli 1998: Negen renners en drie medewerkers van Festina worden ingesloten voor verhoren. In Pamiers worden Cees Priem en arts Andrej Michailov vastgezet op het politiebureau en uren verhoord. Vier andere TVM-leden, onder wie assistent-ploegleider Hendrik Redant, worden na verhoor vrijgelaten. 

24 juli 1998: Priem en Michailov worden naar Foix overgebracht. Negen coureurs van Festina worden vrijgelaten. Vijf van hen (Zülle, Dufaux, Moreau, Brochard en Meier) bekennen doping te hebben gebruikt. Virenque houdt vol clean te zijn. In Lille volgt de confrontatie tussen Roussel, Ryckaert en Voet. De laatste wordt vrijgelaten. Het Tour-peloton staakt aan het begin van de twaalfde etappe. Het parket in Reims meldt dat er bij TVM in Pamiers doping- en maskeringsmiddelen zijn gevonden.

27 juli 1998: Het parket in Reims zegt dat de affaires Festina en TVM niets met elkaar te maken hebben. Geen enkele coureur van de Nederlandse ploeg heeft iets met de zaak te maken. Priem en Michailov worden voorgeleid. 

28 juli 1998: Twee oud-coureurs van Festina (Bouvard en Magnien) bekennen ook doping te hebben gebruikt. Roussel wordt na het betalen van een borgsom vrijgelaten. TVM krijgt in Albertville te maken met een nieuwe inval van politie. De zes overgebleven renners, waaronder Jeroen Blijlevens, Bart Voskamp, Servais Knaven en Steven de Jongh, moeten 's nachts naar het ziekenhuis voor bloed-, haar- en urinecontrole. Verzorger Jan Moors wordt opgepakt. 

29 juli 1998: Het Tourpeloton stapt af na 33 km, boos over de heksenjacht van de Franse politie. Riis overlegt met Tourdirecteur Leblanc. Banesto, ONCE en Riso Scotti vertrekken direct uit de Tour. Het peloton houdt een tweede stop en dreigt massaal op te stappen als de Franse justitie renners als criminelen blijft behandelen. In wandeltempo gaat het in gesloten formatie naar Aix-les-Bains. De etappe wordt geneutraliseerd. 's Middags vindt er een inval plaats bij ONCE, 's avonds bij Polti, La Française des Jeux, Lotto en Casino. Ploegleiders Marc Madiot (La Française des Jeux), Vincent Lavenu (Casino) en renner Rodolfo Massi (Casino) worden opgepakt. 

30 juli 1998: Kelme en Vitalicio Seguros vertrekken niet meer in de achttiende etappe. Jeroen Blijlevens stapt net over de grens in Zwitserland af. Rodolfo Massi, leider van het bergklassement, ontbreekt bij de start. Hij zit vast op het politiebureau. De Italiaan blijkt nauw betrokken bij dopinghandel in het peloton. 

31 juli 1998: Blijlevens krijgt bij zijn vertrek naar Nederland gezelschap van de rest van de TVM-ploeg. Het voorarrest van Moors wordt verlengd. Massi en de ploegarts van ONCE worden vrijgelaten. Zij werden in staat van beschuldiging gesteld en moeten later voorkomen. Er komen geen invallen meer.

3 augustus 1998: Cees Priem, Andrej Michailov en Jan Moors zitten nog steeds vast. De TVM-renners moeten zich vandaag melden in Reims. Na uren verhoord te zijn worden ze vrijgelaten.



</doc>
<doc id="765213" url="https://nl.wikipedia.org/wiki?curid=765213" title="Chronische pijn">
Chronische pijn

De algemeen gebruikelijke definitie van chronische pijn is pijn die langer aanhoudt dan 3 tot 6 maanden. Enkele veel voorkomende voorbeelden zijn: chronische rugpijn, chronische hoofdpijn, fantoompijn, oncologische pijn (kankerpijn) en reflexdystrofie.

Als er sprake is van een maligniteit oftewel kanker als oorzaak van de pijn spreekt men van oncologische pijn. Maligne betekent kwaadaardig. Voorbeelden zijn uitzaaiingen in de botten of lever.
Indien er geen oncologische oorzaak is zoals bij bijvoorbeeld rugpijn na een hernia operatie spreekt men van benigne pijn (goedaardig).

Pijn die ten gevolge van weefselschade ontstaat heet nociceptieve pijn (weefselpijn). Daarnaast bestaat er pijn vanuit het zenuwstelsel zelf: neuropathische pijn ofwel neuralgie (zenuwpijn). Zenuwpijn heeft vaak een meer branderig karakter en kan ook pijn geven door aanraking, of door (knellende) kleding.

Een groot probleem is de chronische pijn zonder dat daar organische afwijkingen aan ten grondslag liggen (zie ook pijnstoornis). De verleiding bestaat om hiervoor steeds meer en steeds sterkere pijnstillers te nemen bij de patiënt (en om die voor te schrijven bij de arts). Dit is echter in het algemeen geen zinvolle behandeling, namelijk een die gedoemd is te falen; de pijn gaat niet weg en de bijwerkingen worden steeds erger. Deze vorm van chronische pijn is verreweg de meest voorkomende.

De pijnbehandeling heeft vaak een multidisciplinair karakter, waarbij naast de oorzakelijke behandeling ook de gevolgen van pijn en het ermee omgaan een belangrijke rol spelen. Indien de oorzaak maligne is (kankerpijn) wordt de behandeling vaak palliatieve pijnbestrijding of terminale pijnbestrijding genoemd.

Medicamenten kunnen worden ingedeeld in pijnstillers (analgetica) en de andere middelen. Pijnstillers worden in klassen ingedeeld en toegepast volgens de WHO-ladder. Lichtere middelen zijn paracetamol, iets zwaardere middelen zijn de NSAID's zoals diclofenac en ibuprofen. Ten slotte zijn er de opiaten.

Analgetica
Overige medicamenten

Op diverse plaatsen in het lichaam kunnen blokkades worden toegepast:
Men kan gebruikmaken van hoge temperatuur (thermolaesie), lage temperatuur (cryocoagulatie), maar ook lasertherapie.

Voorbeelden zijn transcutane elektrische neurostimulatie (TENS) en epidurale spinale elektrische stimulatie (ESES). Transcraniële magnetische stimulatie (TMS) en gepulste elektromagnetische velden zijn experimentele behandelingen met magnetische velden waar veel onderzoek aan gedaan wordt.


Vanuit de anesthesiologie zijn er in Nederland pijnbehandelcentra ontstaan. Hier wordt vaak multidisciplinair gewerkt.

Bij de pijnbehandeling zijn er naast de anesthesiologie ook neurologie, revalidatiegeneeskunde en psychiatrie betrokken bij de behandeling. Ook paramedische disciplines zoals fysiotherapie, psychologie, ergotherapie en maatschappelijk werk spelen een belangrijke rol.



</doc>
<doc id="765447" url="https://nl.wikipedia.org/wiki?curid=765447" title="Thatcher-illusie">
Thatcher-illusie

De Thatcher-illusie of het Thatcher-effect is een visuele illusie die aantoont dat vervorming van gezichten niet opvalt als de gezichten omgekeerd worden waargenomen. De illusie is zo genoemd omdat een foto van de voormalige Britse premier Thatcher gebruikt is bij de demonstratie van dit fenomeen. Het oorspronkelijke idee is echter afkomstig van Thompson, en in 1986 beschreven door Julesz, die hiervoor een foto van de Mona Lisa van Leonardo da Vinci gebruikte.

De illusie bewijst dat waarneming van gezichten gevoelig is voor de configuratie van het gezicht. Bij waarneming van omgekeerde gezichten spelen vooral pre-attentieve processen een rol: het gaat daarbij vooral om het snel scannen van elementaire kenmerken als kleur, vorm, hoeken, oriëntatie e.d. Bij waarneming van het gezicht in de normale positie worden alle afzonderlijke kenmerken 'gebonden' in het totale beeld. Pas dan merken we dat bepaalde details niet overeenstemmen met de in ons geheugen opgeslagen kennis van de anatomie van het menselijke gezicht. Mogelijk spelen hierbij ook gebieden in de temporale en occipitale kwabben van de hersenen een rol die gespecialiseerd zijn in gezichtsherkenning.



</doc>
<doc id="765583" url="https://nl.wikipedia.org/wiki?curid=765583" title="Visuele waarneming">
Visuele waarneming

Visuele waarneming, visuele perceptie of zien is het verwerken van visuele prikkels. Deze verwerking van de visuele prikkels vindt plaats in de hersenen.

Bij de visuele waarneming kan het aan de ene kant gaan om het ordenen van de visuele prikkels om deze vervolgens te interpreteren en er een betekenis aan toe te kennen. Daarbij kan de waarneming gericht zijn op de herkenning en identificatie van voorwerpen en gebeurtenissen en met de bepaling van hun onderlinge verhouding in tijd en plaats. Daarbij is de visuele waarneming een actief proces en wordt de waarneming eventueel aangevuld met voorstelling uit het geheugen en wordt het geheel opnieuw opgebouwd ("gereconstrueerd"). Daarbij kan het begrip "waarneming" ook verwijzen naar het "bewust" zijn van de voorwerpen en gebeurtenissen uit de buitenwereld met een bepaalde belevingscomponent. Waarneming kan echter ook onbewust plaatsvinden (impliciete waarneming). Een prikkel (zoals een bewegend voorwerp op straat) wordt in de hersenen verwerkt of bijvoorbeeld met de ogen gevolgd, zonder dat men zich bewust is van het waargenomene. Bij de beschrijving van de visuele waarneming wordt er in sommige beschrijvingen ook afgezien van deze bewuste component op te nemen in de algemene begripsbepaling.

Het zien met twee ogen is één van de voorwaarden voor het zien van diepte. Het gezichtsveld correspondeert met een beeld op het netvlies. Netvlieshelften aan de kant van de neus projecteren via de gezichtzenuwkruising naar de contralaterale (tegenovergestelde) hersenhelft. Aan de kant van de slaap projecteren zij naar de ipsilaterale (aan zelfde kant gelegen) hersenhelft. Uiteindelijk, met een aantal tussenstations, bereiken de visuele prikkels de cortex cerebri ("grotehersenschors") aan de achterkant van de grote hersenen in de occipitale kwab. Onderstaand staan de tussenliggende stations aangegeven.

De prikkels die elk oog ontvangt, vallen op de staafjes en kegeltjes van het netvlies ("retina"). Deze zenuwcellen kan men beschouwen als het eerste station van het zenuwstelsel voor het verwerken van de visuele prikkels, vandaar ook de naam "eerste neuron". In het netvlies, schakelen de binnenkomende signalen, eerst nog over in de bipolaire ganglioncellen ("tweede neuron") en vervolgens op de multipolaire ganglioncellen ("derde neuron") voordat de prikkels het netvlies via de oogzenuw ("nervus opticus") verlaten.

Een deel (60%) van de uittredende vezels van de linker- en rechteroogzenuw kruist elkaar bij de gezichtszenuwkruising ("chiasma opticum"), terwijl het andere deel (40%) aan dezelfde zijde als het oog van herkomst zijn koerst vervolgt. Na de oogzenuwkruising wordt dit gedeelte aangeduid als de tractus opticus.

De vezels van de tractus opticus komen aan in het corpus geniculatum laterale of de "buitensten knievormige kern". Deze hersenkern, het "vierde neuron" is een onderdeel van de thalamus, die behalve voor de reukbaan, voor alle aanvoerende zintuigelijke banen het laatste schakelstation vormt, met voor elk afzonderlijke kernen, `vóór het bereiken van de cotex cerebri. Van het corpus geniculatum laterale worden de visuele prikkels voortgeleid door een uitwaaiering van vezels, de gezichtsstraling ("radiatio optica") naar het "vijfde" neuron van de gezichtsbaan in de occipitale kwab in de fissura calcarina ("spoorgroeve"). Dit is het eerste station van de cortex cerebri en wordt daarom ook de primaire gezichtsschors ("cortex visualis primarius").
Deze aaneenschakeling van deze schakelstations of neuronen wordt de primaire visuele route genoemd. Binnen deze route lopen twee evenwijdige aanvoerende banen: de magnocellulaire en parvocellulaire baan (magno- en parvobaan). Het onderscheid tussen de magno- en parvocellulaire banen ontstaat al in het netvlies bij het type ganglioncel wat meer bij de het ene of juist het andere baan hoort. De magnobaan bestaat uit Y-ganglioncellen met een groot cellichaam die gevoelig zijn voor contouren en snelle bewegingen. De parvobaan bestaat uit X-cellen met een klein cellichaam die gevoelig zijn voor details en kleur. 

De magno- en parvobanen lopen elk naar verschillende lagen in het corpus geniculatum laterale van de thalamus. De magnobanen schakelen over in cellen in laag 1 of 2. De parvobanen schakelen over in laag 3,4,5 of 6. 
Er bestaat ook nog een tweede aanvoerende route van het oog naar de cortex cerebri, die loopt van het netvlies via de colliculi superiores, het pulvinar van de thalamus naar de pariëtale kwab. Deze route is vooral belangrijk voor de ruimtelijke oriëntatie en de aansturing van oogbewegingen. Zie voor verdere details visuele schors.

Verdere verwerking in de gezichtsschors verloopt via twee grote cicuits, namelijk de dorsale (rugwaartse) of 'waar'-route, en de ventrale (buikwaartse) of 'wat'-route. Deze zijn betrokken bij respectievelijk waarneming van ruimtelijke en niet-ruimtelijke visuele kenmerken. Zie voor verdere details visuele schors.

Bij de verwerking van visuele prikkels in de hersenen wordt een onderscheid gemaakt tussen vroege waarneming, die gericht is op analyse van elementaire kenmerken van visuele objecten zoals kleur, vorm, locatie, beweging e.d., en late waarneming die betrekking heeft op volledige voorwerpen zoals een huis, een bal of een tafel. Vroege waarneming geschiedt snel en grotendeels onbewust. Men spreekt hier ook wel van preattentieve of 'bottom up'-processen. Daarentegen vindt late (of hogere) waarneming meer bewust plaats. Deze vorm van waarneming is meer 'top-down', dat wil zeggen: wordt gestuurd door processen als aandacht en geheugen.

Het richten van onze aandacht op een bepaald voorwerp in onze omgeving kan de waarneming hiervan aanscherpen. Aandacht helpt ons ook bij het visueel zoeken naar voorwerpen in de omgeving. Dit is relatief makkelijk als we ons op een eenvoudig fysisch kenmerk kunnen richten zoals zoeken naar iemand met een rode trui in een menigte mensen. Het wordt lastiger (en vergt daardoor aandacht) als we op meerdere kenmerken tegelijk moeten letten, zoals zoeken naar een man (niet vrouw) met een rode trui. Volgens de cognitief psycholoog Anne Treisman fungeert aandacht daarbij als een soort zoeklicht. Treisman zag het zoeklicht van aandacht ("spotlight of attention") ook als het mechanisme dat ervoor zorgt dat bij de visuele waarneming van een object de afzonderlijke kenmerken (kleur, vorm afstand, oriëntatie e.d.) worden gebonden tot een geheel.

Ook het geheugen stuurt de waarneming, waardoor bekende voorwerpen in het gezichtsveld eerder worden herkend of opgespoord dan onbekende voorwerpen. Waarneming en herkenning zijn dus nauw met elkaar verbonden. 

Hogere waarneming wordt ook wel eens omschreven als een proces van interpreteren of 'toetsen van hypothesen': bijvoorbeeld bij het kijken naar een complexe figuur zal het brein het geheugen afzoeken of geen aanvullende informatie kan worden gevonden die overeenstemt met de waargenomen figuur. Bijvoorbeeld bij het waarnemen van een gezicht worden via oogbewegingen saillante punten zoals ogen en mond het meest intensief afgetast. Wij herkennen visuele objecten zoals een vork of een poes ondanks allerlei variaties in vorm. Een vork wordt als vork herkend ook al zien we alleen de tanden. Een poes wordt als poes herkend ondanks allerlei variatie in houding (liggende, zittende poes). Visuele waarneming dus geen passief kopiëren van de buitenwereld maar eerder een creatief ordenend proces. Dit kan worden aangetoond aan de hand van verschijnselen als vormconstantie, grootteconstantie, de gestaltwetten, ambigue figuren en optische illusies. Het verschijnsel multistabiliteit (zie figuur) illustreert hoe het brein op en neer kan springen tussen twee interpretaties van dezelfde figuur.

Stoornissen in de visuele waarneming zijn deels terug te voeren naar defecten van oog en oogzenuw en deels naar defecten van de primaire gezichtsschors. Het laatste noemt men ook wel hemianopsie. Soms kunnen patiënten met beschadiging in de primaire gezichtsschors toch voorwerpen e.d. identificeren zonder dat er sprake is van bewuste waarneming. Dit heet blindzien. Problemen met het herkennen van gezichten (prosopagnosie) is een voorbeeld van een stoornis in de hogere waarneming waarbij gebieden in de rechter temporale kwab zijn betrokken.


</doc>
<doc id="765796" url="https://nl.wikipedia.org/wiki?curid=765796" title="Ketoprofen">
Ketoprofen

Ketoprofen is een pijnstiller met ontstekingsremmende werking, behorend tot de groep van niet-steroïde ontstekingsremmers (NSAID), waartoe onder andere ook ibuprofen behoort. Het werkt door de productie van prostaglandinen te remmen.

Ketoprofen wordt zowel toegepast bij acute pijn (bijvoorbeeld ontstekingen van spieren en pezen, hevige menstruatiepijn, pijnlijke ontstekingen na een operatie) als bij chronische (gewrichts-)ontstekingen zoals reuma en artrose.

Het middel kwam in 1973 op de markt. Het wordt verkocht onder de merknamen Orudis, Fastum®, Oscorel en Dolovet (voor diergeneeskundig gebruik bij runderen), Rilies of onder de generische naam Ketoprofen.

Zoals bij andere geneesmiddelen in de NSAID-groep, kunnen er na enkele dagen gebruik maag-darmklachten optreden. Om maagzweren, bloedingen enz. te voorkomen, wordt er bij risico of klachten een maagzuurremmer bijgegeven.


</doc>
<doc id="765897" url="https://nl.wikipedia.org/wiki?curid=765897" title="Purpura van Henoch-Schönlein">
Purpura van Henoch-Schönlein

De purpura van Henoch-Schönlein, Henoch-Schönleinpurpura of HSP is een vasculitis (ontsteking van kleine bloedvaatjes) die vooral bij jonge kinderen voorkomt. Het pathogenetisch mechanisme is de neerslag van IgA-bevattende immuuncomplexen, vooral in de huid en de nieren. In de huid vooral van de (onder)benen treden voelbaar verdikte rode petechiën en purpura op. Verder komen buikklachten en gewrichtsklachten voor, vaak in aansluiting op een soms weinig opvallende infectie van de luchtwegen.

HSP komt vaker bij kinderen voor dan bij volwassenen, en volgt meestal op een infectie van de bovenste luchtwegen. De helft van de kinderen met de ziekte is onder de 8 jaar. Als de ziekte bij volwassenen optreedt, is het beloop vaak ernstiger met meer niersymptomen, en vraagt vaak een agressievere behandeling met corticosteroiden en/of cytostatica. De incidentie van HSP is ongeveer 1:7000 per jaar in Nederland. De mediane leeftijd bij eerste diagnose is 6 jaar; in 90% van de gevallen komt het voor het tiende levensjaar voor. Jongens krijgen het vaker dan meisjes.

De symptomen worden meestal voorafgegaan door een luchtweginfectie. De klassieke vier symptomen van HSP (die in iedere volgorde en op elk tijdstip kunnen voorkomen) zijn, in volgorde van afnemende frequentie:

Bij 33% van de patiënten kunnen gastro-intestinale bloedingen voorkomen, nefritis en hematurie bij 40%, en proteïnurie bij 25%. Andere organen zoals het centraal zenuwstelsel en de longen kunnen ook meedoen. In 1/3 van de gevallen zal er later nog een recidief van de ziekte optreden. Bij 1% ontstaat blijvende ernstige nierschade. Recidieven en nierschade treden vaker op bij volwassenen en oudere kinderen.

Klachten van het maag-darmkanaal komen bij de meeste patiënten voor. De symptomen zijn onder andere koliekpijnen, bloedverlies (soms melena of bloedbraken), invaginatie (meestal in het ileum), pancreatitis, cholecystitis, en een enteropathie met eiwitverlies. Bij endoscopie kunnen soms inwendige purpura worden waargenomen.

Nierafwijkingen komen ook vaak voor, bij 30-70% treedt hematurie (bloed in de urine) en/of proteïnurie (eiwit in de urine) op wat met teststrookjes kan worden aangetoond. Verder komen nefrotisch syndroom, hypertensie en acuut nierfalen wel voor. Nefritis bij HSP maakt 15% uit van de glomerulopathieen op de kinderleeftijd. De bevindingen bij nierbiopsie stemmen overeen met de ernst van de symptomen: bij asymptomatische hematurie kan een geringe focale mesangiale proliferatie optreden terwijl bij proteïnurie ernstiger afwijkingen zichtbaar zijn. De ernst van de nierafwijkingen bij biopsie heeft een zekere voorspellende waarde voor de kans op nierfalen op lange termijn.

De aanwezigheid van de 'klassieke vier' is vrijwel pathognomonisch (bewijzend). Dit kan worden bevestigd door het aantonen van IgA in een huidbiopt met immunofluorescentietechnieken. Dit wordt alleen gedaan bij twijfel. Een biopt zal ontsteking van kleine bloedvaatjes tonen (leukocytoclastische vasculitis) vooral in postcapillaire venulen. Nierbiopsie is een invasieve ingreep met ernstige potentiële complicaties en wordt alleen gedaan als het echt nodig is.

De differentiaaldiagnose bij kinderen omvat antifosfolipidensyndroom en sepsis. Bij volwassenen moeten andere oorzaken van vasculitis overwogen worden zoals allergische vasculitis, SLE, Ziekte van Wegener, en de ziekte van Goodpasture. Zie vasculitis. Tegenwoordig wordt aangenomen dat IgA-nefropathie niet fundamenteel verschilt van HSP en daarvan een vorm is zonder de andere verschijnselen.

Recidief treedt op bij ongeveer 1/3 van alle patiënten, meestal binnen vier maanden na de eerste aanval. Ze zijn meestal minder ernstig dan de eerste keer. Bij patiënten met nefritis (i.t.t. nefrotisch syndroom) is de kans hierop het grootst.

De meeste patiënten worden niet behandeld. Corticosteroïden verhogen misschien de genezingssnelheid van de buikpijn en de gewrichtsklachten maar voorkomen recidieven niet.

Bij hevige nierklachten wordt soms wel behandeld, maar dit gebeurt aan de hand van de resultaten van een nierbiopsie. Hoge dosis corticosteroïden, plasmaferese en intraveneuze immunoglobulinen zijn geprobeerd. Het is onzeker of dit het beloop duidelijk beïnvloedt.

Bij HSP treedt een vasculitis op die wordt veroorzaakt door IgA1-immunoglobulinen. Deze worden gevonden in ontstoken plekken in de huid en andere organen met ontstekingen.

HSP kan optreden na infecties met streptokokken (Groep A, β-hemolytisch), hepatitis B, herpes simplexvirus, parvovirus B19, Coxsackievirus, adenovirus en Helicobacter pylori.

In de jaren 1990 is ontdekt dat een afwijking aan het IgA1 wellicht een oorzakelijke factor is bij de ziekte. De suikerketens die hier en daar aan het molecuul worden gekoppeld zijn bij patiënten niet normaal.

De ziekte is genoemd naar Eduard Heinrich Henoch (1820-1910), een Duitse kinderarts, en zijn leraar Johann Lukas Schönlein (1793-1864), die het rond 1860 beschreven.
De ziekte was overigens zestig jaar eerder al door twee Engelse artsen, William Heberden (1710-1801) en de dermatoloog Robert Willan (1757-1812) beschreven in 1802 en 1808, maar hun bijdragen zijn in de vergetelheid geraakt. William Osler was de eerste die in de ziekte een vorm van allergie herkende.



</doc>
<doc id="766061" url="https://nl.wikipedia.org/wiki?curid=766061" title="Hofje van Bakenes">
Hofje van Bakenes

Het Hofje van Bakenes of Bakenesserkamer is een Haarlems hofje. Het hofje is te vinden aan de Bakenessergracht in het centrum van Haarlem. Het hofje heeft twee ingangen: één aan de Bakenessergracht en één aan de Wijde Appelaarsteeg. De ingang aan de Wijde Appelaarsteeg is de hoofdingang. Het Hofje van Bakenes is het oudste nog bestaande hofje in Haarlem.

Het hofje is gebouwd in 1395 volgens testamentaire bepalingen van koopman Dirck van Bakenes. Zijn weduwe en haar beide zoons lieten het hofje bouwen. De huidige hofjeswoningen zijn niet meer de hofjeswoningen uit de 14e eeuw maar dateren uit ’t midden van de 17de eeuw. In eerste instantie bestond het hofje uit 13 huizen voor 20 vrouwen, maar met de herbouw in 1663 werd een van de gebouwen verbouwd tot regentenkamer, hierna was er nog plaats voor 12 vrouwen. Het hofje grenst aan de Toneelschuur en de Philharmonie.

Het hofje is overdag toegankelijk voor publiek, maar is zondag gesloten.

Op de gevelsteen staat het volgende raadsel:
Dit raadsel heeft twee betekenissen:


</doc>
<doc id="766077" url="https://nl.wikipedia.org/wiki?curid=766077" title="Brouwershofje">
Brouwershofje

Het Brouwershofje is een Haarlems hofje, het is gelegen aan de Tuchthuisstraat nummer 8 in de wijk de Vijfhoek in het centrum van Haarlem.

Het hofje werd in 1457 gesticht door Jacob Huyge Roeperszoon en zijn zus Katrijntje Huyge Roepersdochter, een brouwersfamilie verbonden aan het Brouwersgilde. De oorspronkelijke naam was Sint Maartenshofje, naar de schutspatroon van het Brouwersgilde. Het hofje werd door de familie Roeper overgedragen aan de regenten van het brouwersgilde.

Het hofje omvatte 22 huisjes voor armlastige ongehuwde vrouwen die als 'dienstmaagd' voor brouwerijen gewerkt hadden.

In 1576 brandde het hofje af bij de grote brand van Haarlem, maar in 1586 werd het hofje herbouwd op dezelfde plek er werden echter maar acht huisjes teruggebouwd. In 1811 kwam het hofje in handen van de stad Haarlem, die het eind jaren tachtig van de 20e eeuw overdeed aan woningbouwvereniging Sint Bavo. Dit tegen de wens van de stichters in, die ruim 500 jaar daarvoor in de akte bepaalden dat het hofje nooit verkocht mocht worden.
Bij de laatste restauratie - in de 20ste eeuw - werden de acht huisjes samengevoegd tot vier. In 1930 werden aan de straatkant aan de Tuchthuisstraat in de voorheen blinde muren acht ramen geplaatst. Tegenwoordig is de minimale leeftijd voor bewoners 55 jaar, er mogen nu zowel vrouwen, mannen als echtparen wonen.
De woningen in het hofje worden nog steeds verhuurd als sociale-huurwoningen, tegenwoordig door woningcorporatie Ymere.


</doc>
<doc id="766082" url="https://nl.wikipedia.org/wiki?curid=766082" title="Hofje van Loo">
Hofje van Loo

Het Hofje van Loo is een Haarlems hofje, het hofje is gevestigd aan de Barrevoetstraat 7 in het centrum van Haarlem.

Het hofje werd gesticht in 1489 door Symon Pieterszoon en zijn vrouw Godelt Willems en werd geschonken aan het Sint Elisabeth Gasthuis. In aanvang was het hofje ommuurd en toegankelijk door een poort met daarboven het wapen van het St. Elisabeths Gasthuis. In 1885 is de Barrevoetestraat verbreed, daarbij zijn drie huisjes aan de straatkant afgebroken en naast het hofje opnieuw opgebouwd. Hiermee verdween de beslotenheid en is het hofje van Loo één van de meest zichtbare hofjes in Haarlem. De binnentuin van het hofje wordt alleen door een hek gescheiden van de straat. Het wapen van de Heilige Elisabeth, bestaande uit drie kronen, is nu nog terug te vinden op de waterpomp.

Het hofje bestond in eerste instantie uit 13 huisjes. De 3 huisjes aan de voorkant stammen uit de 17e eeuw. Het hof is gerestaureerd in 1986/1987, na "verheling" bestaat het thans uit 12 woningen.

Het hofje is toegankelijk voor publiek, maar niet op zondag.


</doc>
<doc id="766083" url="https://nl.wikipedia.org/wiki?curid=766083" title="Hofje van Oorschot">
Hofje van Oorschot

Het Hofje van Oorschot is een Haarlems hofje, dat dateert uit 1769 en zich in het centrum van Haarlem bevindt, aan de Kruisstraat nr. 44.

Het Hofje van Oorschot is gebouwd in 1769 uit de nalatenschap van de Amsterdamse koopman Wouterus van Oorschot (1704-1768). Hij liet een bedrag na van 20.000 gulden, dit bleek onvoldoende om het hofje te realiseren. Uiteindelijk hebben de Staten van Holland 20.000 gulden bijgelegd en kon het hofje gebouwd worden.

De bouw van het hofje had nogal wat voeten in de aarde. Aan de overzijde van het te bouwen hofje woonden twee rijke stadsbestuurders die zich bemoeiden met de bouw. De bestuurders eisten dat er een mooie tuin aangelegd zou worden die afgesloten moest worden met een hek in rococostijl. De keus viel op rococostijl omdat ook de huizen van de bestuurders in die stijl waren gebouwd. Door de eisen van de bestuurders was de nalatenschap van Wouterus van Oorschot onvoldoende om het hofje te bouwen en zag het ernaar uit dat het hofje er niet zou komen, wat ook precies de bedoeling van de bestuurders was. Ondanks de bezwaren van de bestuurders, ging het stadsbestuur akkoord met de bouw van het Hofje van Oorschot. De Staten van Holland legden 20.000 gulden bij om een hofje te laten bouwen dat 'een sieraad voor de stad zou zijn'. De bouw startte in 1769. Het hofje van Oorschot was bedoeld voor arme vrouwen van 50 jaar en ouder die lid waren van de hervormde gemeente.

Het hofje is gebouwd rond een binnentuin, sinds 1973 staat in de tuin van het hofje een bronzen beeld van Eva (van Adam en Eva). Eva is ontworpen door beeldhouwer Johan Limpers. Het beeld stond van 1947 tot 1967 in het Kenaupark te Haarlem, vanwege vernielingen verhuisde Eva naar het Frans Halsmuseum. In 1973 kreeg het beeld, na restauratie, een plek in het Hofje van Oorschot tot het beeld in 1987 gestolen werd. De weduwe van Johan Limpers was nog in bezit van een model van Eva en er werd een replica gemaakt. De replica werd teruggeplaats in het hof.

Het Hofje van Oorschot is open voor publiek van 10.00 uur tot 17.00 uur. Tijdens de weekenden is het hof gesloten.


</doc>
<doc id="766104" url="https://nl.wikipedia.org/wiki?curid=766104" title="Bruiningshofje">
Bruiningshofje

Het Bruiningshofje is een Haarlems hofje, het is te vinden aan de Botermarkt 9 in het centrum van Haarlem.

Met z'n vier huizen is het Bruiningshofje één van de kleinere hofjes van Haarlem. Het hofje is waarschijnlijk in 1610 door Jan Bruininck Gerritsz gesticht.Tijdens zijn leven kocht Bruininck huisjes rond zijn eigen woning op. Uit deze bezittingen is rond 1610 het hofje ontstaan. Het Bruiningshofje heeft geen regentenkamer, waarschijnlijk omdat het hofje van de familie was en men gewoon thuis vergaderde.

Het hofje is nu eigendom van de Doopsgezinde Gemeente. Het is gerenoveerd in 1936 en in 1978, waarbij in 1978 het aantal huizen afnam van 5 naar 4.


</doc>
<doc id="766115" url="https://nl.wikipedia.org/wiki?curid=766115" title="Vrouwe- en Antonie Gasthuys">
Vrouwe- en Antonie Gasthuys

Het Vrouwe- en Antonie Gasthuys is een Haarlems hofje, het hofje is te vinden aan het Klein Heiligland te Haarlem.

Het hofje werd gesticht in 1440 als een gasthuis, een plek waar reizigers één of meerdere nachten konden overnachten. Van gasthuizen werd vooral gebruikgemaakt door pelgrims, daarom werd het stichten van een gasthuis gezien als een goede daad. Het hofje is sinds 1787 gevestigd aan het Klein Heiligland, voorheen was in dezelfde gebouwen het Teylers Hofje te vinden. Het Teylershof is verplaatst naar de Koudenhorn in Haarlem.

Het Vrouwe- en Antonie Gasthuys bestaat uit een hoofdgebouw uit 1648 en twee zijvleugels uit 1730. De muur aan het Klein Heiligland is van 1787. Boven de hoofdingang is het wapenschild van de 17de-eeuwse eigenaar te zien, de Haarlemse zeepzieder Pieter Joost Bogaert.

Het hofje is open voor publiek, alleen niet op zondag.


</doc>
<doc id="766118" url="https://nl.wikipedia.org/wiki?curid=766118" title="Hofje In den Groenen Tuin">
Hofje In den Groenen Tuin

Het Hofje In den Groenen Tuin is een Haarlems hofje gelegen aan de Warmoesstraat 23 in het centrum van Haarlem.

Het hofje dateert uit 1616 en is gesticht uit de nalatenschap van Catarina Jansdochter Amen, weduwe van Jacob Claesz van Schoorl. Het hofje was oorspronkelijk bestemd voor rooms-katholieke alleenstaande dames vanaf 50 jaar. Deze dames moesten zelf in hun onderhoud kunnen voorzien. Na hun dood gingen al hun bezittingen naar het hofje. Deze regels gelden niet meer, maar de oude reglementen zijn als curiositeit nog steeds in te zien in het hofje.

In 1885 is het hofje herbouwd, het aantal woningen werd toen teruggebracht van 20 naar 18. Er kunnen nu 4 vrouwen in het hoofdgebouw wonen (voorheen 6) en 14 in de huisjes rondom de binnentuin. Het hofje is toegankelijk voor publiek op doordeweekse dagen van 10 tot 12 uur. In de weekenden is het hofje gesloten. De hoofdingang - voor publiek - is te vinden aan de Warmoesstraat 23, de achteringang (voorzien van een opvallende gevelsteen) is gelegen aan de Lange Veerstraat 24 en alleen toegankelijk voor bewoners en beheerders.
De gevelsteen is in april 2011 door de stagiaire Rianne Roosen overgeschilderd in opdracht van Schildersbedrijf C. den Hollander.


</doc>
<doc id="766128" url="https://nl.wikipedia.org/wiki?curid=766128" title="Hofje van Noblet">
Hofje van Noblet

Het Hofje van Noblet is een Haarlems hofje, de hoofdingang is gelegen aan de Nieuwe Gracht 2.

Het hofje werd in 1761 gebouwd uit de nalatenschap van Leonard Noblet en zijn zussen Sara en Geertruida, die allen geen wettige nabestaanden hadden. De huizen van het hofje zijn gebouwd in de tuin van het huis van de familie Noblet, "Haerlem en Spaargesigt". Dit huis had de vader van Leonard, Elezar Noblet gekocht in 1737. De familie Noblet kwam van origine uit Amsterdam.

Er werden twintig huizen gebouwd. Aan de oostkant tien huizen voor vrouwen uit Haarlem en aan de westkant tien huizen voor vrouwen uit Amsterdam. De vrouwen moesten ten minste 50 jaar oud zijn en hun hele leven alleenstaand zijn geweest. Tevens moesten ze lid zijn van de Nederduits Gereformeerde Kerk.

Het voormalig huis van de familie Noblet doet nu dienst als woning van de beheerder en als regentenkamer.
De hoofdingang van het hofje ligt aan de Nieuwe Gracht. Aan de Parklaan ligt de achteringang. Toen het hofje gebouwd werd was de Parklaan nog een gracht, de Achter Nieuwe Gracht. De ingang van het voormalig woonhuis ligt aan de Hooimarkt.

Sinds 1969 staat het hofje inschreven in het rijksmonumentenregister.

In 1992 is het hofje gerenoveerd en is het aantal huizen teruggebracht van 20 naar 16.


</doc>
<doc id="766130" url="https://nl.wikipedia.org/wiki?curid=766130" title="Neurasthenie">
Neurasthenie

Neurasthenie of zenuwzwakte is een psychische aandoening die valt in de categorie Neurotische, stress-gebonden en somatoforme stoornissen. De naam werd in 1869 voor het eerst gebruikt door de Amerikaanse neuroloog George Miller Beard.

Er zijn twee vormen te onderscheiden die elkaar voor een groot deel overlappen. Bij de eerste vorm bestaan klachten over vermoeidheid na geestelijke inspanning en problemen met het verrichten met dagelijkse bezigheden en werk. Vaak is er sprake van afleidende gedachten en herinneringen, concentratieproblemen en inefficiënt denken. Bij de tweede vorm ligt de nadruk op lichamelijke zwakte, zoals vermoeidheid na een geringe inspanning, spierkramp en een onvermogen tot ontspanning.

Bij beide vormen komen klachten voor als duizeligheid, hoofdpijn, bezorgdheid over geestelijke en lichamelijke gezondheid, prikkelbaarheid, depressieve verschijnselen, angst en slaapproblemen. Een diagnostisch probleem is dat bij de aandoening culturele verschillen vaak een rol spelen.

In het Amerikaanse handboek DSM-IV-TR komt de term neurasthenie niet voor. De aandoening wordt (na uitsluiting van een somatische, depressieve of angststoornis) ingedeeld in de restgroep van de somatoforme stoornissen (somatoforme stoornis niet anderszins omschreven (NAO)).

Volgens de DSM-categorisering is het "chronischevermoeidheidssyndroom" een ondervorm van neurasthenie. Deze opvatting is echter omstreden.


</doc>
<doc id="766133" url="https://nl.wikipedia.org/wiki?curid=766133" title="ICD10 Hoofdstuk XIII">
ICD10 Hoofdstuk XIII

ICD-10, Klasse XIII (M00-M99) betreft ziekten van botspierstelsel en bindweefsel.


</doc>
<doc id="766152" url="https://nl.wikipedia.org/wiki?curid=766152" title="ICD10 Hoofdstuk IX">
ICD10 Hoofdstuk IX

ICD-10, Klasse IX betreft aandoeningen van hart- en vaatstelsel, gerangschikt volgens de ICD-10


</doc>
<doc id="766202" url="https://nl.wikipedia.org/wiki?curid=766202" title="Hofje van Staats">
Hofje van Staats

Het Hofje van Staats is een Haarlems hofje, het hofje is te vinden aan de Jansweg 39, vlak bij het NS-station in Haarlem.

Het Hofje van Staats werd gesticht uit de nalatenschap van de Haarlemse garenreder en handelaar Ysbrand Staats. Staats bepaalde in zijn testament dat zijn hele erfenis bestemd was voor de armen. De eerste steen werd gelegd op 29 juli 1730 door de broer van Ysbrand Staats. Het hofje werd gebouwd door Hendrik de Werff.

In 1733 waren de 30 huisjes voor alleenstaande oudere vrouwen klaar. Voorwaarde om in het hofje van Staats te kunnen wonen, was dat men gereformeerd was. Bij de restauratie in 1990 werd een aantal huisjes samengevoegd, hiermee werd het aantal woningen teruggebracht van 30 naar 20. Bijzonder zijn de ruime binnentuin, het opzichterhuisje, mortuarium en de washokjes. Het mortuarium doet tegenwoordig dienst als fietsenberging.
Het indrukwekkende hoofdgebouw van het Hofje van Staats, waar de beheerder van het hofje zetelde, was vroeger ook de entree. Boven de ingang bevindt zich het medaillon van Ysbrand Staats en een beeldhouwwerk van Gerrit van Heerstal. In het gebouw is een kamer voor bijeenkomsten van de regenten van het hofje die nog in oorspronkelijke staat is. In het hoofdgebouw werden tot 2012 de veilingen van Bubb Kuyper Veilingen gehouden. Achter het hoofdgebouw ligt de binnentuin met daar omheen de hofjeswoningen.

Het hofje is van maandag tot en met zaterdag tussen 10.00 en 17.00 uur toegankelijk voor publiek. De ingang is naast het hoofdgebouw.


</doc>
<doc id="766204" url="https://nl.wikipedia.org/wiki?curid=766204" title="Frans Loenenhofje">
Frans Loenenhofje

Het Frans Loenenhofje is een Haarlems hofje, het hofje is te vinden aan de Witte Herenstraat nummer 24.

Het hofje werd gesticht in 1607 uit de nalatenschap van de op 24 oktober 1605 overleden garentwijnder en koopman in lijnwaden Frans Klaeszoon Loenen. Loenen was een verwoede gokker en had - naast zijn gewone verdiensten - zoveel gewonnen met gokken dat hij zeer vermogend was.

Voor de stichting van het hofje werd aan de Witte Herenstraat een stuk grond aangekocht dat vroeger toebehoorde aan Norbertijnenklooster. Dit klooster was in 1581 in beslag genomen door de stad Haarlem. De kloosterlingen van het Norbertijnenklooster gingen altijd gekleed in het wit, vandaar de 'Witte Herenstraat'. Het hofje werd gebouwd in de voormalige boomgaard van het klooster. Deze Sint Anthonieboomgaard stamde uit 1414 en was in die tijd beroemd. Bij de bouw van het hofje werd de oude boomgaard zo veel mogelijk intact gelaten en omgevormd tot hoftuin. In de loop der eeuwen is de tuin wel veranderd, maar nog steeds heeft het Frans Loenen een opvallende tuin met fruitbomen.

Het Frans Loenenhofje bestond in 1607 uit elf kamers voor elf arme alleenstaande vrouwen. Het hofje werd al vrij snel (in 1609) met nog eens vijf kamers uitgebreid door de proost Jacobus Zaffius. Door samenvoeging van huisjes bestaat het hofje sinds 1986 uit tien woningen die rond de ruime tuin liggen. Het hofje wordt bewoond door wat oudere dames, alleen het poorthuis is geschikt voor bewoning door meer mensen. Het Frans Loenenhofje heeft een bijzondere gevelsteen, er staat een onthoofde leeuw op.

Het hofje heeft de status rijksmonument in is ingeschreven onder 19835 in het monumentenregister.


</doc>
<doc id="766212" url="https://nl.wikipedia.org/wiki?curid=766212" title="Luthers Hofje (Haarlem)">
Luthers Hofje (Haarlem)

Het Luthers Hofje is een Haarlems hofje, het hofje is gelegen aan de Witte Herenstraat 16, vlak bij de Lutherse kerk uit 1581 (herbouwd in 1780).

Het hofje werd gesticht in 1615 bij de Lutherse Kerk. Het Luthers hofje is gesticht door de Lutherse gemeente en was nauw verbonden met de Lutherse kerk. Kerk en hofje zijn gebouwd op de grond van de Sint Antonieboomgaard die hoorde bij het klooster van de Norbertijnen. Deze kloosterlingen droegen altijd witte kleding en werden daarom ook wel de Witte Heren genoemd, vandaar de naam van de straat. Het hofje bestond in aanvang uit vier huisjes die tegen de kerk aan waren gebouwd. In 1648 is het hof uitgebreid met vijf huisjes. Tot 1894 lag de ingang van het hofje aan de Magdalenastraat 16.

De negen huisjes zijn gerestaureerd in 1982, hierbij zijn acht van de huisjes samengevoegd tot vier grotere woningen, één huisje bleef van de oorspronkelijke grootte. Het Luthers hofje omvat dus nu vijf woningen.
Bijzonder aan dit hofje is dat er een buitenpreekstoel staat, deze stoel is vastgebouwd aan de Regentenkamer. Vanaf de preekstoel kon de predikant de bewoonsters toespreken. Het hofje was vroeger bedoeld voor alleenstaande vrouwen van boven de 50 jaar. Tegenwoordig zijn er geen beperkingen meer qua leeftijd of geslacht. Het hofje is geopend voor bezichtiging van 10.00 tot 17.00, op zondag is het hof gesloten. Het hofje heeft een mooie tuin en een opvallende waterpomp.


</doc>
<doc id="766221" url="https://nl.wikipedia.org/wiki?curid=766221" title="Hofje van Guurtje de Waal">
Hofje van Guurtje de Waal

Het Hofje van Guurtje de Waal is een Haarlems hofje, het hofje is gelegen aan de Lange Annastraat 40 in de wijk de Vijfhoek in het centrum van Haarlem.

Het hofje werd in 1616 gesticht door Guertie Jansdr. de Wael, dochter van een rijke textielhandelaar. Guertie stichtte het hofje op het erf van haar huis. Het was bedoeld voor gereformeerde weduwen en gereformeerde oude vrijsters. Guertie bestuurde het hofje de eerste twaalf jaar zelf. Haar achterneef Jan de Wael, de burgemeester van Haarlem, was er regent en liet in 1661 het hof vergroten van zes naar acht kamers. Ook liet hij een toegangspoort bouwen met boven de poort het wapen van de familie De Wael. Het huis in de poort was de woning van de opzichteres.

Het hofje werd grotendeels vernieuwd in 1783. In 1888 verzocht Christina Munneman, de weduwe van Hendrik Jut, toestemming in het hofje te wonen. Toen men haar herkende werd het haar geweigerd en moest zij de stad ontvluchten .

In de jaren tachtig van de 20ste eeuw werden de acht kleine huisjes samengevoegd tot vier woningen. Het hofje is eigendom van woningcorporatie Ymere uit Amsterdam.


</doc>
<doc id="766239" url="https://nl.wikipedia.org/wiki?curid=766239" title="Zuiderhofje">
Zuiderhofje

Het Zuiderhofje is een Haarlems hofje, het is te vinden aan de Zuiderstraat 12 in het centrum van Haarlem.

Het Zuiderhof werd gesticht in 1640 door Jacques van Damme en zijn vrouw Elisabeth Blinckvliedt. De huidige huisjes zijn van 1892, de woningen zijn in de loop der tijd gemoderniseerd. Het hofje was bestemd voor alleenstaande Doopsgezinde vrouwen op leeftijd, maar nu wonen er ook niet-Doopsgezinden. Het wordt, net als de meeste hofjes, bestuurd door een College van regenten en regentessen. Zij bepalen het beleid, beheren het geld en zorgen voor het onderhoud van de huisjes. Het Zuiderhofje is geheel zelfstandig. Het hofje is alleen te betreden via de centrale hal van het hoofdgebouw.

Het Zuiderhofje is slechts toegankelijk tijdens de Open Monumentendagen.


</doc>
<doc id="766347" url="https://nl.wikipedia.org/wiki?curid=766347" title="Remonstrants Hofje">
Remonstrants Hofje

Het Remonstrants Hofje is een Haarlems hofje, het is te vinden aan de Ursulastraat nummer 16.

Het Hofje is 1773 gesticht door Isabella van Leeuwarden op het terrein van het voormalige Ursulaklooster, dit was een klooster van de Orde der Franciscanen. Zoals vrijwel alle kloosters in Haarlem was ook dit klooster tijdens de reformatie gesneuveld. De ingang van het hofje bevindt zich in een overgebleven muur van het klooster, de kloosterkapel doet dienst als voorhuis.

Isabella van Leeuwarden (1696–1773) was een koopvrouw en eigenaresse van een weverij. Op haar 41ste trad ze toe tot de remonstrantse gemeente. Ze trouwde op latere leeftijd (1752) met Pieter Merkman jr. (1699-1760), eigenaar van een garenlintfabriek. Na het overlijden van Merkman erfde ze ook zijn bedrijf, daarmee was Van Leeuwarden zeer vermogend. In de laatste jaren van haar leven hield Isabella van Leeuwarden zich bezig met een plan om de armoede binnen de remonstrantse gemeente te verzachten. Dit plan was een idee van haar in 1748 overleden broer Justus. In eerste instantie wilde ze geen eigen hofje, liever wilde ze de kosten dragen van het oudste Haarlemse hofje, het Hofje van Bakenes. Ze stelde wel een voorwaarde: één van de twee regenten moest remonstrants zijn. Deze voorwaarde werd niet ingewilligd. Hierop stelde Van Leeuwarden een deel van haar nalatenschap beschikbaar voor de stichting van een hofje voor zes arme weduwen of ongehuwde vrouwen uit de Haarlemse Remonstrantse gemeente. De eveneens remonstrantse timmerman Nicolaas Tijsterman, eigenaar van het terrein van het oude Ursulaklooster, maakte het ontwerp. In 1774 opende het 'Remonstrantsch Gereformeerd Hofje van Justus en Izabella van Leeuwaerden' zijn deuren voor de eerste bewoonsters.


</doc>
<doc id="766438" url="https://nl.wikipedia.org/wiki?curid=766438" title="Ron Teunisse">
Ron Teunisse

Ronald (Ron) Teunisse (12 juni 1952) is een voormalige Nederlandse ultraloper. Hij is Nederlands recordhouder op de 12 uur, 100 mijl en de 24 uur en bereikte als enige Nederlander vijfmaal de finish van de Spartathlon.

Op achttienjarige leeftijd ziet Teunisse op tv een documentaire over een Finse loper die rustig door de uitgestrekte bossen loopt. Hierdoor geïnspireerd gaat hij zelf afstanden lopen. In het begin gaat het hem alleen om het dagelijkse lopen, later loopt hij ook marathons. In 1983 wordt de eerste Spartathlon gehouden. Datzelfde jaar ontmoet hij ook Jan Knippenberg. Ze komen elkaar toevallig tegen in de duinen van Castricum, wanneer ze allebei richting IJmuiden rennen, Teunisse op weg naar zijn werk als psychiatrisch verpleegkundige in Santpoort, Knippenberg op zijn dagelijkse trainingsloop na afloop van zijn werk als leraar. Knippenberg stimuleert hem om langere afstanden te lopen dan een marathon. Dit en de tv-beelden van de Spartathlon bewegen Teunisse om meer te gaan doen en in 1984 loopt hij de Schipholloop. Daarna loopt Teunisse de 100 km van Winschoten. Zijn grote passie worden de 24 uur en de Spartathlon. Tijdens zijn eerste 24 uur van Apeldoorn loopt hij 237 km. In 1990 loopt hij daar het Nederlands record met 261,475 km. Dit record staat nog steeds (peildatum mei 2011).

In 1988 eindigde hij als tweede in de Spartathlon, ondanks dat hij onderweg de verkeerde kant werd opgestuurd, toen hij aan het inlopen was op koploper Rune Larsson. Teunisse liep er 25:49.57 uur over; hij had ongeveer 5 kwartier aan omlopen verspild plus motivatieverlies. Het was dat jaar zijn grootste kans om te winnen. Rune Larsson finishte als eerste in 24:42.05.

Twee weken na die Spartathlon startte hij op Sardinië voor een loop over 250 km. Door fraude van koploper Bakmaz eindigde hij ook hier als tweede. Teunisse finisht vijfmaal in de Spartathlon. Alle keren bij de eerste 10. In 1994 werd hij weer tweede met een tijd van 28:22.32.

In 1988 loopt hij als eerste de Elfstedentocht solo. Over de 212 km doet hij 19:31.Op Texel loopt Teunisse, nadat de eerste editie alleen een 60 km loop bevat (waarin hij derde werd), in 1993 de 120 km. Hier doet hij 9:47 over. Jaren later (op zijn 53ste) loopt hij hem weer en komt als derde Nederlander binnen, met een tijd van net onder de 11 uur.

Teunisse heeft tweemaal de, inmiddels niet meer gelopen, vredesloop Belfast-Dublin met een afstand van 106 mijl gelopen. In 1995 werd hij derde, het jaar daarop won hij met een tijd van ruim 15 uur.In 1996 won hij de eerste Jan Knippenberg Memorial. In 2002 eindigde hij hier op de derde plaats. Daarnaast loopt hij nog tal van zes, twaalf,- en 24-uurswedstrijden.

In zijn actieve tijd was Ron Teunisse aangesloten bij "AV Suomi" in Santpoort-Noord.








</doc>
<doc id="766582" url="https://nl.wikipedia.org/wiki?curid=766582" title="Wervelplank">
Wervelplank

Een wervelplank is een hulpmiddel van hout of kunststof om een slachtoffer van een ongeval met een zo klein mogelijke kans op transporttrauma te vervoeren indien er sprake is van (kans op) letsel aan de wervelkolom. Een wervelplank wordt gebruikt om een patiënt compleet te immobiliseren omdat elke beweging van een beschadigde wervelkolom ernstige gevolgen kan hebben, zelfs met de dood tot gevolg.

De wervelplank is een zeer stijve plank met een lengte van ongeveer 1,80 m,een breedte van minimaal 40 cm en een dikte van slechts enkele centimeters. De plank is gemaakt om onzichtbaar voor röntgenstraling te zijn zodat een patiënt direct bij aankomst in een ziekenhuis onderzocht kan worden zonder dat deze van de wervelplank af gehaald hoeft te worden, ook dit is weer om verder letsel te voorkomen.

Een slachtoffer wordt op de plank gefixeerd met een zogenaamd "spin". Dit is een stel aan elkaar verbonden banden die, vaak met klittenband, op maat gesteld kunnen worden. Hiermee worden hoofd, kin, bekken en benen gestabiliseerd. Vaak worden twee hoofdsteunen naast het hoofd geplaatst om draaien van het hoofd te voorkomen. Indien sprake is van letsel aan de nekwervels kan de nek geïmmobiliseerd worden met een nekkraag.
De plank is rondom voorzien van handgrepen en bevestigingspunten voor de "spin". Als de patiënt goed vastgezet is kan deze werkelijk niet meer bewegen, in theorie kan de wervelplank op de kop gehouden worden met patiënt en al (wordt uiteraard niet aangeraden bij gewonden).

Een wervelplank wordt vooral gebruikt bij verkeersslachtoffers en slachtoffers van andere ongevallen waarbij grote krachten op het lichaam gewerkt hebben. Er zijn verschillende methoden om de patiënt op de plank te krijgen, afhankelijk van de ligging en de omgeving van de patiënt.

Indien een slachtoffer op zijn rug ligt dan wordt deze uiterst voorzichtig op de zij gerold waarna de plank eronder geschoven wordt waarna het slachtoffer weer voorzichtig terug gerold wordt.

Als een slachtoffer bij een verkeersongeval nog in het voertuig zit wordt eerst het dak door de brandweer met hydraulisch redgereedschap verwijderd. Dan wordt de stoel of bank waarop het slachtoffer zit zo ver mogelijk in een vlakke positie gezet. Zodra de verpleegkundige van de ambulance de patiënt stabiel genoeg vindt wordt de wervelplank achter de patiënt geschoven en wordt de patiënt voorzichtig omhoog getrokken op de wervelplank totdat het hoofd op de juiste plaats ligt. De wervelplank wordt dan door een aantal brandweermensen (minimaal 4 mensen) uit de auto getild waarna de patiënt vastgezet of "gespind" wordt en klaar is voor vervoer naar een ziekenhuis.
Tijdens de laatste herziening van het landelijk protocol ambulancezorg LPA 8 wordt het gebruik van deze plank zoveel mogelijk vermeden omdat literatuurstudies geen enkele meerwaarde aantonen voor het gebruik ervan en er ongewenste neven effecten zijn bij langdurig gebruik. 
Neveneffecten zijn: grote kans op decubitus, Hypoxie, en verergering van breukvlakken door de rigide gladde plank zelf, waardoor de wervelkolom als het ware uit elkaar wordt getrokken. Dit zou kunnen leiden tot een verergering in plaats van een verbetering.



</doc>
<doc id="766712" url="https://nl.wikipedia.org/wiki?curid=766712" title="Temazepam">
Temazepam

Temazepam is een benzodiazepinederivaat dat gebruikt wordt bij slapeloosheid. Temazepam is sinds 1969 op de markt onder namen als Restoril®, Normison®, Tenox® en Temaze®. Temazepam werkt anxiolytisch, hypnotisch, anticonvulsief, amnestisch, sedatief en ontspant de skeletspieren. Temazepam is alleen geschikt voor kortdurend en niet dagelijks gebruik, tenzij een arts anders voorschrijft. Temazepam behoort (met 2,6 miljoen voorschriften in 2007) tot de meest voorgeschreven geneesmiddelen in Nederland.

Temazepam is beschikbaar als gelcapsule, 10 of 20 mg en tegenwoordig ook in tabletvorm. Buiten Nederland zijn soms andere sterktes verkrijgbaar, bijvoorbeeld 30 mg, wat een hoge dosering is. In de illegale handel zijn de gelcapsules, ook wel 'katteoogjes' genoemd, vooral in de sterkte van 20 mg verkrijgbaar. Buitenlandse capsules met droge stof, in de illegale handel, bevatten vaak ook andere bestanddelen met als gevolg een minder sterke werking en men krijgt mogelijk schadelijke stoffen binnen.

Het belangrijkste werkingsmechanisme van temazepam is, net als bij benzodiazepines in zijn algemeenheid, specifieke binding aan GABA receptoren in het centraal zenuwstelsel. Dat heeft een dosisafhankelijke remmend effect op het centraal zenuwstelsel, waaronder sedatie en stressvermindering, geheugenverlies, slaap en bij hogere doseringen bewusteloosheid, coma en ademdepressie. 

Temazepam bereikt twee tot drie uur na inname een maximale concentratie in het bloed en heeft een halveringstijd van 10 tot 40 uur. Het wordt afgebroken in de lever. Alcohol en diverse medicijnen versterken het effect van temazepam op het centrale zenuwstelsel.

Bij Temazepam kan al snel psychische en lichamelijke afhankelijkheid ontstaan. Indien Temazepam langer dan enkele weken en vooral dagelijks is gebruikt, is het raadzaam de dosis (langzaam) af te bouwen om ontwenningsverschijnselen te voorkomen. Indien men gelcapsules gebruikt, is bij het afbouwen een overstap naar tabletten of naar een andere benzodiazepine, zoals diazepam, noodzakelijk, omdat de gelcapsules niet deelbaar zijn. Het equivalent is ongeveer: temazepam: 10 mg = diazepam: 5mg, waarbij diazepam een langere werkingsduur heeft. De arts kan uiteraard ook besluiten een andere benzodiazepine dan diazepam voor te schrijven, in afbouwende mate. Artsen geven vaak niet meer dan 15 gelcapsules mee voor 1 maand, om verslaving te voorkomen. In ernstigere gevallen (zoals psychotrauma / posttraumatische stress) kan een arts soms besluiten dagelijks 10 of 20 mg voor te schrijven of (later) een veelvoud daarvan. 10 mg is soms na enkele weken al niet meer voldoende, waarna artsen de dosis tot 20 mg en meer verhogen. 

Patiënten zijn vaak moeilijk te motiveren hun slaapmiddelengebruik te verminderen of te staken. Oudere mensen in verzorgingstehuizen krijgen ze vaak standaard toegediend, waarbij men voorzichtig is met de dosis (ter voorkoming van vallen, aangezien in het in de ochtend nog kan werken). Soms wordt jarenlang dezelfde dosis gebruikt en heeft het ook een placebo-effect. Men laat ouderen vaak niet meer stoppen, omdat onthoudingsverschijnselen soms langdurig kunnen zijn en zieke ouderen dit er niet bij kunnen hebben. 

Temazepam geeft, net als andere benzodiazepines, een verhoogd risico op dementie en psychomotorische storingen (waaronder vermoeidheid, ataxie, vallen, verkeersongevallen), kanker, pneumonie en andere infecties. Bovendien zijn er aanwijzingen voor een verband met een verhoogd risico op overlijden van de ongeboren vrucht. Daarnaast verdubbelt temazepam het algehele risico op overlijden.


</doc>
<doc id="766843" url="https://nl.wikipedia.org/wiki?curid=766843" title="Pathognomonisch">
Pathognomonisch

Pathognomonisch (van oud-grieks: 'ziekte weten') is een woord in de geneeskunde, dat betekent dat een ziekte door een bepaald symptoom of combinatie van symptomen bewezen aanwezig is. Dit komt niet zo heel vaak voor: bij bijna alle symptomen kan meer dan één ziekte passen. 

Voorbeeld: 'Purpura op de benen, koliekpijn in de buik, verspringende gewrichtsklachten en hematurie zijn pathognomonisch voor Henoch-Schönlein purpura.

Voorbeeld met een enkel symptoom: Een erythema migrans is pathognomonisch voor de ziekte van Lyme. Bij het klinisch waarnemen van het erythema migrans kan dus onmiddellijk de diagnose ziekte van Lyme gesteld worden.


</doc>
<doc id="767275" url="https://nl.wikipedia.org/wiki?curid=767275" title="TNM-classificatie">
TNM-classificatie

TNM Classificatie van Maligne Tumoren (TNM) is het systeem voor de stadiëring van kanker dat is ontwikkeld door de International Union Against Cancer (UICC). De TNM classificatie wordt ook gebruikt door de American Joint Committee on Cancer (AJCC) en de International Federation of Gynecology and Obstetrics (FIGO). In 1987, werden de TNM classificaties van de UICC en de AJCC tot één systeem gecombineerd met dezelfde definities.

Elke vorm van kanker heeft een eigen TNM classificatie. Niet voor alle tumoren is een TNM classificatie ontwikkeld, maar wel voor de meeste. Er is bijvoorbeeld geen TNM classificatie voor leukemie.

De algemene opzet voor de TNM classificatie is als volgt. De T staat voor tumor en beschrijft de lokale uitbreiding, de N staat voor lymfekliermetastasering (Engels: Node) en de M staat voor metastase op afstand.
De waardes tussen haakjes kunnen gebruikt worden om de uitbreiding van een tumor te beschrijven, maar niet voor alle vormen van kanker worden alle waardes gebruikt.

Indien er onvoldoende onderzoek gedaan kon worden om de T, N of M te bepalen, dient een 'X' gecodeerd te worden.


De TNM kan bepaald worden op klinische informatie (lichamelijk onderzoek, röntgenonderzoek, etc) en wordt dan voorafgegaan door een 'c'. Als de TNM ook is gebaseerd op chirurgische informatie en pathologisch onderzoek wordt de TNM voorafgegaan door een 'p'.
De T, N en M parameters kunnen verder onderverdeeld worden in subcategorieën: bijvoorbeeld T1a, N1b4, etc.


De TNM-stadiëring kan ook omgezet worden in een simpele stadium-indeling, het stadium kan variëren van I tot IV. Stadium IV betekent meestal metastasen op afstand (dus M1), Stadium I betekent meestal kleine lokale tumor zonder metastasen (bijvoorbeeld T1N0M0).

De TNM heeft tot doel:




</doc>
<doc id="767353" url="https://nl.wikipedia.org/wiki?curid=767353" title="Laryngoscoop">
Laryngoscoop

Een laryngoscoop is een medisch instrument dat wordt gebruikt voor het inspecteren van het strottenhoofd, de larynx. Een laryngoscoop wordt dan met name gebruikt om een buisje (endotracheale tube) te plaatsen in de luchtpijp (trachea), dit heet intubatie. Het onderzoek met de laryngoscoop als zodanig heet laryngoscopie.

Een laryngoscoop bestaat uit een handvat met batterijen of oplaadbare accu's en een afneembaar blad, de spatel, om de tong opzij te duwen.
De laryngoscoopspatels bestaan uit verschillende modellen met ieder weer verschillende formaten.

De verbinding van de spatels met de handvatten is gestandaardiseerd; spatels van "alle" fabricaten passen op handvatten van "alle" fabricaten, mits de systemen gelijk zijn, dus FO-spatels op alle FO-handvatten, conventionele spatels op "alle" conventionele handvatten. Dit is gedaan om in noodsituaties (reanimatie enz.) niet belemmerd te worden door fabricaatverschillen. 

Wanneer de laryngoscoop in situ is, kan de anesthesioloog de patiënt bijvoorbeeld intuberen zonder het instrument van zijn plaats te nemen. 

De spatelvormen zijn: Macintosh (gebogen model), Miller (recht model). Beide ca. 70 tot 160 mm.

De eerste laryngoscopen waren voorzien van een lampje dat dicht bij het uiteinde van de spatel was gemonteerd. De elektrische verbinding tussen handvat en lampje wordt gevormd door een draadje dat door de spatel of een metalen buisje aan de buitenzijde daarvan wordt gevoerd. Deze methode wordt nog steeds toegepast ondanks de bezwaren: de warmte die het lampje ontwikkelt en de kans op elektrische storingen.
De tweede methode is het plaatsen van het lampje boven in het handvat en het licht via een bundel glasvezels te geleiden naar het uiteinde van de spatel. Dit zijn 'koudlicht'- of 'fiber-optiek' laryngoscopen - dikwijls aangeduid met FO - genoemd. De spatels worden via een genormaliseerd kliksysteem op het handvat bevestigd. Zodra de spatel in positie wordt gebracht gaat het lampje branden. 

De meer moderne methode is de video-laryngoscopie, waarbij er een cameralens op de voorkant van de spatel zit. De hierdoor opgenomen beelden worden op een extern scherm weergegeven, waardoor er geen rechtstreekse zichtlijn meer nodig is om het inbrengen en het strottenhoofd te kunnen bekijken. Daardoor is veel minder druk nodig voor het inbrengen van de laryngoscoop en geen voor het inbrengen van buisjes voor bijvoorbeeld beademing of afzuigen. Zeker in acute situaties, waarin men geconfronteerd wordt met een onbekende patiënt met een onbekend letsel, kan dit grote voordelen met zich brengen. Het risico op het onbedoeld toebrengen van extra schade aan de patiënt is daarmee namelijk vele malen kleiner dan bij de traditionele methodes.


</doc>
<doc id="767852" url="https://nl.wikipedia.org/wiki?curid=767852" title="Gezondheidszorgpsycholoog">
Gezondheidszorgpsycholoog

Gezondheidszorgpsycholoog, ook wel gz-psycholoog, is sinds 1998 in Nederland een wettelijk beschermde titel; deze mag alleen gevoerd worden door iemand die geregistreerd is in het BIG-register. Dit betekent dat niet iedere psycholoog werkzaam in de gezondheidszorg een "gz-psycholoog" is.

Nederland telt ongeveer 14.750 gz-psychologen (januari 2013), dus zo'n 85 per 100.000 inwoners. Ongeveer twee derde is vrouw. Ongeveer tweeduizend hebben zich verder gespecialiseerd tot klinisch psycholoog of klinisch neuropsycholoog.

Gz-psychologen die zich niet gespecialiseerd hebben richten zich veelal op kort-durende hulpverlening, voor lichte tot matig complexe psychische problemen. Dit kan uiteenlopen van behandeling van stoornissen als angst en depressie tot problemen die samenhangen met lichamelijke ziekten of handicaps. Over het algemeen is een behandeling klachtgericht en kortdurend van aard. Indien mogelijk wordt gewerkt met wetenschappelijk onderbouwde (evidence-based) behandel-protocollen en -richtlijnen.

De Wet op de beroepen in de individuele gezondheidszorg (Wet BIG) verving in 1993 de Wet uitoefening geneeskunde uit 1865. Aanvankelijk gold naast de psychotherapeut ook de klinisch psycholoog als een basisberoep, maar binnen de individuele geestelijke gezondheidszorg ontstond behoefte aan een meer generalistisch werkende psycholoog, die korte behandelingen kon uitvoeren. Dit resulteerde in 1995 in een wijziging van de wet, zodat de klinisch psycholoog als basisberoep in de Wet BIG verviel en vervangen werd door de gezondheidszorgpsycholoog. Voor bestaande gevallen werd een overgangsregeling getroffen: op grond van eerdere registraties, opleiding en werkervaring werd bepaald of een directe registratie mogelijk was of dat eerst een aanvullende opleiding nodig was.

Een "klinisch psycholoog" is sinds 2006 een gz-psycholoog die erkend is als specialist (te weten, ingeschreven in een specialistenregister, conform artikel 14 van de wet BIG), met een verdere postdoctorale opleiding (hetzelfde geldt voor de "klinisch neuropsycholoog").

De opleiding tot gezondheidszorgpsycholoog (gz-opleiding), die voldoet aan de eisen neergelegd in het Besluit gezondheidszorgpsycholoog, is van start gegaan in 1998. Het ministerie van Volksgezondheid, Welzijn en Sport (VWS) heeft een zestal aan universiteiten verbonden instellingen aangewezen die binnen de eigen regio de opleiding verzorgen.

De gz-opleiding is een postdoctorale opleiding die toegankelijk is voor afgestudeerden in de psychologie of pedagogiek, of in de afstudeerrichting geestelijke gezondheidskunde van de gezondheidswetenschappen (het wettelijk besluit omschrijft welke onderdelen de opleiding moet omvatten). Daarnaast dient onder supervisie een drietal diagnostische casussen met een voldoende resultaat te worden afgerond, waarna het Landelijk overleg van GGZ-Opleidingsinstellingen (LOGO) een verklaring kan afgeven dat aan alle toelatingseisen is voldaan.

De opleiding tot gz-psycholoog is een voltijds opleiding (van twee jaar) die ook in deeltijd gevolgd kan worden (mits binnen vier jaar afgerond). De opleiding bestrijkt ten minste 3600 uur, waarvan 810 uur (theoretisch en praktisch) onderwijs, en minimaal 2790 uur werkervaring in de klinische praktijk. Deze werkervaring dient minimaal te omvatten:

De opleiding beoogt breed en generalistisch te zijn. Diverse instellingen hebben er toch voor gekozen om verschillende accent-opleidingen aan te bieden, gekoppeld aan leeftijdscategorieën.

De gezondheidszorgpsycholoog kan in uiteenlopende werk-kringen werkzaam zijn. Ongeveer de helft werkt in de geestelijke gezondheidszorg, hetzij vrijgevestigd, hetzij verbonden aan een instelling. In het laatste geval werken gz-psychologen samen met psychiaters, psychiatrisch verpleegkundigen, psychotherapeuten, klinisch psychologen of klinisch neuropsychologen. In een behandelteam kan de coördinatie van de werkzaamheden tot de taken behoren.

Maar zij werken ook in ziekenhuizen, de ouderenzorg, de (verstandelijk) gehandicapten-zorg, jeugdzorg, de verslavingszorg, scholen, enz.



</doc>
<doc id="768105" url="https://nl.wikipedia.org/wiki?curid=768105" title="Type D-persoonlijkheid">
Type D-persoonlijkheid

Type D-persoonlijkheid, een begrip uit de medische psychologie, is gedefinieerd als de gelijktijdige aanwezigheid van zowel negatieve affectiviteit (bijvoorbeeld piekeren, zwaarmoedigheid, prikkelbaarheid) als sociale geremdheid (bijvoorbeeld terughoudendheid en gebrek aan zelfvertrouwen). De letter D staat voor "distressed".

Mensen met een type D-persoonlijkheid hebben de neiging om in uiteenlopende omstandigheden negatieve emoties te ervaren, en tegelijkertijd deze emoties te onderdrukken in sociale situaties uit angst voor afwijzing of afkeuring. Johan Denollet, hoogleraar medische psychologie aan de Universiteit van Tilburg, is de grondlegger van dit construct. Hij ontwikkelde het "type D-construct" op basis van klinische observaties in hartpatiënten, empirisch bewijs, en bestaande persoonlijkheidstheorieën. De prevalentie van type D-persoonlijkheid in de algemene populatie is 21% en varieert tussen 18 en 53% in hartpatiënten.

Uit onderzoek is gebleken dat hartpatiënten met een type D-persoonlijkheid een slechtere prognose hebben na een hartinfarct dan patiënten zonder een type D-persoonlijkheid. Type D wordt geassocieerd met een viervoudig verhoogd risico op overlijden, het opnieuw doormaken van een hartaanval of het krijgen van een hartstilstand, onafhankelijk van traditionele risicofactoren, zoals ziekte-ernst.

Type D-persoonlijkheid kan gemeten worden aan de hand van een valide en betrouwbare vragenlijst, de type D-schaal (DS14), bestaande uit veertien vragen. Zeven vragen hebben betrekking op de negatieve affectiviteit, zeven vragen meten sociale geremdheid. Individuen die op beide dimensies een score van 10 of hoger hebben, worden geclassificeerd als type D. De DS14 kan klinisch worden toegepast ten behoeve van risicostratificatie bij hartpatiënten.



</doc>
<doc id="768970" url="https://nl.wikipedia.org/wiki?curid=768970" title="Dichloorazijnzuur">
Dichloorazijnzuur

Dichloorazijnzuur (doorgaans afgekort tot DCA) is een organische verbinding die afgeleid is van azijnzuur waarbij 2 waterstofatomen vervangen zijn door chloor, waardoor een sterker zuur ontstaat.

Dichloorazijnzuur is een corrosieve en toxische kleurloze vloeistof. Blootstelling kan gebeuren door inademing van damp of aerosol, of via de huid. De stof is corrosief voor de ogen, huid en luchtwegen en ze kan ernstige brandwonden veroorzaken. Inademing van de damp kan longoedeem veroorzaken.

De geconjugeerde base kan oraal ingenomen worden in zoutvorm met natrium.

Bij verhitting ontleedt de stof en komen giftige en corrosieve dampen vrij, waaronder zoutzuur.

De stof is een sterk zuur en reageert hevig met basen. Hij tast metalen aan en maakt daarbij ontvlambaar waterstofgas vrij.

Er is een Canadese studie die in een eerste fase aantoont dat dichloorazijnzuur ("Dichloroacetate" of DCA) mogelijks celdood zou kunnen veroorzaken in kankercellen. Omdat dichloorazijnzuur een bestaande organische verbinding is, lukt het niet om de stof te patenteren. Critici stellen dat dit verklaart waarom de farmaceutische industrie dit kankermedicijn niet verder onderzoekt.

Eerder onderzoek heeft aangetoond dat dichloorazijnzuur een hoge neurotoxiciteit heeft en het product is geclassificeerd als carcinogeen omdat het leverkanker veroorzaakt.




</doc>
<doc id="769391" url="https://nl.wikipedia.org/wiki?curid=769391" title="Röntgenapparatuur voor diagnostiek">
Röntgenapparatuur voor diagnostiek

Röntgenapparatuur wordt gebruikt voor röntgenologisch onderzoek. Dit wordt gedaan met röntgenstraling die wordt opgewekt in een speciale buis, doorgaans van het diode-type, dus met een anode en een kathode. Deze buis is ondergebracht in een omhulling, die bestaat uit een metalen buitenmantel, een inwendige omhuling van lood om straling te absorberen die niet voor de beeldvorming kan worden gebruikt en een ruimte gevuld met olie. 

De enorme hitte die ontstaat tijdens de opname kan alleen door radiatie worden afgevoerd, omdat het inwendige van de buisomhulling geheel luchtdicht is afgesloten en dus ook niet door water of andere middelen kan worden gekoeld.
In het oliebad is altijd een schakelaar opgenomen, die de stroomvoorziening onderbreekt zodra door het uitzetten van de olie als gevolg van (over)verhitting de buis schade zou kunnen oplopen.

De hoogspanning die nodig is voor de versnelling van elektronen in de buis wordt geleverd door een transformator. De wisselspanning die wordt gegenereerd is niet direct geschikt voor toepassing: er dient een vaste polariteit in de buis te bestaan, de elektronen kunnen uitsluitend door de anode worden aangetrokken als deze positief geladen is. Tussen transformator en buis bevindt zich daarom een gelijkrichter (of stelsel van gelijkrichters). Dikwijls worden de gelijkrichters in een oliebad geplaatst en ondergebracht in de behuizing van de transformator. De instelling van de gewenste hoogspanning wordt gedaan op het bedieningspaneel, de lessenaar.

Er zijn veel verschillende configuraties, maar altijd bestaand uit de volgende componenten:

Op het bedieningspaneel (bij grote toestellen de lessenaar) vindt men de knoppen en toetsen waarmee men voor ieder onderzoek de benodigde waarden kan instellen.


De instelling voor een specifieke röntgenopname wordt bepaald door het type röntgenbuis, de gebruikte soort versterkingsschermen en film of fosforplaat. De exposiewaarde wordt aangeduid met het mAs-getal, het product van buisstroom en opnametijd. Een opname die wordt gemaakt met 70 kV en 20 mAs bij een buisstroom van 100 mA levert dus een exposietijd van 0,2 sec (100 x 0,2). Een identieke foto kan men met hetzelfde toestel maken bij een buisstroom van 500 mA en 0,04 sec. De kans op onscherpte door bewegen van de patiënt zal bij 0,04 sec aanzienlijk kleiner zijn dan bij 0,2 sec. Dit is de voornaamste reden waarom stationnaire toestellen zulke hoge buisstromen genereren: minder onscherpte en minimale stralingsbelasting van de patiënt omdat foto's minder hoeven te worden overgemaakt.


</doc>
<doc id="769665" url="https://nl.wikipedia.org/wiki?curid=769665" title="Beengeleiding">
Beengeleiding

Beengeleiding is de mogelijkheid van het schedelbot om de geluidstrilling op te vangen en te transporteren naar het slakkenhuis en de gehoorzenuw. 

Normaal gesproken hoor je met je oor zowel de geluidstrillingen via de lucht als via je bot. 
Als er een probleem is met de gehoorbeentjes (hamer, aambeeld en stijgbeugel) in je oor, die de luchtgeluidstrilling omzetten in een hoorbaar geluid voor de gehoorzenuw, kun je vaak nog wel horen via de beengeleiding. Door het geluid via een BAHA (Bone Anchored Hearing Aid), een hoortoestel dat met een schroefje aan je hoofd wordt geklikt, op te vangen, worden de geluidstrilingen direct op het bot gebracht. Aangezien het slakkenhuis en de gehoorzenuw in dit bot liggen ingebed zullen zij de trillingen ook opvangen, versterken en hoorbaar maken.


</doc>
<doc id="769668" url="https://nl.wikipedia.org/wiki?curid=769668" title="Kees Schuurman">
Kees Schuurman

C.J. (Kees) Schuurman (Alphen aan den Rijn, 5 juli 1898 – 18 november 1979) was een Nederlands bacterioloog/hygiënist, psychiater en schrijver.

Schuurman doorloopt het gymnasium A & B in Den Haag en promoveert na zijn medische studie te Leiden op het onderwerp "de bacteriofaag". In november 1925 doet hij artsexamen. Hij studeert een jaar aan het Pasteur-instituut te Parijs.
Van 1927 tot 1936 is hij werkzaam als bacterioloog- hygiënist in Indonesië. In januari 1935 wordt hij benoemd tot privaat-docent in de virologie aan de Geneeskundige Hogeschool te Batavia, nu Jakarta.

In 1936 keert hij terug naar Nederland, waar hij psychiatrie studeert. In december 1939 vestigt hij zich als psychiater in Amsterdam.
De doorslag voor zijn besluit zich om te scholen naar de psychische gezondheidszorg is het opkomende nazisme, dat hij van dichtbij waarneemt op een reis door Duitsland en Oostenrijk. Het brengt hem tot het inzicht dat psychische hygiëne de hoogste maatschappelijke prioriteit verdient en dat hij daaraan als psychiater veel meer een bijdrage kan leveren. Reeds al jong psychiater neemt hij een onafhankelijke houding aan ten opzichte van de academische psychiatrie. Een bekende uitspraak van hem luidt: “In deze tijd moet de mensheid het van randfiguren hebben”.
Geleidelijk aan ontwikkelt hij zijn eigen filosofie, psychologie en psychiatrie. Hij durft een eigen antwoord te geven op de theoretische en praktische vragen van zijn tijd, zonder zich daarbij te bekommeren om traditionele afgrenzingen van het ene vakgebied tegenover het andere. Hij is niet alleen randfiguur maar ook voortrekker.
Schuurman kan beschouwd worden als belangrijkste Nederlandse vertegenwoordiger van de humanistische psychologie en geneeskunde. Hij voelde zich het meest verwant met Roberto Assagioli.

In zijn boek, ‘Perspectief der Ziel’, (1942) schroomt hij niet zijn eigen innerlijke kentering dienstbaar te maken aan zijn boodschap. Bij een aantal lezers en (oud -) clienten ontlokt dat de vraag om daarover met hem van gedachten te kunnen wisselen. Zo ontstaat er een (eerste) gespreksgroep in zijn wachtkamer. Al spoedig is de wachtkamer te klein en voltrekt zich een splitsing in een aantal (kleine) gespreksgroepen, die regelmatig bijeen komen om vanuit Schuurman’s gedachtegoed en methodiek met elkaar in gesprek te gaan. Centraal hierin staat het uitwisselen van “eigen ervaringen”. In 1965 zijn er, verspreid over het land, circa 18 gespreksgroepen actief. Er komt een kerngroep van - door de grondlegger getrainde - gespreksleiders en er worden op gezette tijden lezingen en weekends georganiseerd. Een voortgaand proces dat in januari 1969 uitmondt in de oprichting van de stichting "Centrum voor Zelfbezinning". Dit centrum is thans gevestigd op het terrein van de Internationale School voor Wijsbegeerte (ISVW) aan de Dodeweg te Leusden.

Dr. Schuurman leverde jarenlang een belangrijke inhoudelijke en bestuurlijke bijdrage aan de Internationale School voor Wijsbegeerte te Amersfoort. Hij was er veelvuldig actief en zeer geliefd als spreker tijdens tal van voordrachten en cursussen. Na vanaf 1956 curator te zijn geweest, was hij van 1961 tot 1970 voorzitter van het stichtingsbestuur. Door zijn bijzondere inzet, zowel persoonlijk als via zijn relaties, wist hij het instituut door de moeilijke financiële periode, voorafgaande aan de toenmalige structurele subsidiering door het Rijk vanaf 1965, te loodsen.

Vrij onbekend is dat Schuurman een grote invloed heeft gehad op Het Apostolisch Genootschap. Uit onderzoek is gebleken dat verschillende werken van Schuurman jarenlang zonder enige bronvermelding zijn aangehaald door Lambertus Slok. Slok heeft Het Apostolisch Genootschap in 1951 opgericht en was tot zijn dood in 1984 de centrale geestelijk verzorger van deze religieuze groepering. Slok gebruikte diverse aan Schuurman ontleende begrippen en ideeën. Ook nam hij soms, zeker in de laatste jaren van zijn leven, grote stukken tekst van Schuurman letterlijk over in eigen geschriften of toespraken. Slok citeerde Schuurman selectief; sommige aspecten uit het denken van Schuurman stonden op gespannen voet met Sloks eigen ideeën en die liet hij weg. Binnen Het Apostolisch Genootschap was jarenlang vrijwel niemand van het plagiaat van Slok op de hoogte. Dit terwijl hij onder zijn bijna 30.000 volgelingen als een vernieuwend en gezaghebbend denker te boek stond. Pas zo'n 20 jaar na de dood van Slok kwam er in Het Apostolisch Genootschap aandacht voor de invloed van Schuurman. Eerst in een in beperkte kring verspreide notitie, later ook in algemeen toegankelijke publicaties. 





</doc>
<doc id="769793" url="https://nl.wikipedia.org/wiki?curid=769793" title="Fantoomledemaat">
Fantoomledemaat

Een fantoomledemaat is een lichaamsdeel dat, meestal na amputatie, niet meer aanwezig is maar desondanks bij de betreffende persoon gevoelssensaties teweegbrengt alsof het er wel is. Dit kan variëren van een gevoel van tinteling tot onaangename pijn. Het gevoel kan soms worden opgewekt door een ander nog intact deel van het lichaam te prikkelen.

Vroeger dacht men dat het verschijnsel vooral samenhing met overactiviteit van neuronen in het ruggenmerg, na het verdwijnen van afferente prikkels. Later ontdekte men dat de oorzaak ook binnen de hersenen zelf zou kunnen liggen. Het verschijnsel hangt namelijk nauw samen met de ruimtelijke organisatie van de somatosensibele schors. De primaire somatosensibele schors kent evenals de primaire motorische schors een somatotope organisatie. De projectie van verschillende delen van het lichaam naar de primaire somatosensibele schors wordt, net als bij de aangrenzende primaire motorische schors, ook wel homunculus genoemd.

De neuropsycholoog Vilayanur Ramachandran ontdekte dat de ruimtelijke organisatie van de somatosensibele schors met het fenomeen van fantoomledemaat te maken had. Bijvoorbeeld, bij amputatie van de linkerarm ontbreekt de input in het deel van de somatosensibele schors van de rechterhersenhelft, dat met deze arm correspondeert. Het fantoomgevoel ontstaat nu omdat het gebied in de somatosensibele schors dat grenst aan het armgebied de functie van de arm heeft overgenomen, men spreekt ook wel 'remapping'. Men kan ook zeggen dat het armgebied nu reageert op prikkels van een ander (intact) lichaamsdeel. Dit werd bevestigd bij een patiënt die bij aanraking van de linkerwang een gevoel in de geamputeerde linkerarm rapporteerde. Omdat het gebied waarnaar de wang projecteert naast het gebied van de arm ligt, had dit vermoedelijk de gevoelsfunctie 'overgenomen'. Het fantoomgevoel wijst er in dit geval op dat het armgebied in de hersenen nog steeds goed functioneerde. Een ander opmerkelijk geval betreft een man die bij een orgasme een gevoel in zijn geamputeerde voet rapporteerde (de voet en het geslachtsorgaan van de homunculus liggen naast elkaar). Ten slotte meldt Aglioti dat vrouwen die een tweezijdige borstamputatie hadden ondergaan bij aanraking van de oorlel een gevoel in de tepels rapporteerden.

Een mogelijke centrale verklaring van het fantoomgevoel zou kunnen zijn dat de receptieve velden van neuronen in het tastgebied met elkaar overlappen. Dit betekent dat neuronen in het armgebied van de cortex bijvoorbeeld ook (secundaire) input kunnen ontvangen van het gezicht, dat naar het aangrenzende gezichtsgebied projecteert. Bij uitvallen van de primaire input van de arm, gaat de secundaire input van het gezicht een meer dominante rol spelen (zie afbeelding, bovenaan).

Een andere mogelijkheid is dat bij prikkeling van het wang de primaire input naar het wanggebied zich verspreidt (of 'lekt') naar het aangrenzende armgebied (zie afbeelding, onderste deel). Omdat het armgebied niet meer (of minder) actief is, vermindert ook de inhibitie of afscherming van populaties neuronen binnen dit gebied. Deze inhibitie vindt plaats in een inhibitoir veld dat de sensibele neuronen binnen een specifiek projectiegebied omringt.

Het verschijnsel dat patiënten soms nog pijn ervaren in een geamputeerde lichaamsdeel, zoals een hand, is volgens onderzoekers een gevolg van een niet geslaagde vorm van plasticiteit ('maladaptive plasticity'). Het gebied in de hersenen dat voorheen verbonden was met het geamputeerde lichaamsdeel ontvangt nu zintuigprikkels van een ander gebied.. Dat vermoedelijk ook verantwoordelijk is voor de pijnprikkels. Bewijs hiervoor is onder andere gevonden in onderzoek dat aantoonde dat een sterkere 'remapping' effect gepaard ging met sterkere pijn . Andere onderzoekers menen echter dat het pijngevoel afkomstig is uit het gebied van het voormalige lichaamsdeel (zoals de hand) zelf. Dit zou te maken kunnen hebben met het feit dat structuur en functie van dit hersengebied nog niet geheel verloren zijn gegaan. Anders gezegd: mogelijk is fantoompijn mede toe te schrijven aan nog intacte representaties van de het geamputeerde lichaamsdeel in de hersenen. Dit vermoeden werd bevestigd door de vondst dat individuen die doorgaans veel last hadden van fantoompijn, ook een sterkere activiteit vertoonden in het fantoomgebied. Dit was vastgesteld door hen te vragen zich een beweging van het geamputeerde lichaamsdeel voor te stellen.




</doc>
<doc id="769820" url="https://nl.wikipedia.org/wiki?curid=769820" title="Lichaamsgerichte psychotherapie">
Lichaamsgerichte psychotherapie

Lichaamsgerichte psychotherapie is een overkoepelend begrip voor verschillende behandelingsvormen die als uitgangspunt hebben, dat het lichaam, gedachten, emoties en gevoelens samenhangen en dat er door deze samenhang wegen bestaan om het welbevinden van de mens te verbeteren.

In de Westerse psychotherapie is deze benadering relatief nieuw; in de Oosterse tradities is onderlinge beïnvloeding van de lichamelijke en geestelijke gezondheid in feite al duizenden jaren een gangbare theorie. Eenzijdige beïnvloeding van de geest op het lichaam, oftewel de psychosomatiek, werd al beweerd in de 18e eeuw door Hieronymus David Gaubius. J.V. Brady toonde in 1971 aan dat apen onder psychische druk maagzweer kunnen krijgen. Voorbeelden bij de mens zijn ook de invloed van seksuele gedachten op het lichaam en de invloed van lichamelijke pijn op de geest.

De voornaamste grondlegger van lichaamsgerichte psychotherapie is Wilhelm Reich. Andere ontwikkelaars op dit terrein zijn Moshé Feldenkrais, Alexander Lowen, Stanley Keleman, Gerda Boyesen en John Pierrakos. Reich ontdekte in het lichaam verhardingen in de vorm van spierspanningen en blokkades, waarmee het fysieke organisme op verdrongen gevoelens zou reageren. Hij noemde dit lichaamspantsers. Reich ontwikkelde tevens een karaktertheorie gebaseerd op eerder werk van zijn leraar Sigmund Freud waarbij niet alleen de psyche maar ook het lichaam werd betrokken. Hij nam waar dat bepaalde karakterstructuren zich ook lichamelijk uitdrukten zoals in de lichaamsbouw, de motoriek en expressie. Volgens Reich zou de psychotherapie zich niet alleen met de psyche moeten bezighouden maar ook met het lichaam in de vorm van intensief ademen, bewegen en expressiviteit. Hieruit ontstonden therapievormen als: bio-energetica, biodynamische therapie, core-energetica, emotioneel lichaamswerk, rebirthing, rolfing, postural integration en primaltherapie.



</doc>
<doc id="769973" url="https://nl.wikipedia.org/wiki?curid=769973" title="Primaltherapie">
Primaltherapie

Primaltherapie is een ervarings- en lichaamsgerichte therapie ontwikkeld door de Amerikaanse psycholoog Arthur Janov. Hij verrichtte twaalf jaar onderzoek naar het gevolg van onderdrukking van gevoelens in de beginperiode van iemands leven. In dit onderzoek betoogde hij dat veel onbestemde angsten en gevoelens die mensen op latere leeftijd teisteren, afkomstig zijn van verdrongen emotionele pijn uit hun vroegste jeugd. Hij noemde die pijn "primalpijn". Primalpijn ontstaat wanneer kind-behoeften niet bevredigd worden. Als die pijn te hevig is om begrepen, doorleefd en opgelost te worden wordt deze onderdrukt. De pijn wordt op dat moment niet gevoeld maar gaat deel uitmaken van het hele organisme. Op die manier blijft het op onbewust niveau invloed uitoefenen op een volwassen mensenleven, met alle gevolgen van dien. Het houdt pas op als het contact met die weggestopte pijn opnieuw wordt aangegaan.

Arthur beweerde dat het onmogelijk is voor iemand om verdrongen gevoelens uit de beginperiode van zijn leven los te laten, zonder ze eerst te hebben durven voelen. Daarom wordt er tijdens een primal-sessie een veilige, accepterende en ondersteunende sfeer geschapen, waardoor de patiënt in staat gesteld wordt om zijn "onderdrukte pijnlijke gevoelens, wat deze ook moge zijn," te voelen en dus te verwerken.



</doc>
<doc id="770084" url="https://nl.wikipedia.org/wiki?curid=770084" title="Ciprofloxacine">
Ciprofloxacine

Ciprofloxacine is de internationale generieke naam voor een synthetisch antibioticum geproduceerd door het Duitse Bayer. Het draagt onder andere de merknamen Ciproxin (in Nederland), Cipro en Ciprobay (en nog andere namen, zoals voor de veterinaire markt) Ciprofloxacine behoort tot de fluoroquinolonen. Ciprofloxacine is een bactericide. Het blokkeert de DNA-replicatie door te binden aan het enzym DNA-gyrase waardoor tweezijdige breuken in het bacteriële chromosoom ontstaan. In Nederland werden er in 2005 240 210 recepten ciprofloxacine uitgegeven. Dat was 3,6 % van het totale antibioticagebruik.

Ciprofloxacine is een breed antibioticum dat tegen zowel Gram-positieve als Gram-negatieve bacteriën werkt.

Zwak werkzaam tegen:

Onwerkzaam tegen:


De belangrijkste bijwerking is irritatie van het maag-darmstelsel, zoals bij veel antibiotica. Vanwege de algemene veiligheid, effectiviteit en brede inzetbaarheid werd ciprofloxacine eerst voorbehouden als het allerlaatste geneesmiddel bij de behandeling van complexe en resistente infecties. Zoals bij elk antibioticum ontstonden er na verloop van tijd ook ciprofloxacine-resistente bacteriën, vooral in ziekenhuizen. Als andere oorzaken voor resistentie wordt het gebruik van goedkopere, minder effectievere fluoroquinolonen genoemd.
Ook de wijdverbreide toevoeging van ciprofloxacine en andere antibiotica aan veevoer, waardoor de dieren om onduidelijke redenen sneller en meer groeien kan de resistentie hebben veroorzaakt.

Het geneesmiddel kan oraal, parenteraal en topisch gebruikt worden. Indicaties zijn onder andere longontstekingen, urineweginfecties, seksueel overdraagbare aandoeningen, sepsis, legionellose en a-typische mycobacterioses. Bij een luchtweginfectie is de normale dosering 500-1500 mg per dag in 2 dosi.

Ciprofloxacine dient niet gebruikt te worden bij kinderen, zwangerschap en bij patiënten met epilepsie. Een aanpassing van de dosis of extra voorzichtigheid bij gebruikt kan noodzakelijk zijn bij patiënten met lever- en nierfalen.

Ciprofloxacine kan overgevoeligheid voor zonlicht veroorzaken en de theofyllineconcentratie in het bloedplasma tot giftige hoeveelheden verhogen. Daarnaast kan het constipatie, gevoeligheid voor cafeïne en zwelling van bepaalde gewrichten en kraakbeen veroorzaken.

Zware inspanning wordt afgeraden omdat bij sommige patiënten een achillespeesbreuk plaatsvindt. Een achillespeesbreuk veroorzaakt door ciprofloxacinegebruik heeft te maken met nierfalen.

Metallische kationen zoals aluminium, magnesium, calcium, ijzer en zink vormen chelatiecomplexen met de fluoroquinolone antibiotica en verhinderen de absorptie van het middel. Daarom mag ciprofloxacine niet worden ingenomen met antacida die deze kationen bevatten. Sucralfaat, dat een grote hoeveelheid aluminium bevat, verlaagt ook de biologische beschikbaarheid van ciprofloxine naar 4%. Ciprofloxacine kan worden ingenomen tijdens de maaltijden of op een nuchtere maag. Het kan niet gebruikt worden met enkel zuivel of ander calciumrijk voedsel.

De giftigheid van geneesmiddelen die worden afgebroken door het cytochroom-P450-systeem wordt verhoogd bij de gelijktijdige imname van sommige quinolonen. Quinolonen als ciprofloxacine kunnen ook reageren met de GABA A-receptor en neurologische klachten geven. Dit effect kan worden versterkt door het gelijktijdig gebruikt van NSAID's.

Fluorquinolonen worden steeds vaker afgeraden voor gebruik bij patiënten die Zuidoost-Azië hebben bezocht, wegens de veelvuldig voorkomende resistentie tegen deze groep antibiotica in Zuidoost-Azië.

De flavonoïde quercetine die soms gebruikt wordt als voedingssupplement kan een wisselwerking met fluroquinolonen veroorzaken. Quercetine bindt op dezelfde plek aan het bacteriële DNA-gyrase als ciprofloxacine (concurrentie). Sommige voedingsmiddelen zoals knoflook, appels en rode wijn bevatten hoge concentraties quercetine. Het is onduidelijk of dit het effect van fluroquinolonen remt of juist versterkt.



</doc>
<doc id="770781" url="https://nl.wikipedia.org/wiki?curid=770781" title="Johannes Mulder">
Johannes Mulder

Johannes Mulder (Franeker, 15 mei 1769 - Groningen, 18 november 1810) was een Nederlandse verloskundige.

Hij was enig kind van Claas Mulder, koopman en burgemeester van Franeker, en Aaltje Staalstra. Na de Latijnse school bezocht te hebben, begon Mulder zijn academische studies in Franeker op 28 juli 1785. Hij zou er filosofie en geneeskunde gaan studeren. De eerste jaren legde hij zich vooral toe op de natuurkundige vakken. Op 22 september 1790 behaalde hij de graad van doctor in de filosofie. Een week later liet hij zich inschrijven aan de Universiteit Leiden als student medicijnen.

Als student heeft Mulder een groot aantal thuisbevallingen gedaan. In 1792-93 maakte hij een studiereis naar Engeland. Aldus toegerust met praktische vaardigheid in de heelkunde maar vooral in de verloskunde, keerde Mulder begin 1794 in Nederland terug en behaalde hij zijn graad. In 1797 hield hij zijn openbare rede. Zoals in die tijd gebruikelijk was ontwierp elke hoogleraar in de verloskunde zijn eigen verlostang. In 1807 werd Mulder aan de Universiteit Groningen benoemd als hoogleraar, als voorwaarde eiste hij een eigen kliniek. Bij zijn intrede hield hij een rede over Petrus Camper.

Johannes Mulder overleed op circa 41-jarige leeftijd na een kaakoperatie.


</doc>
