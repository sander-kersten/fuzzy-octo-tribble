<doc id="1013707" url="https://nl.wikipedia.org/wiki?curid=1013707" title="Rob Giel">
Rob Giel

Robert (Rob) Giel (Wassenaar, 8 mei 1930 – Groningen, 25 juli 2009) was een Nederlandse psychiater. Hij was de grondlegger van de psychiatrische epidemiologie in Nederland.

Na zijn studie geneeskunde aan de Rijksuniversiteit Leiden was hij van 1957 tot 1960 gouvernementsarts in Nieuw-Guinea. Hij was daar onder andere belast met onderzoek naar het voorkomen van tuberculose, malaria en filariasis.

Van 1960 tot 1962 volgde Giel een opleiding tot psychiater aan de Rijksuniversiteit Groningen. In aansluiting daarop deed hij onderzoek naar het beloop van neurosen en andere psychische stoornissen onder studenten aan de Universiteit van Edinburgh. Van 1963 tot 1966 specialiseerde hij zich in de neurologie. Tijdens deze opleiding promoveerde hij in 1965 op "Een catamnestisch onderzoek van 100 neurotische patiënten". Vanaf september 1969 tot aan zijn emeritaat in 1995 was Giel verbonden aan de Rijksuniversiteit in Groningen, eerst als lector, later als hoogleraar Sociale Psychiatrie. In de laatste hoedanigheid leidde hij 33 promoties.

Giel was onder andere lid van de "Commissie van Overleg Nederlanders-Zuid-Molukkers" (Commissie-Köbben). Ook vervulde hij redacteurschappen en publiceerde hij zowel nationaal als internationaal. Daarnaast was hij actief als adviseur van de Wereld Gezondheidsorganisatie (WHO), waarvoor hij vele reizen maakte, onder andere naar Oost-Europa, het Midden-Oosten, Indonesië en Afrika. Van 1966 tot 1969 was Giel als "associate professor" verbonden aan de Haile Selassie Universiteit in Addis Abeba, Ethiopië. Zowel voor als na zijn verbondenheid aan de Universiteit in Addis Abeba bleef hij in contact met de Nederlands-Ethiopische psychiater Dr. Assefa Negash, specialist op het gebied van transculturele psychiatrie en trauma. Giel liet zijn manuscripten regelmatig lezen door Negash die nog steeds werkzaam is als psychiater.

Bij zijn emeritaat in 1995 werd Giel benoemd tot Ridder in de Orde van de Nederlandse Leeuw. In Groningen is het Rob Giel Onderzoekcentrum naar hem vernoemd, een samenwerkingsverband tussen de GGZ instellingen Lentis, de GGZ Friesland, GGZ Drenthe , Mediant en Dimence en het Universitair Centrum Psychiatrie van het Universitair Medisch Centrum Groningen. Giel was lid van de KNAW. Giel overleed op 25 juli 2009. 


</doc>
<doc id="1013892" url="https://nl.wikipedia.org/wiki?curid=1013892" title="Feldsjer">
Feldsjer

Feldsjer (Russisch: Фельдшер) was in de Sovjet-Unie en is in Rusland de naam voor een medische hulp die veel medische diensten verleende in met name plattelandsgebieden. Ze worden opgeleid in de onderbouw van medische beroepscholen en mogen diensten verrichten met betrekking tot medische preventie (hygiëne) en primaire hulp, waarbij ze serieuze gevallen door moeten verwijzen naar hogere instanties. Feldsjers houden een eigen spreekuur.

Het woord 'feldsjer' is een verrussischte vorm van het oorspronkelijke Duitse woord Feldscher, dat in de 14e eeuw voor het eerst in Zwitserland werd gebruikt voor een soort dokter (Feld: "veld"; Scher: "dokter"); een middeleeuwse barbier, hoefsmid en chirurg die dienstdeed in de Duitse en Zwitserse landsknechten tot de instelling van de medische dienst door Pruisen in het begin van de 18e eeuw. Pruisische officieren en adel brachten het begrip mee naar het Russische Rijk. De term werd in de 17e eeuw vanuit Duitsland naar Rusland gebracht en was daar oorspronkelijk ook de benaming voor mensen die zowel de functie van chirurg als van barbier vervulden voor het Russische Leger. Het Russische feldsjer-systeem vormde een van de inspiratiebronnen voor het Chinese plattelandsprogramma van de barrevoetsdokters in de jaren 60 van de 20e eeuw.


</doc>
<doc id="1013948" url="https://nl.wikipedia.org/wiki?curid=1013948" title="Herre Kingma">
Herre Kingma

Jan Herre Kingma (Goes, 8 april 1948) is een Nederlandse cardioloog en bestuurder in de gezondheidszorg. Kingma is een telg uit het Friese patriciërsgeslacht Kingma, reders en kooplieden te Makkum.

Kingma studeerde geneeskunde aan de Rijksuniversiteit Groningen en behaalde daar zijn artsexamen in 1974. Hij promoveerde op een farmacologisch proefschrift, waarvoor hij als eerste in Nederland proeven deed bij gezonde vrijwilligers met een experimenteel geneesmiddel. Hij specialiseerde zich daarna in de cardiologie en was als cardioloog-klinisch electrofysioloog werkzaam in het Sint Antonius Ziekenhuis in Nieuwegein van 1985 tot 2000, de laatste drie jaar tevens als voorzitter van de medische staf. Naast zijn praktijk als cardioloog deed hij veel klinisch geneesmiddelenonderzoek, ook in multicentrisch verband met de Werkgroep Cardiologische Centra Nederland, WCN, waarvan hij medeoprichter en eerste voorzitter was. Deze grote betrokkenheid bij geneesmiddelonderzoek leidde mede tot zijn benoeming in 1997 als deeltijd hoogleraar klinische cardiovasculaire farmacologie bij de vakgroep Klinische Farmacologie van de RUG, later het Universitair Medisch Centrum Groningen, UMCG.

Kingma verwierf vooral bekendheid als voorzitter van de Landelijke Specialisten Vereniging (LSV), als medeoprichter en voorzitter van de Orde van Medisch Specialisten en als bestuurslid van de Nederlandse Maatschappij ter bevordering der Geneeskunst. In 2000 gaf hij zijn klinische praktijk op toen hij werd benoemd tot inspecteur-generaal voor de Volksgezondheid bij het ministerie van Volksgezondheid, Welzijn en Sport. In hetzelfde jaar bracht hij een onderzoek van het Institute of Medicine, de Amerikaanse Gezondheidsraad, naar patiëntveiligheid onder de aandacht en wees op het, volgens internationale cijfers hoge aantal vermijdbare doden in ziekenhuizen. Hij nam het initiatief om in samenwerking met het RIVM een risicomodel te ontwikkelen om het inzicht in de kwaliteit van de gezondheidszorg te vergroten. Zijn pleidooien in 2001 voor de oprichting van een instituut voor patiëntveiligheid en publicaties voor het open melden van medische incidenten trokken de aandacht, evenals zijn initiatief om de kwaliteit en veiligheid van zorg weer te geven met behulp van prestatie-indicatoren. Deze werden de basis van de zogenaamde AD top 100. Bij zijn afscheid als inspecteur-generaal begin 2006 werd hij benoemd tot officier in de Orde van Oranje-Nassau. 

In 2006 werd Kingma voorzitter van de raad van bestuur van de ziekenhuisgroep Medisch Spectrum Twente, een groot algemeen ziekenhuis in de regio Twente. Daar kreeg hij na enige tijd te maken met de affaire-Jansen Steur, de kwestie van een disfunctionerende neuroloog in het ziekenhuis. Deze was twee jaar voor het aantreden van Kingma met ziekteverlof gestuurd en later met behoud van salaris op non-actief gesteld, maar uit vrees voor reputatieschade had het ziekenhuis zijn personeel en gedupeerde patiënten een zwijgplicht opgelegd. Kingma liet drie jaar na zijn aantreden in 2009 onder druk van publiciteit een onderzoek instellen door een commissie onder leiding van Wolter Lemstra, oud-burgemeester van Hengelo.
De commissie-Lemstra rapporteerde op 1 september 2009, dat niet alleen het MST, maar ook de Inspectie voor de Gezondheidszorg had gefaald, de instantie waaraan Kingma leiding gaf in de jaren waarin de affaire zich afspeelde. Met klachten en meldingen gebeurde weinig tot niets. Minister Klink stuurde het rapport naar de Tweede Kamer en stelde direct een onafhankelijk onderzoek in door Rein Jan Hoekstra. Deze concludeerde op 27 mei 2010 eveneens dat de Inspectie had gefaald in haar toezichthoudende taak en stelde vast dat de toenmalige inspecteur-generaal Kingma niet van de problematiek betreffende Jansen Steur op de hoogte was gebracht. De titel van het rapport is "Angel en Antenne". De Commissie steunde de eerdere conclusies van de commissie Lemstra. Kingma's opvolger Gerrit van der Wal liet weten dat sindsdien verbeteringen zijn aangebracht in de werking van de dienst.
In het vervolgonderzoek van Lemstra, precies een jaar later gepresenteerd op 2 september 2010, kwam Kingma ook als bestuursvoorzitter van het Medisch Centrum onder vuur te liggen. De commissie oordeelde, dat het Enschedese ziekenhuis de gedupeerde patiënten jarenlang aan hun lot heeft overgelaten. Pas in 2009, toen de zaak in de publiciteit kwam, ondernam de ziekenhuisleiding actie. "De raad van bestuur had zich moeten afvragen of patiënten schade of andere nadelige gevolgen hadden ondervonden en daar gericht onderzoek naar moeten doen.” En: „Gedupeerde patiënten hadden goed moeten worden begeleid. Niet alleen medisch technisch, maar vooral ook in de verwerking van het gebeurde.” Op 25 januari 2013 werd bekend dat oud patiënten een tuchtklacht hadden ingediend tegen Herre Kingma als bestuursvoorzitter. Ook twee oud-bestuurders van het ziekenhuis, de omstreden neuroloog zelf en twee oud-inspecteurs van de Inspectie voor de Gezondheidszorg werden voor de tuchtrechter in Zwolle gedaagd. Op 10 januari 2014 heeft het medisch tuchtcollege in Zwolle de klacht tegen Kingma afgewezen. Oud-ziekenhuisbestuurder Ruud Ramaker heeft een berisping gekregen. Er werd door de slachtoffers hoger beroep ingesteld. April 2015 bevestigde het Centraal Tuchtcollege de eerdere vonnissen.

Op 1 mei 2013 volgde Bas Leerink Kingma op als bestuursvoorzitter van het Medisch Centrum Twente. De gemeente Enschede onderscheidde Kingma met de zilveren penning van de stad voor zijn inspanningen het ziekenhuis te behouden voor de binnenstad van Enschede.



</doc>
<doc id="1017181" url="https://nl.wikipedia.org/wiki?curid=1017181" title="Oordruppels">
Oordruppels

Oordruppels zijn vloeistoffen die druppelsgewijs in het oor gebracht worden om de gehoorgang lokaal medicamenteus te behandelen. Omdat aan het einde van de gehoorgang het trommelvlies zit zullen de druppels niet verder dan het trommelvlies kunnen komen.

Er zijn grofweg drie verschillende soorten oordruppelvloeistoffen:



</doc>
<doc id="1017220" url="https://nl.wikipedia.org/wiki?curid=1017220" title="Otoscoop">
Otoscoop

Een otoscoop of auriscoop is een medisch instrument, dat gebruikt wordt om de gehoorgang en trommelvlies te inspecteren.

Het woord "otoscoop" komt van het Griekse "ωτιον" ("otion") = oor en "σκοπεω" ("skopeo") = kijken naar, waarnemen. "Auriscoop" komt van het Latijnse "auris" = oor en hetzelfde Griekse "σκοπεω".

Een otoscoop bestaat uit een handvat en een kop. De kop bevat een elektrisch lampje en een loep. Beide maken het mogelijk om met voldoende licht de inspectie te kunnen uitvoeren. Over de voorkant van de otoscoop kan een trechtervormig wegwerpspeculum worden geplaatst. Om het trommelvlies goed in beeld te krijgen trekt de onderzoeker zachtjes aan de oorlel het oor naar achter boven. Hierdoor wordt de gehoorgang verlengd en vermindert de s-curve tijdelijk. Hierna kan de onderzoeker om beter zicht op het trommelvlies te krijgen het speculum inbrengen. Door nu door de te kijken aan de achterkant van het instrument kan de gehoorgang en het trommelvlies worden geïnspecteerd. De meeste otoscopen hebben de mogelijkheid om de loep weg te draaien zodat er met instrumenten door de kop van de otoscoop bijvoorbeeld oorsmeer (cerumen) verwijderd kan worden. Daarnaast hebben de meeste otoscopen de mogelijkheid om een blaasbalg te bevestigen om de luchtdruk in de gehoorgang te kunnen veranderen om zo de bewegelijkheid van het trommelvlies te kunnen zien. 

Er bestaan zowel mobiele, op batterijen, als aan de muur bevestigde, werkend op netstroom, otoscopen. 

Ziekten die met de otoscoop te diagnosticeren zijn zijn onder andere otitis externa (ontsteking van de gehoorgang), otitis media (middenoorontsteking) en beschadigingen van het trommelvlies. Ook kan de otoscoop met het speculum voor een neusinspectie worden gebruikt, en met een speciaal opzetstuk ook om het netvlies van een oog te inspecteren. Zonder opzetstuk kan de otoscoop voor bijschijnen tijdens een inspectie van de keel worden gebruikt.

De voorloper van de otoscoop is de oortrechter die vanaf 1862 in verschillende uitvoeringen op de markt kwam. De otoscoop is in 1883 uitgevonden door John Brunton. Hij gebruikte voor een deel de techniek zoals deze ook gebruikt wordt bij de oogspiegel. De eerste otoscoop bestond uit een korte buis met aan het ene uiteinde een verwisselbaar speculum (in verschillende uitvoeringen) en aan het andere uiteinde een loep. Bovenop was een trechter bevestigd waardoor zonlicht (of het licht van een olielamp) werd opgevangen. Het opgevangen licht werd in de buis weerspiegeld door een spiegel met centrale opening. De arts had nu door de loep en het gat in de spiegel zicht op een verlicht trommelvlies. Om de lichtopbrengst te optimaliseren werd de otoscoop verzilverd uitgevoerd. In het begin van de twintigste eeuw werd in de trechter een lampje bevestigd.


</doc>
<doc id="1017260" url="https://nl.wikipedia.org/wiki?curid=1017260" title="Trommelvliesbuisje">
Trommelvliesbuisje

Trommelvliesbuisjes worden gebruikt als er een chronische ontsteking is van het middenoor of als de buis van Eustachius langdurig dichtzit. Doordat het oor door een trommelvlies afgesloten wordt, kan het enkel door de buis van Eustachius worden belucht. 

Nu kan door een ontsteking van de buis van Eustachius de wand te dik geworden zijn zodat er geen of te weinig lucht meer kan passeren naar het middenoor. Dit gebeurt veel bij kleine kinderen doordat de buis van Eustachius bij hen nog klein is. Doordat het middenoor niet meer belucht wordt, zal het trommelvlies naar binnen worden getrokken door het drukverschil. Dit kan zeer pijnlijk zijn. Bovendien kan het trommelvlies niet meer goed trillen bij geluiden en wordt er dus slechter gehoord met dat oor. 

Om nu toch de beluchting te regelen kan een kno-arts een gaatje in het trommelvlies maken zodat er via die weg lucht in het middenoor kan komen en tevens ontstekingsvocht het middenoor uit kan lopen. Om het gaatje langer open te houden zet hij een plastic knopje ("buisje") met een opening in het midden in het trommelvlies.
Het gaatje in het trommelvlies zal na enige tijd dichtgroeien waarbij het buisje naar buiten wordt gewerkt en ongemerkt verdwijnt.


</doc>
<doc id="1017651" url="https://nl.wikipedia.org/wiki?curid=1017651" title="CREST-syndroom">
CREST-syndroom

CREST-syndroom is de benaming voor een uitingsvorm van systemische sclerose. CREST is een acroniem van de (engelse) termen voor
Niet alle kenmerken hoeven altijd aanwezig te zijn, en er kunnen nog meer symptomen zijn. Daarom wordt als alternatieve benaming de term limited scleroderma oftewel beperkte sclerodermie gepropageerd. 

In het bloed zijn geregeld antinucleaire antistoffen aantoonbaar. Bij 82-96% van de patiënten zijn antistoffen tegen centromeren aantoonbaar. 
Vergeleken met systemische sclerose is het beloop milder: minder ernstig en minder snel uitbreiding. Sclerose is meestal beperkt tot handen en gelaat.



</doc>
<doc id="1018305" url="https://nl.wikipedia.org/wiki?curid=1018305" title="Velocardiofaciaal syndroom">
Velocardiofaciaal syndroom

Het velocardiofaciale syndroom of syndroom van DiGeorge is een aangeboren aandoening die evenveel bij jongens als bij meisjes voorkomt. Het syndroom wordt ook wel "22q11.2-deletiesyndroom" genoemd, naar de genetische oorzaak. De afkorting "VCFS" is echter de meest gebruikte benaming. Voorkomende symptomen zijn een karakteristiek gezicht, hartproblemen en een verminderde afweer. 

Informeel werd onder medici vroeger de term "CATCH 22" wel gebruikt, naar de titel van de roman van Joseph Heller, wat tot wrevel leidde bij de ouders wiens kinderen het syndroom hadden. Verder komt de oudere benaming syndroom van Shprintzen nog wel voor. 

De aandoening is niet echt zeldzaam maar toch betrekkelijk onbekend. Naar schatting komt VCFS/22q11.2-deletiesyndroom voor bij 1 op elke 4.000 tot 5.000 pasgeborenen. Dat wil zeggen dat in Nederland per jaar ongeveer 50 kinderen worden geboren bij wie vroeg of laat deze diagnose kan worden gesteld.

De letters VCF staan voor 'velocardiofaciaal'. In deze naam komen drie veel voorkomende kenmerken terug. Het syndroom kan onder andere herkend worden aan moeilijkheden bij het functioneren van het zachte gehemelte (het velum), aan hartproblemen (cardia) en aan gemeenschappelijke gelaatskenmerken (facies).

VCFS/22q11.2-deletiesyndroom kan op veel uiteenlopende manieren tot uitdrukking komen. Problemen met de afsluiting tussen mond- en keelholte komen bij veel kinderen voor. Bij sommige kinderen is er een lipspleet of gehemeltespleet. Ruim de helft van de kinderen heeft - soms ernstige - aangeboren hartafwijkingen. Andere typerende kenmerken zijn een lage spierspanning, veel voorkomende luchtweginfecties, een moeizame spraakontwikkeling en leermoeilijkheden.

De variatie in ernst van de afzonderlijke kenmerken is erg groot en het aantal aanwezige kenmerken kan per kind sterk verschillen. Het syndroom is daarom soms moeilijk al op jonge leeftijd te herkennen.


Kinderen met het velocardiofaciale syndroom hebben vaak hartproblemen en een sterk verminderde afweer. Hierdoor zijn zij veel gevoeliger voor infecties, die soms niet te behandelen zijn.

Is er eenmaal een vermoeden van de diagnose, dan is een genetisch onderzoek nodig om dit te bevestigen of juist uit te sluiten. Hiervoor heeft men een buisje bloed nodig van het kind. Het genetisch onderzoek kan aantonen of er al dan niet sprake is van de (micro)deletie op chromosoom 22. Is er dan uiteindelijk een diagnose, dan geeft dit naast verdriet vaak ook opluchting. De vragen die in de opvoeding naar voren kwamen, krijgen ineens een andere betekenis en alle puzzelstukjes vallen op hun plek.

VCFS is een aangeboren afwijking. De oorzaak ervan is een verandering op chromosoom 22. Bij personen met VCFS ontbreekt een klein stukje van de erfelijke informatie op de lange arm van een van de twee chromosomen 22.
Zo’n klein ontbrekend stukje van een chromosoom noemt men een deletie. Hier komt de naam '22q11.2-deletiesyndroom' vandaan. Het cijfer 22 verwijst naar het nummer van het chromosoom, de letter 'q' staat voor 'lange arm van het chromosoom' en de cijfers 11.2 staan voor de plaats van het ontbrekende chromosomenbandje. Wil men heel nauwkeurig zijn dan noemt men het ook wel '22q11.2-microdeletiespectrum'.

De term 'spectrum' geeft aan dat er een grote variatie is in de gevolgen van de microdeletie ('mikros' betekent klein). Meestal ontstaat de deletie 'spontaan'. Men weet (nog) niet hoe het komt dat er een stukje informatie verloren is gegaan. Bij ongeveer 10 procent van de kinderen blijkt dat de deletie ook al bij een van de ouders aanwezig is.

Er is vastgesteld dat dragers van de 22q11-deletie een sterk verhoogde kans hebben op de ontwikkeling van schizofrenie.

Het syndroom is in 1978 in een Engelstalig tijdschrift beschreven door de kno-arts dr. R.J. Shprintzen en collega's. In deze publicatie in het Cleft Palate Journal werden 12 kinderen beschreven met een gehemeltespleet (palatoschisis), een hartafwijking, een karakteristiek gelaat en leermoeilijkheden of een verstandelijke handicap. Omdat de publicatie van Shprintzen het syndroom internationaal onder de aandacht bracht, is in eerste instantie de naam syndroom van Shprintzen veel gebruikt.

Ook bij kinderen met de diagnose syndroom van DiGeorge wordt een 22q11.2-(micro)deletie gevonden. Tot voor kort dacht men nog dat het syndroom van DiGeorge en VCFS twee gescheiden aandoeningen waren, met alleen enige overlap in de kenmerken. Dat was vóór men de gemeenschappelijke oorzaak ontdekte. Inmiddels weet men dat beide aandoeningen het gevolg zijn van dezelfde microdeletie op chromosoom 22.

De diagnose syndroom van DiGeorge wordt gewoonlijk al bij de geboorte of kort erna gesteld. De belangrijkste kenmerken zijn:

Kinderen met het syndroom van DiGeorge zijn vaak erg kwetsbaar. Sommige kinderen overlijden al snel na de geboorte vanwege de ernstige en soms niet te opereren aangeboren hartproblemen of aan onbehandelbare infecties.

Als een pasgeboren kind een hartafwijking heeft of een schisis (gehemeltespleet), dan komen ouders al snel in het gespecialiseerde medische circuit. Er is dan vaak een vroege diagnose vanwege de toenemende bekendheid met het syndroom bij medisch specialisten.

Zijn er na de geboorte geen ernstige problemen, dan betreft de eerste ongerustheid van ouders meestal de voeding. De baby drinkt slecht en geeft vaak melk terug door de neus (nasale reflux). Er zijn kinderen met een verminderde afweer tegen infecties. Veel kinderen hebben, ook zonder afweerstoornis, veel en vaak terugkerende infecties aan de luchtwegen.

De motorische ontwikkeling van een kind met VCFS verloopt doorgaans wat langzamer dan gemiddeld. De ervaring leert dat ongerustheid van ouders hierover nogal eens wordt weggepraat. De meeste kinderen gaan later praten dan gemiddeld. De spraak klinkt vaak nasaal (= door de neus) en de uitspraak van sommige klanken gaat moeilijk. Tijdens de schooljaren worden leerproblemen merkbaar. Ook het gedrag van hun kind baart ouders soms zorgen. De stemming van het kind kan nogal wisselend zijn, er zijn vaak onverklaarbare angsten, het kind heeft weinig zelfvertrouwen en het heeft vaak maar weinig vrienden/vriendinnen. Sommige kinderen zijn erg stil en in zichzelf gekeerd. Soms is dit zo sterk dat aan een autismespectrum stoornis wordt gedacht.

Wanneer er echter alleen dit soort 'vage signalen' zijn, kunnen ouders soms jarenlang zoeken vooraleer iemand het patroon in de klachten herkent. Veel ouders zijn heel lang ongerust, zonder echt greep te krijgen op wat er aan de hand is. Eigenlijk lijkt dat ook wel een van de kenmerken van deze aandoening: op veel verschillende gebieden is er in de loop van de jaren ongerustheid, twijfel en onzekerheid. Op ieder gebied afzonderlijk wordt hulp gezocht, maar er lijkt geen samenhang in de klachten.




</doc>
<doc id="1018339" url="https://nl.wikipedia.org/wiki?curid=1018339" title="Kinderfysiotherapie">
Kinderfysiotherapie

Kinderfysiotherapie is een opleiding die na het reguliere fysiotherapieopleiding gevolgd wordt. Een kinderfysiotherapeut weet daardoor naast de standaard kennis ook hoe de motorische ontwikkeling moet verlopen en weet, vaak in overleg met een kinderrevalidatiearts, behandelmethoden om een verstoorde motorische ontwikkeling te trachten zo goed mogelijk te laten ontwikkelen.


</doc>
<doc id="1018357" url="https://nl.wikipedia.org/wiki?curid=1018357" title="Longhilum">
Longhilum

Het longhilum (mv. hila), hilum pulmonis of porta pulmonis is de "opening" (hilum) in het longvlies, waar de bronchus en de slagaders en aders door het longvlies heen gaan. Een mens heeft twee longen, dus ook twee longhila. Een hilum bevat de longslagaders, de bovenste en onderste longader en een aftakking van de luchtwegen (met bloedvaten eromheen). In de hilumstreek (het mediastinum) liggen ook diverse lymfeklieren.

Op een thoraxfoto zijn de longhila altijd goed zichtbaar omdat de bloedvaten er zich sterk aftekenen tegen het omliggende longweefsel. Opgezwollen lymfeklieren rond de longhila (zoals bij sarcoïdose) zijn dan ook altijd goed te zien op thoraxfoto's.


</doc>
<doc id="1018429" url="https://nl.wikipedia.org/wiki?curid=1018429" title="Sisu (begrip)">
Sisu (begrip)

Sisu is een Fins begrip dat zoiets betekent als 'doorzettingsvermogen, volharding, een ijzeren wil om een bepaalde, vaak langdurige taak te voltooien'.

Het woord "sisu" is etymologisch verwant met onder andere "sisus" ('kern') en "sisällä" ('binnen'). Sisu kan dus gezien worden als iets wat uit het binnenste komt, en is daarmee de tegenpool van bravoure en roekeloosheid, begrippen die meer voor uiterlijk vertoon staan. Sisu kan zowel een positieve als een negatieve connotatie hebben. Zo bestaat de term "paha sisu" ('slechte sisu'), 'kwaadwillendheid', 'onverbeterlijkheid'. De positieve connotatie is echter toch veel kenmerkender. 

Sisu is een zeer belangrijk onderdeel van de nationale identiteit van Finland. De Finse uitdrukking "Sisu, Sauna & Sibelius" plaatst het begrip op dezelfde hoogte met andere Finse iconen. Het feit dat het woord niet een letterlijke tegenhanger in grotere talen als het Engels en het Zweeds kent, zegt ook iets over het bijzondere karakter ervan. Sisu is pas relatief laat een bekend begrip geworden. Tijdens de eeuwenlange overheersing door de Zweden bestond er amper zoiets als een Finse identiteit. Deze identiteit begon langzaam te groeien na 1880, toen het Grootvorstendom Finland ingelijfd was bij het Russische Keizerrijk. Na de onafhankelijkheid in 1918 en de daaropvolgende burgeroorlog zou het tot 1939 duren voordat het Finse volk weer zo zwaar op de proef werd gesteld. In de Winteroorlog moesten de Finnen het opnemen tegen de Sovjet-Unie, die, ondanks een overmacht aan troepen en materieel, maar liefst vier maanden nodig had om een relatief smalle strook van tientallen kilometers op de Finnen te veroveren. Dat de Finnen zo lang tegenwicht konden bieden, wordt onder andere wel toegeschreven aan hun "sisu", hoewel er ook op gewezen is dat de Russen hun campagne slecht voorbereid en uitgevoerd hadden. In een tweede aanval met een gewijzigde tactiek dwongen ze Finland in twee maanden alsnog tot een verdrag dat door Rusland gedicteerd was.

Er is niet wetenschappelijk aangetoond dat Finnen een bovengemiddeld doorzettingsvermogen of volharding zouden hebben. Antropologen wijzen er wel op dat een volk dat in een koud en noordelijk gelegen gebied woont en eeuwenlang militair door landen met afwijkende talen en culturen gedomineerd is, vaker dan gemiddeld op de proef wordt gesteld en daartoe de nodige sisu heeft opgebouwd. Deze theorie wordt ondersteund door het feit de Tsjoektsjen, een Inuït-stam uit Rusland, in grofweg vergelijkbare omstandigheden hebben geleefd en ook een eigen begrip voor sisu kennen.



</doc>
<doc id="1018974" url="https://nl.wikipedia.org/wiki?curid=1018974" title="Sint Annahofje">
Sint Annahofje

Het Sint Annahofje, ook wel Sint Anna Aalmoeshuis, is een hofje in de binnenstad van Leiden in de provincie Zuid-Holland. Het behoort tot de Top 100 van de Rijksdienst voor de Monumentenzorg.

Het naar de heilige Anna vernoemde hofje is in 1492 gesticht op het erf achter het huis van de een jaar eerder overleden Leidse brouwer Willem Claesz aan de Hooigracht. Willem Claesz had daar reeds in 1487 een complex huizen gekocht. De ingang bevindt zich aan de Middelstegracht. De stichters van het hofje, dat plaats bood aan 13 vrouwen, waren Willem Willemsz en Clemense Willemsdr, mede namens de overleden Sophie Willemsdr, alle drie kinderen van Willem Claesz en diens echtgenote Hillegont Willemsdochter. De stichting van het hofje was een testamentaire wens van het echtpaar. Het bestuur van het hofje werd opgedragen aan de nazaten van de stichters en het kapittel van Sint Pancras; de familie nam later de achternaam Van Thorenvliet (Torenvliet, Thoornvliet) aan.

Het hofje bezit een eigen laat-middeleeuwse kapel, hetgeen bij de stichting onenigheid opwekte met het Leidse Sint Pancras kapittel. De ruzie werd in 1507 beslecht, waarna de stichting pas officieel plaatsvond. Bijzonder aan de kapel is dat het interieur de Beeldenstorm van 1566 ongeschonden heeft overleefd. In de kapel bevindt zich nog altijd een origineel altaarstuk: een drieluik met de Aanbidding der Koningen, uit het atelier van de Antwerpse schilder Pieter Coecke van Aelst (1502 - 1550). In de ramen van de kapel bevindt zich een aantal van de oudste gebrandschilderde glazen van Nederland: verschillende wapenmedaillons die dateren uit 1492.

Rond 1685 werd het hofje gerestaureerd en van een ingangspoort en -gebouw voorzien. In 1939 werd het vanwege de slechte bouwkundige staat voor een groot deel afgebroken en herbouwd, waarbij de oude materialen zo veel mogelijk zijn hergebruikt. De kapel is nog wel origineel.

Het hofje staat in de Top 100 van de Rijksdienst voor de Monumentenzorg, waar ten onrechte staat dat het uit de 14e eeuw zou dateren.
Het archief van het hofje, dat vrijwel volledig bewaard is van 1507 tot 1958, bevindt zich bij het Regionaal Archief Leiden.


</doc>
<doc id="1018989" url="https://nl.wikipedia.org/wiki?curid=1018989" title="Groeneveldstichting">
Groeneveldstichting

De Groeneveldstichting is een van de jongste hofjes van Leiden, gelegen aan de Oude Vest nabij de Leidse Schouwburg. Het hofje werd gesticht in 1878 door Eduard Cornelis Groeneveld en gebouwd in 1882.

Nog steeds is de Groeneveldstichting in gebruik als tehuis voor oudere predikantsweduwen.


</doc>
<doc id="1019208" url="https://nl.wikipedia.org/wiki?curid=1019208" title="Stemvorming">
Stemvorming

Het doel van stemvorming is het bereiken van een optimale stemtechniek. Vergelijkbare termen zijn "stemtraining", "stemontwikkeling", "stemexpressie" en "stemtherapie". Volgens vocologen berusten alle op dezelfde psychofysiologische principes, maar er zijn subtiele verschillen. Stemtherapie richt zich op het verbeteren van het functioneren van "ongezonde" stemmen, terwijl stemvorming, stemtraining en stemontwikkeling meer gericht zijn op het verbeteren van het functioneren van "gezonde" stemmen.


</doc>
<doc id="1021730" url="https://nl.wikipedia.org/wiki?curid=1021730" title="Linear and whorled nevoid hypermelanosis">
Linear and whorled nevoid hypermelanosis

Linear and whorled nevoid hypermelanosis is de benaming voor een zeldzame huidaandoening. Hierbij zijn donkerder gepigmenteerde vlekken op de huid aanwezig ("hypermelanosis"), in streepvormige ("linear") en/of dwarrel-vormige ("whorled") patronen. De streepvormige vlekken volgen de lijnen van Blaschko: dit is het groeipatroon waarlangs de huidcellen tijdens de aanleg van het embryo ontwikkelen. Dit wijst op een aanlegstoornis van waarschijnlijk de keratinocyten, mogelijk door een genetische mutatie. Inderdaad zijn de vlekken vaak al op jonge leeftijd aanwezig, hoewel de zichtbaarheid kan variëren. Bij histologisch onderzoek is alleen de hoeveelheid pigment in de basale laag van de opperhuid toegenomen.
De aandoening is in 1988 voor het eerst beschreven. Gezien het aantal meldingen in de literatuur gaat de aandoening mogelijk vaker dan gemiddeld gepaard met aangeboren afwijkingen.

Als de afwijkingen uitgebreid zijn, is niet altijd duidelijk of er sprake is van donkere vlekken op een lichtere achtergrond of andersom, (zoals het geval zou zijn bij een "hypomelanosis van Ito"). Vanwege dit probleem, en vanwege een soortgelijk ontstaansmechanisme wordt gepleit voor een overkoepelende term pigmentmosaïcisme, waaronder zowel "linear and whorled hypermelanosis" als "hypomelanosis van Ito" zou vallen


</doc>
<doc id="1022108" url="https://nl.wikipedia.org/wiki?curid=1022108" title="Levodopa">
Levodopa

Levodopa (generische of stofnaam) of L-DOPA (L-3,4-di-hydroxy-phenylalanine) is een catecholamine en een tussenproduct in de aanmaak van dopamine in planten en dieren.

Levodopa is een precursor van dopamine en wordt in de geneeskunde als dopamine-agonist gebruikt om bij de behandeling van de ziekte van Parkinson de hoeveelheid dopamine in de hersenen te verhogen. Levodopa passeert namelijk de bloed-hersenbarrière, terwijl dopamine deze barrière niet kan passeren.

Als levodopa het centraal zenuwstelsel (CZS) is binnengedrongen, wordt het door het enzym aromatisch-aminozuur-decarboxylase omgezet in dopamine. Levodopa wordt echter ook buiten het zenuwstelsel omgezet in dopamine, waardoor er bijwerkingen ontstaan en er bovendien minder levodopa beschikbaar is binnen het zenuwstelsel. Daarom wordt levodopa samen toegediend met een perifere decarboxylaseremmer zoals carbidopa (in "Sinemet") of "benserazide" (in "Madopar" of "Prolopa"). Soms wordt ook een remmer van een ander enzym dat levodopa afbreekt, catechol-O-methyltransferase toegevoegd (in "Stalevo").



Tuinbonen ("Vicia faba") zijn een zeer rijke natuurlijke bron van L-DOPA. Een portie van 100 gram tuinbonen levert circa 250 mg L-DOPA. De stam en vooral de bloemen (11% L-DOPA) bevatten veel L-DOPA. De fluweelboon ("Mucuna pruriens") is echter nog rijker aan L-DOPA, de volwassen bonen bevatten gemiddeld tussen de 3,1% en 6,1% L-DOPA, wat neerkomt op 3 tot 6 gram per portie van 100 gram bonen.

Levodopa ontstaat uit het aminozuur tyrosine door activiteit van het enzym tyrosinehydroxylase, dat ook een voorloper is van de catecholamine neurotransmitters dopamine en noradrenaline en het hormoon adrenaline. Dopamine ontstaat door decarboxylatie van levodopa.

De L- en het voorvoegsel levo- wijst er op dat dat de structuur rondom het asymmetrische atoom van levodopa, overeenkomt met linksdraaiend glyceraldehyde, zoals bij alle actieve aminozuren het geval is.

Arvid Carlsson, een Zweedse wetenschapper die daar in 2000 de Nobelprijs voor de Fysiologie of Geneeskunde voor kreeg, toonde in 1950 aan dat de toediening van levodopa de parkinsonverschijnselen bij proefdieren verminderden. Ook de Nobelprijs voor de Scheikunde in 2001 had betrekking op levodopa, hij werd gewonnen door William. S. Knowles voor zijn werk aan een proces dat wordt toegepast bij de synthese van levodopa.




</doc>
<doc id="1022831" url="https://nl.wikipedia.org/wiki?curid=1022831" title="Carbonylsulfide">
Carbonylsulfide

Carbonylsulfide is een anorganische koolstofverbinding, met als brutoformule COS. Het is een kleurloos gas met de onprettige geur van rotte eieren. Het is een lineaire molecule die bestaat uit een carbonylgroep, waarbij het koolstofatoom via een dubbele binding is verbonden met een zwavelatoom. Carbonylsulfide kan worden beschouwd als een hybride verbinding van koolstofdioxide en koolstofdisulfide. Bij verbranding kunnen koolmonoxide en zwaveldioxide vrijkomen.

De stof blijkt een katalysator te zijn bij de vorming van peptiden uit aminozuren.


</doc>
<doc id="1023876" url="https://nl.wikipedia.org/wiki?curid=1023876" title="Wervelkanaalstenose">
Wervelkanaalstenose

Een wervelkanaalstenose is een aandoening waarbij het wervelkanaal vernauwd is waardoor het ruggenmerg en zenuwen in verdrukking komen. Een wervelkanaalstenose is doorgaans het gevolg van veroudering, maar ook een osteoporose, rughernia of een tumor kan eraan ten grondslag liggen.


</doc>
<doc id="1023955" url="https://nl.wikipedia.org/wiki?curid=1023955" title="Pieter Frederik Waldeck">
Pieter Frederik Waldeck

Doctor Pieter Frederik Waldeck (Den Haag, 1805 – Arnhem, 9 maart 1880) was arts en officier van gezondheid in het Nederlands Indisch Leger.

Op 12 juli 1827 heeft Waldeck die gewonden verzorgde ingegrepen toen hij zag dat een deel van de Nederlandse troepen op de vlucht sloeg. Hij hield hen staande en formeerde een eenheid die de in het nauw gebrachte detachementscommandant wist te ontzetten. Door zijn ingrijpen werd de commandant gered, een al verloren stuk geschut heroverd en was de overwinning aan de Nederlandse troepen.

Voor dit wapenfeit tijdens de Java-oorlog dat getuigde van moed, beleid en trouw werd Waldeck pas in 1845 benoemd tot ridder in de Militaire Willems-Orde.

Op de lijst van het in opdracht van Waldeck in 1863 door Jacob Dirk van Herweden geschilderde paneel met een voorstelling van het gevecht op Java staan ook de Medaille van den Oorlog op Java 1825-1830 en het Metalen Kruis Vrijwilligers 1830-1831 afgebeeld. Als student zal Waldeck dus met de flankeurs ten strijde zijn getrokken om in de Tiendaagse Veldtocht de opstandige Belgen te verslaan. Het schilderij bevindt zich in de verzameling van het Museum van de Kanselarij van de Nederlandse Orden op het Loo.


</doc>
<doc id="1025299" url="https://nl.wikipedia.org/wiki?curid=1025299" title="Philips-Duphar">
Philips-Duphar

Philips-Duphar was een bedrijf dat farmaceutische producten vervaardigde met diverse vestigingen in Nederland en daarbuiten. Toen Philips zich terugtrok op haar kernactiviteiten werd het bedrijf in 1990 verkocht aan Solvay en ging Solvay-Duphar heten. Tegenwoordig zijn de bedrijven onderdeel van Solvay Pharmaceuticals.

De oprichting van Philips-Duphar is terug te voeren op een uitvinding van dr. A. van Wijk en dr. E.H. Reerink, die onderzoek deden naar de hoogtezon. Zij onderzochten het mechanisme waardoor bestraling met ultraviolet licht de ziekte rachitis kon genezen. In 1927 waren zij in staat om een zuiver vitamine D preparaat te vervaardigen door bestraling van de provitamine ergosterol. Het betrof hier vitamine D2. Samenwerking met de chocoladefabriek van van Houten te Weesp leidde tot een concept waarbij de vitamine aan chocoladepastilles werd toegevoegd. Dit verving het, minder smakelijke, levertraan. In 1930 startte hiertoe, in een voormalig magazijn van Van Houten, een fabriek in Weesp onder de naam: Philips-van Houten. De pastilles werden onder de merknaam "Dohyfral" verkocht. In 1936 trok van Houten zich terug en kwam Philips-van Houten geheel in handen van Philips.

Levertraan werd overigens ook aan veevoeder toegevoegd, wat de smaak van het vlees niet ten goede kwam. Het bleek dat pluimvee een andere vitamine nodig had, namelijk D3, dat door bestraling van cholesterol kon worden verkregen. Dit bleek winbaar uit mosselen, waartoe een loods te Arnemuiden werd aangekocht om deze te pellen, waarna ze in Eindhoven werden geëxtraheerd. Na 1969 zou de cholesterol in Veenendaal worden geproduceerd.

Tijdens de Tweede Wereldoorlog deed Reerink onderzoek naar de fabricage van vitamine A, dat uit carotine kon worden vervaardigd. Als carotinebron werden, vanwege grondstoffenschaarste, koeienvlaaien gebruikt.

In 1942 nam Philips de N.V. Roxane te Olst over, een fabriek voor geneesmiddelen.
De productie van veevoederingrediënten leidde tot samenwerking met veevoederfabrikanten, waaronder 'Trouw' te Amsterdam, die ook een kleine insecticidefabriek had aan de Uilenburgerstraat, die het bedrijf wilde afstoten. Deze werd in 1947 overgenomen en samen met Philips-van Houten samengebracht in een firma, die voluit N.V. Philips-Roxane, Pharmaceutisch-Chemische Industrie 'Duphar' ging heten, een onwerkbare naam. De insecticidefabriek verhuisde naar het Hemdijk-industrieterrein te Amsterdam.
In 1950 kocht men het landgoed Boekesteyn te 's-Graveland aan om daar een agro-biologisch laboratorium te vestigen. In hetzelfde jaar werd Philips-Roxane een zelfstandige hoofdindustriegroep binnen Philips.

In 1959 werd de naam van de hoofdindustriegroep veranderd in Philips-Duphar N.V. (Duphar is de afkorting van "Dutch Pharmaceuticals"). Als zodanig groeide het door en werden er ook nieuwe geneesmiddelen aan het assortiment toegevoegd, waaronder veterinaire vaccins, die soms met behulp van enorme hoeveelheden eieren werden vervaardigd. De bestrijdingsmiddelenfabriek, in 1955 verhuisd naar de Ankerweg, maakte in 1963 een tragische ramp mee, waarbij een oververhitte autoclaaf ontplofte (toegeschreven aan een menselijke fout) en geheimzinnige stoffen vrijkwamen, die later dioxinen bleken te zijn. 50 medewerkers werden ziek en vier schoonmakers overleden uiteindelijk aan de gevolgen van de blootstelling. Veel dioxine kwam in het Noordzeekanaal terecht.
Uit onderzoek bleek dat het cholesterol ook uit wolvet kon worden gewonnen. In Veenendaal stond de fabriek van Scheepjeswol, waar wol werd gewassen en het wolvet een bijproduct was. Hier werd een fabriek gebouwd die wolvet tot cholesterol verwerkte. Deze werd in 1969 door Philips-Duphar overgenomen, nadat de wolverwerkende industrie uit Veenendaal begon te verdwijnen. Het wolvet werd sindsdien geïmporteerd van over de gehele wereld.

In de jaren 60 was Philips-Duphar een van de bedrijven die vele duizenden vaten met chemisch afval in de Volgermeerpolder stortten, wat door de gemeente Amsterdam oogluikend werd toegestaan.

Het bedrijf was de ontwikkelaar van Agent Orange (organochloorhoudend middel) onder de naam 2,4,5-T, een herbicide dat door het leger van de Verenigde Staten in de Vietnamoorlog als ontbladeringsmiddel werd ingezet.

Aangezien Philips zich geleidelijk aan op haar kerntaken ging toeleggen, werden de activiteiten van Philips-Duphar steeds meer een vreemde eend in de bijt. Daarom zocht Philips naar een koper voor haar farmaceutische tak. Deze werd gevonden bij het Belgische bedrijf Solvay, dat behalve in bulkchemie ook in de farmaceutica actief wilde worden en de groep in 1980 overnam. Deze ging verder onder de naam Solvay-Duphar. Uiteindelijk is de naam Duphar verdwenen en werden de bedrijven te Amsterdam, Weesp, Veenendaal en Olst ondergebracht bij Solvay Pharmaceuticals, de geneesmiddelendivisie van Solvay.

De vestiging aan de Ankerweg (bestrijdingsmiddelen) werd in 1995 verkocht aan UniRoyal (inmiddels Chemtura). De kristallijnfabriek, eigendom van Solvay Pharmaceuticals ook gevestigd op de Ankerweg werd na enige tijd gesloten en de inventaris werd in 2001 geveild. Hierna is de fabriek gesloopt. In 2007 is de Vitamine D Divisie inclusief de vestiging in Veenendaal verkocht aan Dishman.

De veterinaire activiteiten werden in 1997 verkocht aan "Fort Dodge", een onderdeel van "Wyeth".

In 2007 is Solvay Biologicals opgericht. Een volle dochteronderneming van Solvay Pharmaceuticals. Een deel van de Vestiging Weesp en de hele Vestiging Olst zijn overgaan naar Biologicals.

In 2009 werd Solvay Pharmaceuticals overgenomen door het Amerikaanse farmacieconcern Abbott. Voor Nederland betrof dit 2.400 medewerkers. In 2010 maakte Abbott het bekend de gehele onderzoeksafdeling van de vestiging in Weesp te zullen sluiten, wat 510 ontslagen tot gevolg had. Bij deze afdeling werden vaccins ontwikkeld. Over bleef een productie-afdeling in Weesp en de vestiging Olst, met in totaal 630 arbeidsplaatsen. De maatregel had plaats in het kader van herstructureringsmaatregelen na de overname. 


</doc>
<doc id="1026382" url="https://nl.wikipedia.org/wiki?curid=1026382" title="Trimethylaminurie">
Trimethylaminurie

Trimethylaminurie (TMAU) ook wel bekend als het visgeursyndroom is een zeldzame genetische ziekte, die veroorzaakt wordt door een defect in het enzym monooxygenase 3 (FMO3), dat nodig is om de stof trimethylamine goed af te breken. 

Bij mensen wordt trimethylamine uitsluitend door darmbacteriën geproduceerd uit precursors in de voeding als choline, TMAO (trimethylamine N-oxide) en mogelijk carnitine en andere betaïnes. In normale omstandigheden wordt dit in de lever omgezet in het reukloze TMAO onder invloed van het flavine bevattende enzym monooxygenase 3 (FMO3). Wanneer de FMO3-productie vermindert of geheel wegvalt, bouwt zich een concentratie trimethylamine op die uiteindelijk via zweet, urine en de adem vrijkomt en die een karakteristieke vislucht heeft.

Reeds in het verre verleden zijn enkele gevallen bekend van personen die zich onderscheiden door hun vreselijke visgeur, al was de aandoening toen nog niet bekend of beschreven. In het oude hindoeïstische epos Mahabharata wordt verteld over de mooie jongedame Satyavata die geplaagd wordt met een indringende visgeur. Ook Caliban, een figuur uit het toneelstuk "De Storm" (1625) van Shakespeare zou met het syndroom te kampen te hebben. De eerste klinische casus van TMAU werd pas beschreven in 1970.

Mensen die lijden aan TMAU hebben een ongewone lichaamsgeur die scherp en vluchtig is. Deze lucht komt vrij via het zweet, urine en de adem. Deze geur kan hun sociale leven, werk en school sterk beïnvloeden. De sterkte van de geur varieert door diverse factoren, o.a. door de voeding en veranderingen in de hormonale huishouding. De geur wordt vaak verschillend omschreven als een oude sigarettenrooklucht of ruikend naar: afval, ontlasting, urine, rotte eieren en vis.

Trimethylaminurie is een levensverstorende ziekte veroorzaakt door zowel genetische factoren als omgevingsfactoren. Leven met TMAU is niet gemakkelijk en heeft vaak een negatief effect op het welzijn van de lijders en hun gezinnen. Kinderen met de ziekte kunnen een moeilijke schooltijd doormaken, waarbij zij frequent het mikpunt van spot zijn, zij worden gepest en getreiterd. Diverse online supportgroepen zijn opgericht om mensen met een slechte lichaamsgeur mentaal te ondersteunen en om ervaringen en tips uit te wisselen.

Met een bloedtest kan men ook een genetische analyse geven; het gaat dan vooral om het prominente enzym voor trimethylaminurie-oxygenase, het FMO3-gen.
Met behulp van een urinetest valt TMAU ook te diagnosticeren, tevens kan men aan de hand van het trimethylamineniveau vaststellen in welke mate van ernst men lijdt aan deze aandoening. 
Een gelijkende test kan worden gebruikt om dragers van deze aandoening aan te wijzen. Zij dragen het gemuteerde gen in zich mee, maar hebben niet de symptomen van TMAU. In dit geval zal de geteste persoon een hoge dosis choline krijgen toegediend om zo na te gaan of er sprake is van een verhoogd trimehylamineniveau in de urine.

Men kan deze genetische aandoening ook met een DNA-test detecteren.

Thans is er geen goede behandeling voor TMAU. Ook al is er geen goede behandeling tegen trimethylaminurie, is het toch mogelijk om een relatief normaal leven te leiden met deze aandoening, zonder bang te hoeven zijn om ontlopen te worden vanwege een onplezierige lucht. Een aantal manieren om de typische lucht te reduceren zijn:


 


</doc>
<doc id="1029209" url="https://nl.wikipedia.org/wiki?curid=1029209" title="Azaron">
Azaron

Azaron is een geneesmiddel dat jeuk en pijn als gevolg van insectenbeten (zoals een muggenbeet) of het aanraken van kwallen kan wegnemen. Dit product, dat als crème en stick verkocht wordt, heeft als werkzaam bestanddeel tripelennaminehydrochloride, een antihistaminicum. Azaron, dat op de geïrriteerde huid wordt aangebracht, heeft een plaatselijk verdovende werking waardoor de jeuk afneemt.

Behalve een middel ter behandeling van een insectenbeet, wordt de merknaam Azaron ook gebruikt voor een middel ter preventie van een insectenbeet, namelijk "Azaron protect". Het werkzame bestanddeel in Azaron protect is di-ethyl-m-toluamide (DEET).
Het wordt sterk afgeraden om lokale antihistaminica zoals Azaron te gebruiken aangezien dit kan leiden tot sensibilisatie. 

Deze middelen zijn niet receptplichtig. Azaron wordt gemaakt door Chefaro Nederland BV.


</doc>
<doc id="1029249" url="https://nl.wikipedia.org/wiki?curid=1029249" title="Mazelenvirus">
Mazelenvirus

Het Mazelenvirus is een RNA-virus, een paramyxovirus uit het geslacht "Morbillivirus" dat de oorzaak is van de kinderziekte mazelen.


</doc>
<doc id="1030870" url="https://nl.wikipedia.org/wiki?curid=1030870" title="Blind kind">
Blind kind

Blind kind is een documentaire uit 1964 van de Nederlandse filmmaker en fotograaf Johan van der Keuken. Voor dit portret van een groepje blinde kinderen verbleef Van der Keuken twee maanden in het Koninklijk Instituut tot Onderwijs van Blinden in Huizen.

"Blind kind" wordt beschouwd als een hoogtepunt in het oeuvre van Van der Keuken. De film is opgenomen met een soms zeer beweeglijke camera in natuurlijk licht. Een duidelijke verhaallijn is er niet, een commentaarstem of de uitleg van deskundigen evenmin. De montage is associatief, soms losse beelden zonder geluid. Van der Keuken probeert in 25 minuten de kijker zich te laten verplaatsen in de positie van het blinde kind. Die vorm maakt van "Blind kind" een typisch Nederlands voorbeeld van cinéma vérité, een wijze van filmen waarin de filmmaker zich nergens mee bemoeit, geen enkele vraag stelt en louter registreert.

In 2007 werd "Blind kind" toegevoegd aan de Canon van de Nederlandse film.


</doc>
<doc id="1030926" url="https://nl.wikipedia.org/wiki?curid=1030926" title="Digitale subtractie-angiografie">
Digitale subtractie-angiografie

Digitale subtractie-angiografie (DSA) is een angiografische techniek die wordt gebruikt in de interventieradiologie. Met deze techniek worden duidelijke afbeeldingen gemaakt van bloedvaten in een omgeving met veel botstructuren of andere weefsels met een hoge dichtheid.

De afbeeldingen worden gemaakt door gebruik te maken van (meestal jodiumhoudend) contrastmiddel. Eerst wordt voor toediening van dit middel een precontrast röntgenfoto gemaakt. Hierna wordt het contrastmiddel toegediend en opnieuw een foto gemaakt. Door vervolgens beide afbeeldingen van elkaar af te trekken, blijft enkel het verschil tussen beide afbeeldingen, namelijk de structuur van de contrastmiddelhoudende bloedvaten, over.

DSA wordt gebruikt om bloedvaten af te beelden. Het is te gebruiken bij afsluitingen van slagaders en aders, zoals bij carotisstenose, longembolieën en acute ischemie van de ledematen. Ook heeft het een rol bij het afbeelden van cerebrale aneurysmata en arterioveneuze malformaties.

DSA wordt steeds minder toegepast in de medische wereld. De techniek wordt verdrongen door minder invasieve technieken als computertomografie-angiografie en magnetische resonantie-angiografie. Deze technieken hebben bovendien als voordeel dat uit de gemaakte afbeeldingen driedimensionale afbeeldingen kunnen worden gereconstrueerd.



</doc>
<doc id="1031113" url="https://nl.wikipedia.org/wiki?curid=1031113" title="Women on Waves">
Women on Waves

Women on Waves is een Nederlandse non-profitorganisatie. Het doel van de organisatie is het kweken van bewustzijn en het bevorderen van de discussie over abortuswetten die Women on Waves te streng vindt, en daarnaast het bieden van niet-chirurgische abortussen voor vrouwen die in landen leven waar abortus niet is toegestaan.
Women on Waves biedt ook contraceptie en advies op het gebied van geboortebeperking. De diensten worden aangeboden op een speciaal hiervoor gebouwd schip dat voorzien is van een mobiele kliniek.

Als Women on Waves een land bezoekt worden vrouwen aangemoedigd een afspraak te maken. Eenmaal aan boord vaart het schip naar internationale wateren (waar op het schip de Nederlandse wet van toepassing wordt) om de abortussen uit te voeren.

De organisatie werd opgericht in 1999 door de Nederlandse arts Rebecca Gomperts, een voormalige Greenpeace-activist. Women on Waves voer in 2001 naar Ierland en in 2003 naar Polen. In 2004 werd hun poging de Portugese wateren binnen te varen geblokkeerd door de Portugese overheid die het schip tegenhield met een oorlogsschip.



</doc>
<doc id="1031195" url="https://nl.wikipedia.org/wiki?curid=1031195" title="Ribbeldij">
Ribbeldij

Een ribbeldij, ook wel deukdij ("Lipoatrophia Semicircularis") is een huidaandoening aan de voorzijde van de dijen, die zich uit door een lokale afname van het onderhuidse bindweefsel. De huid en het spierweefsel blijven wel intact.

Afgezien van een optisch aanwezige deuk of ribbel is de aandoening ongevaarlijk. De ribbels zijn zo'n 2 tot 4 centimeter diep en bevinden zich ongeveer 72 centimeter boven de grond - de standaardhoogte van kantoormeubilair

De exacte oorzaak van de aandoening is nog niet bekend. Wel lijkt onderzoek erop te wijzen dat de aandoening ontstaat onder zeer specifieke omstandigheden. Een combinatie van elektrostatische bureaus lijkt de belangrijkste veroorzaker te zijn. Onder invloed van in het bureau aanwezige elektromagnetische velden wordt in enkele maanden het onderhuidse bindweefsel afgebroken. Ook plaatselijke druk wordt aangewezen als veroorzaker. De dijen bevinden zich vlak bij de bureaurand die er gemakkelijk tegenaan kan drukken, en dit zou volgens enkele onderzoeken het probleem veroorzaken.


</doc>
<doc id="1031544" url="https://nl.wikipedia.org/wiki?curid=1031544" title="Acanthosis nigricans">
Acanthosis nigricans

Acanthosis nigricans (acanthose= verdikking van de opperhuid, nigricans= 'verzwartend') is een huidbeeld met verdikking van de huid in de oksels, liezen, bilnaad, nek, rond de navel. Door deze verdikking is de huid vaak donker verkleurd, alsof de huid vuil is. Daarnaast groeien er wrat-achtige bultjes, die acrochordon of 'skin tags' genoemd worden. De huidstructuur van de handpalmen kan toegenomen zijn.
Soms staan de papels erg op de voorgrond, en vallen vooral de plotseling ontstane 'wratten' op handen, romp en gelaat op. Deze variant wordt (in het Engels) florid cutaneous papillomatosis genoemd. Anders dan bij gewone wratten, is er geen virus aantoonbaar. Ook bij histologisch onderzoek ontbreken de kenmerken van een virusinfectie.

Er zijn verschillende oorzaken van acanthosis nigricans:

Mogelijk zou de verdikking van de huid veroorzaakt worden door een aanmaak van groeifactoren, maar het is nog onduidelijk welke groeifactoren dat zouden zijn. Sommigen claimen dat het vooral een uiting is van insulineresistentie.

Behandeling van acanthosis nigricans is moeizaam. Toepassing van zalf met tretinoïne of salicylzuur kan soms helpen. Ook acitretine als tabletten is geprobeerd. Daarnaast moet natuurlijk gezocht worden naar de onderliggende oorzaak. Behandeling daarvan verbetert vaak (ook) de klachten. De skintags kunnen wel eenvoudig worden verwijderd.


</doc>
<doc id="1031566" url="https://nl.wikipedia.org/wiki?curid=1031566" title="Essentiële tremor">
Essentiële tremor

Essentiële tremor (ET) is het trillen van een lichaamsdeel, in eerste instantie veelal een arm, terwijl men een bepaalde beweging maakt, of een bepaalde handeling probeert uit te voeren. ET is een vorm van kinetische tremor, ook wel actietremor genoemd. In het oude Griekenland schreef Claudius Galenus (130-200 B.C.) al over deze aandoening. ET is een van de meest veelvuldig voorkomende neurologische aandoeningen. Zo’n 1 op de 20-25 personen van boven de 40 jaar heeft ET.

De frequentie van de tremor ligt tussen 4Hz en 12Hz. Bij ouderen ligt dit voornamelijk in het lagere frequentiebereik. De aandoening verloopt progressief, waardoor het uiteindelijk onmogelijk wordt alledaagse zaken als eten, schrijven en autorijden uit te voeren. ET begint meestal in de armen, en verspreidt zich dan naar het hoofd. Uiteindelijk kan het hele lichaam aangedaan raken. De gehele lichaamshouding is dan instabiel, en het lopen is bemoeilijkt. Een kleine 20 procent van de patiënten ontwikkelt naast de ET ook nog een rusttremor.

Hogere leeftijd is een risicofactor als het gaat om het krijgen van ET. Tevens is het zo dat ET vaker voorkomt bij blanke mensen dan bij Afrikaanse–Amerikanen. In sommige families komt ET veel voor. Specifieke genen zijn tot op heden nog niet gevonden. De essentiële tremor is een autosomaal dominante aandoening met een sterk wisselende penetrantie. Er zijn aanwijzingen dat omgevingsfactoren eveneens kunnen bijdragen aan het ontstaan van ET. Het gaat hierbij om beta-carboline alkaloïden en lood. Beta-carboline alkaloïden ontstaan als vlees gedurende langere tijd sterk verhit wordt.

Indien men geen problemen ondervindt van de tremor, en zich er niet voor schaamt, dan hoeft men geen verdere acties te ondernemen. Patiënten die zich schamen, of waarbij de tremor invaliditeit veroorzaakt, kunnen medicijnen die ervoor zorgen dat de tremor minder heftig wordt, nemen. In ernstige, invaliderende gevallen kan men een operatie overwegen.

Eerste-keuze middelen.

Alternatieven.




</doc>
<doc id="1031935" url="https://nl.wikipedia.org/wiki?curid=1031935" title="Alejandro Giammattei">
Alejandro Giammattei

Alejandro Giammattei Falla (Guatemala-Stad, 9 maart 1956) is een Guatemalteeks medicus en politicus van de Grote Nationale Alliantie (GANA).

Giammattei is afgestudeerd als medicus, en heeft onder andere gewerkt voor de Pan-Amerikaanse Gezondheidsorganisatie, het Guatemalteekse ministerie van gezondheid en is directeur geweest van Guatemala's gevangenissysteem. Giammattei is meerdere keren voor verschillende partijen kandidaat geweest voor het burgemeesterschap van Guatemala-Stad, en was in 2007 presidentskandidaat voor de GANA, waarbij hij niet genoeg stemmen haalde om door te gaan naar de tweede ronde.


</doc>
<doc id="1032142" url="https://nl.wikipedia.org/wiki?curid=1032142" title="Tijgerbalsem">
Tijgerbalsem

Tiger Balm, in het Nederlands bekend als Tijgerbalsem, is een merknaam die door de bijna 100% naamsbekendheid vaak als soortnaam gebruikt wordt. Het is een zalf waarin sterk ruikende stoffen opgelost zijn, zoals menthol en kamfer. In Nederland worden Tijgerbalsem en vergelijkbare zalven vooral gebruikt bij spierpijn. Hierbij is de vraag of de "massage" met de vette, dikke zalf de spierpijn vermindert of dat de ingrediënten hiervoor verantwoordelijk zijn.

Deze zalf is in Azië reeds enkele eeuwen bekend. Daar gebruikt men de tijgerbalsem onder andere bij hoofdpijn, muggen- en insectenbeten en winderigheid. De menthol in de zalf heeft een licht verdovend effect, zodat de insectenbeten minder gevoeld worden. 


</doc>
<doc id="1032335" url="https://nl.wikipedia.org/wiki?curid=1032335" title="Lewy-body-dementie">
Lewy-body-dementie

Lewy-body-dementie of dementie met Lewy bodies (DLB) is waarschijnlijk de derde oorzaak van dementie, na de ziekte van Alzheimer en vasculaire dementie.

DLB is mogelijk geen zelfstandige ziekte-entiteit naast de ziekte van Parkinson en de ziekte van Alzheimer. 

De "ziekte van Parkinson" en DLB maken deel uit van een spectrum van Lewy-pathologie, waarbij DLB als een corticale (in de hersenschors gelokaliseerde) variant kan worden beschouwd van de ziekte van Parkinson, bij welke ziekte de afwijkingen vooral in de hersenstam zijn gelokaliseerd.

Het ziekteproces wordt gekenmerkt doordat zich in de hersencellen vormsels met het eiwit alfasynucleïne bevinden, die "Lewy bodies" genoemd worden. Deze lichaampjes hopen zich bij ziekte van Parkinson op in de substantia nigra in de hersenstam. Bij DLB worden deze "insluitlichaampjes" daarnaast ook gevonden in de hersenschors.

Bij DLB treedt, niet alleen, zoals bij de ziekte van Parkinson, verlies op van dopamineproducerende zenuwcellen in de "substantia nigra", maar ook, net als bij de ziekte van Alzheimer, van acetylcholineproducerende cellen van de "nucleus basalis van Meynert" en elders. De cellen van de hersenschors atrofiëren (schrompelen).

Het onderscheid tussen "parkinsondementie" ("Parkinson's disease dementia, PDD") en DLB is een kwestie van definitie. Wanneer de dementieverschijnselen optreden binnen één jaar na het ontstaan van de ziekte van Parkinson, spreekt men van DLB; wanneer dementie later in het verloop van de ziekte van Parkinson optreedt, spreekt men van PDD.

Bij sectie wordt vaak een combinatie gevonden van de afwijkingen die bij DLB horen en de afwijkingen die kenmerkend zijn voor de ziekte van Alzheimer.
Naast "Lewy bodies" ín de hersenschors vindt men dan ook afwijkingen in de hippocampus, de zogenaamde "neurofibrillaire kluwens" en "seniele plaques".

Men neemt aan, dat bij DLB het verlies van acetylcholine producerende zenuwcellen verantwoordelijk is voor de achteruitgang van het cognitieve (denken) en het emotionele functioneren en dat het verlies van dopamine producerende cellen de motorische verschijnselen veroorzaakt.

Voor de diagnose "Lewy-body-dementie" zijn in 1995 criteria opgesteld


De Vlaamse Alzheimer Liga is pluralistisch en niet gebonden aan andere organisaties. Ze heeft samenwerkingsverbanden met andere zelfhulpgroepen en organisaties. Naast het ondersteunen van de uitwisseling van kennis en ervaring met de ziekte van Alzheimer (middels familiegroepen), doet de Liga ook aan sensibilisatie.





</doc>
<doc id="1035342" url="https://nl.wikipedia.org/wiki?curid=1035342" title="Agnes de Vries-Bruins">
Agnes de Vries-Bruins

Angenita Engelina Johanna de Vries-Bruins (Aartswoud, 19 april 1874 - Den Haag, 30 september 1957) was een Nederlandse arts, sociaaldemocratisch politica en lid van de Tweede Kamer voor de SDAP.

Bruins bezocht de middelbare meisjesschool en de hbs te Leeuwarden en wilde daarna medicijnen gaan studeren. Haar vader had daar echter bezwaar tegen. Zij liet zich toen in 1895 inschrijven voor de studie in de faculteit der wis- en natuurkunde. Het aantal vrouwelijke studenten was toentertijd in Groningen nog niet groot. In 1898 was zij een van de medeoprichtsters van de vrouwelijke studentenvereniging, later Magna Pete geheten. Na het behalen van de middelbare akte plant- en dierkunde werd zij in 1900 lerares aan de meisjes-HBS te Groningen. Nu zij zelfstandig was, begon zij de begeerde studie voor arts, die zij in 1908 zou voltooien.

Na de dramatische gebeurtenissen van 1903 werd zij lid van de SDAP. Binnen deze partij verwierf zij groot aanzien als medisch specialist en vervulde een groot aantal functies. Ook had ze namens haar partij zitting in onder andere de Tweede Kamer, de Provinciale Staten van de provincie Groningen en de gemeenteraad van Den Haag. Haar politieke loopbaan eindigde met het Noodparlement in 1945, maar in tal van besturen bleef zij nog activiteiten ontwikkelen op medisch terrein, vooral inzake de tuberculose-bestrijding.


</doc>
<doc id="1036625" url="https://nl.wikipedia.org/wiki?curid=1036625" title="Verstikking">
Verstikking

Verstikking is de belemmering van het lichaam in zijn ademhalingsfunctie/gaswisseling: de uitwisseling van de gassen zuurstof (O) en koolstofdioxide (CO, koolzuurgas) tussen het lichaam en de omgeving. In de geneeskunde spreekt men van asfyxie, wat vanuit het Grieks: "a" = zonder en "sphuxis", "sphugmos" = hart- of polsslag betekent.

Verstikking treedt op bij een belemmering van de luchtwegen, zoals bij ingeslikte voorwerpen, in de luchtpijp terechtgekomen voedsel of braaksel, tumoren in de luchtwegen, stoornissen in het centrale zenuwstelsel of bij afwezigheid van lucht met voldoende zuurstof (onder water, of door verdringing door een ander gas, of in een afgesloten ruimte doordat de zuurstof opraakt). Ook kan overmatige vocht- en slijmvorming in de longruimte verstikking veroorzaken, zoals bij asthma cardiale en kroep. Uiteraard kan men ook stikken door een te lage luchtdruk in het algemeen, bijvoorbeeld bij decompressie van een vliegtuig op grote hoogte. Verder kan het dichtknijpen van de keel, al dan niet door een misdrijf of op verzoek (wurgseks), eveneens tot verstikking leiden.
De oorzaak van verstikking kan ook gelegen zijn in het onvoldoende functioneren van de longen zelf, bijvoorbeeld door longemfyseem, silicose of longkanker.

Het verhinderen van de ademfunctie door het uitoefenen van uitwendige druk op de borstkas (compressie) kan eveneens tot de dood leiden. Daarbij is geen sprake van belemmering van de luchtwegen zelf. In dat geval wordt gesproken over "versmachting".

Ook kunnen gassen (stikstof, helium, argon) verstikking veroorzaken doordat ze de zuurstof verdringen. Bewusteloosheid treedt vrijwel ongemerkt op doordat koolstofdioxide zich niet in het bloed ophoopt (dat kan immers gewoon worden uitgeademd) zodat geen voelbare verzuring optreedt. Het laten verdampen van 1 liter vloeibare stikstof produceert 700 liter stikstofgas, wat in een afgesloten ruimte al dodelijk kan zijn. In een pure stikstofatmosfeer verliest men reeds na enkele ademteugen het bewustzijn om enkele minuten later te overlijden. We spreken ook hier over verstikking en niet over vergassing, daar vergassing plaatsvindt door middel van "giftige" gassen.

Aanvankelijk krijgt iemand die stikt door de opeenhoping van koolstofdioxide in de bloedsomloop het bekende benauwde gevoel, tenzij de verstikking door inerte gassen of decompressie geschiedt. Het zuurstoftekort in het bloed leidt na enkele minuten tot verlies van het bewustzijn en zeer snel tot het uitvallen van vitale organen, met name de hersenen. Er volgt onherstelbare hersenbeschadiging, en vervolgens de dood.

Bij EHBO-instructies wordt geleerd om verstikking of de kans daarop te voorkomen door een bewusteloos slachtoffer in de zogenaamde stabiele zijligging te leggen. De mond wordt gecontroleerd en een loszittend kunstgebit en eventuele etenswaren of kauwgom wordt verwijderd zodat de luchtweg vrij blijft. Bij rugligging bestaat de kans dat de tong de keel afsluit. De ademhaling dient elke minuut gecontroleerd te worden, bij het stilvallen ervan dient zo snel mogelijk met reanimatie te worden begonnen.

Er zijn twee soorten verstikkingen: een verstikking met matige obstructie en een verstikking met een hevige obstructie. 

Er is sprake van "verstikkingsdood" indien verstikking de doodsoorzaak is. Er zijn ook vormen van executie die van verstikking gebruikmaken, bekend zijn wurging, ophanging en het gebruik van de plastic zak over het hoofd, zoals bekend is geworden door de film The Killing Fields die gaat over de burgeroorlog in Cambodja waarbij vele duizenden met behulp van de plastic zak zijn geëxecuteerd. Stikstofverstikking is in de Verenigde Staten voorgesteld als alternatief voor de nog in gebruik zijnde dodelijke injectie. Verstikking met een plastic zak is ook een methode van euthanasie/zelfmoord.

Verstikking treedt ook op bij planten indien de bladeren belemmerd worden in hun uitwisseling (ademhaling) van gassen (zie: Fotosynthese). Dit vindt bijvoorbeeld plaats als er een dikke laag stof de bladeren bedekt of als een landplant onder water gehouden wordt.



</doc>
<doc id="1038131" url="https://nl.wikipedia.org/wiki?curid=1038131" title="Vogelsteinmodel">
Vogelsteinmodel

Het Vogelsteinmodel van de Amerikaanse kankeronderzoeker Bert Vogelstein beschrijft de ontwikkeling van een kankercel in colonkanker. Uitgaande van een normale, gezonde darmcel beschrijft het model de verschillende genetische mutaties die een darmepitheelcel doormaakt in de ontwikkeling naar kankercel.
Dit model speelt een belangrijke rol bij het onderzoek naar het ontstaan van darmkanker.

De eerste stap in het ontstaan van colonkanker is vaak een mutatie in het APC-gen (Adenomateuze Polyposis Coli). Het APC-gen is een tumorsuppressorgen, dat wil zeggen dat het de deling van de cel remt en reguleert. Er zijn veel verschillende tumorsuppressorgenen. Al deze genen hebben een deling regulerende functie, hetgeen meestal inhoudt dat ze de cel alleen toestaan te delen wanneer de tijd daar rijp voor is. Wanneer APC geblokkeerd is wordt de celdeling niet afgeremd. Hierdoor ontstaat een verhoogde deling. Dit is nog geen kanker, wel kan er op deze manier een poliep in de darmwand ontstaan. Het hebben van enkele poliepen in het colon betekent nog niet dat de persoon in kwestie kanker krijgt, maar de kans op het ontstaan van colonkanker is in deze poliepen wel groter.

De volgende stappen kunnen in verschillende volgorde plaatsvinden: door de versnelde deling wordt de kans op verder voorkomen van mutaties groter. een stap die in vrijwel iedere vorm van colonkanker wordt aangetroffen is de mutatie van het RAS-gen in kRAS. kRAS is een oncogen, dat wil zeggen dat het een gen is dat de cel aanzet tot snellere deling of de cel remt in het plegen van apoptose (geprogrammeerde celdood).

Hierna volgen een reeks van elkaar opvolgende mutaties waarin de cel langzaam overgaat van sneldelende cel tot adenoom, tot kankercel. Belangrijk is dat aan het eind van deze reeks meestal de mutatie van het p53-gen staat. Het p53-gen is een tumorsuppressorgen dat fouten in het DNA bij de celdeling repareert, maar ook als de schade niet hersteld kan worden, de apoptose op gang kan brengen:
P53 stimuleert p21, het Bax gen en het MDM2 gen. Het gen p21 remt de celcyclus. Wanneer p53 gemuteerd is en daardoor niet meer aan p21 kan binden wordt de celcyclus niet meer geremd waardoor er een ongeremde celdeling gaat plaatsvinden. Bax zorgt voor apoptose ('opruiming') van cellen met mutaties. Zonder een ongemuteerd p53 eiwit komt er dus een overvloed aan gemuteerde cellen die niet opgeruimd worden. MDM2 zorgt voor negatieve terugkoppeling; het breekt p53 eiwitten af. Wanneer MDM2 een mutatie heeft waardoor het MDM2 beter of sneller werkt, blijven er nauwelijks p53 eiwitten over. Dit heeft dus een positieve invloed op de ontwikkeling van kanker. 


</doc>
<doc id="1038155" url="https://nl.wikipedia.org/wiki?curid=1038155" title="Rozewortel">
Rozewortel

Rozewortel ("Rhodiola rosea", synoniemen: "Sedum rosea" en "Sedum roseum") is een plant uit de vetplantenfamilie ("Crassulaceae"). De plant groeit in de koude delen van de wereld, waaronder een groot deel van de Arctis, de bergen van Centraal-Azië, de Rocky Mountains en bergachtige delen van Europa, zoals de Alpen, de Pyreneeën, de Karpaten, Scandinavië, IJsland, Groot-Brittannië en Ierland.

Het extract van de wortels van "Rhodiola rosea" wordt in de alternatieve geneeswijze gebruikt als adaptogeen; het extract zou stimulerend werken bij vermoeidheid, maar kalmerend bij rusteloosheid. De belangrijkste stoffen zijn de fenylpropanoïden, hiertoe behoren onder andere salidroside en rosavine. Een systematisch literatuuronderzoek van 2012 besluit dat de wetenschappelijke bevindingen nog tegenstrijdig zijn. Er zijn aanwijzingen dat de stof werkzaam kan zijn, doch de onderzoeken zijn van te beperkte kwaliteit.

Het gebruik van "Rhodiola rosea" zou de volgende effecten hebben:

Vanwege de vermeende werking, wordt het extract ook toegevoegd aan sommige voedingssupplementen.



</doc>
<doc id="1038406" url="https://nl.wikipedia.org/wiki?curid=1038406" title="Hangman's fracture">
Hangman's fracture

Een hangman's fracture is een fractuur (breuk) van de nekwervels die typisch is bij een verhanging of ophanging die nagenoeg altijd tot de dood leidt.

Wanneer iemand wordt opgehangen en daarbij een val maakt zal deze persoon door de plotse krachtsinwerking op de bovenste halswervels een extreme kracht op de "dens" van de "axis" (C2) krijgen, met als gevolg een breuk waarbij ook het ruggenmerg op een hoog niveau ernstig beschadigd wordt en daarmee de dood intreedt. Door het letsel treedt onmiddellijk een verlamming van het gehele lichaam inclusief de ademhalingsspieren op, zodat de veroordeelde niet meer kan spartelen en niet meer kan ademen. Soms kan deze breuk overigens ook optreden bij ongevallen in het verkeer of in de sport, al is dit vrij zeldzaam.

De breuk wordt veroorzaakt door een hyperextensie meestal gepaard gaande met een grote trekkracht langs de lengte-as, die op het hoofd wordt uitgeoefend ten opzichte van het lichaam. Normaal gezien zal deze breuk optreden bij ophanging, wanneer de knoop onder de kin van de veroordeelde werd geplaatst. Wanneer de veroordeelde valt, geraakt het hoofd in een zware hyperextensie door het lichaamsgewicht, krachtig genoeg om een breuk te veroorzaken.

Bij ophanging in geval van zelfmoord is dood door verstikking (obstructie van halsaders, slagaders en luchtpijp) de meest voorkomende doodsoorzaak. Door de (te) korte valhoogte heeft het lichaam onvoldoende snelheid om de nekwervel te breken. Bij een te lange valhoogte bestaat de kans op onthoofding doordat het lichaam te veel snelheid krijgt.


</doc>
<doc id="1038725" url="https://nl.wikipedia.org/wiki?curid=1038725" title="Anorexia nervosa">
Anorexia nervosa

Anorexia nervosa is een eetstoornis, waarbij iemand een vervormd beeld van het eigen lichaam heeft, een grote angst heeft om dik te worden en niet probeert een normaal lichaamsgewicht na te streven. De stoornis kan ernstige lichamelijke gevolgen hebben en zelfs tot de dood leiden. De naam is afgeleid van de Griekse woorden voor "geen" of "on-" (ἀν-; an-) en "eetlust" (ὄρεξις; orexis) het betekent dus "geen eetlust"; "nervosa" slaat op de vermeende neurotische achtergrond. Er worden twee types onderscheiden: het beperkende type, waarbij de nadruk ligt op het streng onder controle houden van het gewicht door weinig te eten (vaak in combinatie met overmatig lichamelijke activiteiten), en het purgerende type, ook wel bekend als het gemengde type. Bij deze laatste vorm wordt niet alleen beperkt in voedselinname, maar wordt ook gebraakt of gelaxeerd om het gegeten voedsel weer kwijt te raken. Dit kan worden voorafgegaan door eetbuien, maar dat hoeft niet. Mensen met anorexia hebben een veel te laag gewicht voor hun leeftijd en lengte.

Het ziektebeeld is onder de naam ""Apepsia hysterica"" voor het eerst beschreven door de Engelsman William Gull in 1868. Later veranderde hij de benaming in ""Anorexia hysterica"" en in 1873 uiteindelijk in ""Anorexia nervosa"".

De ziekte komt voor onder zeven promille van de bevolking. Ze treft vooral meisjes en vrouwen (85%-95% van de gevallen), maar ze kan ook voorkomen bij jongens en mannen (5%-15% van de gevallen).

De ziekte wordt gekenmerkt door een stoornis van de lichaamsbeleving.
Patiënten hebben het idee dik te zijn, terwijl hun gewicht vergelijkbaar is met leeftijdgenoten of – meestal – daaronder ligt. Ze ontlenen zelfbewustzijn aan hun vermogen om het eigen gewicht te controleren en houden zich dwangmatig bezig met het zelfbeeld, het gewicht en hun voedingspatroon. Soms gaat de ziekte gepaard met boulimie, perioden van overmatig eten, gevolgd door zelf opgewekt braken, het gebruik van laxantia en klysma's en/of overmatige lichaamsbeweging.

Door onvoldoende voeding kan het lichaam zo verwaarloosd worden dat er een levensbedreigende situatie ontstaat. Vaak belanden anorexiapatiënten in het ziekenhuis vanwege velerlei lichamelijke klachten en ondergewicht. Soms overlijden ze aan de aandoening.

De ernstige ondervoeding leidt tot een breed spectrum van verdere problemen, zoals:


Er zijn in Nederland diverse behandelcentra voor eetstoornissen. De behandeling van de ziekte is niet eenvoudig en gewoonlijk langdurig. Verschillende vormen van psychotherapie (individueel, in groepsverband, of met familie) en psychiatrische behandeling kunnen worden ingezet. Bij ernstige ondervoeding wordt soms gekozen voor dwangvoeding. Dit kan echter pas als een patiënt dusdanig ondervoed is, dat het levensbedreigend wordt. 

Naast psychotherapie kan ook gebruik worden gemaakt van medicatie. Dit is echter altijd ter ondersteuning en niet ter genezing. Als bijvoorbeeld somberheid een rol speelt, kunnen antidepressiva voorgeschreven worden. Dit zorgt voor een stijging van het serotoninegehalte in de hersenen, waardoor de stemming kan verbeteren.

In de loop van de jaren is een groot aantal hypothesen opgesteld over het ontstaan van Anorexia Nervosa. Een er van is dat in de puberteit in bepaalde gevallen door een tegenstelling van reeds aanwezige lichamelijke volwassenheid met geestelijke onvolwassenheid een innerlijk conflict zou ontstaan dat tot een ernstige identiteitscrisis leidt. Een andere hypothese is dat meisjes niet volwassen willen worden en door niet te eten ervoor willen zorgen dat hun lichaam niet volwassen wordt (geen borsten en uitblijven menstruatie).
Een andere hypothese is dat anorexia nervosa een aangeboren hersenziekte is. Hersendeskundige Dick Swaab stelt dat de opvatting dat jonge mensen anorexia ontwikkelen door de invloed van media en het zien van magere modellen een mythe is. Het ontstaan van anorexia zou volgens hem niet voortkomen uit een externe prikkel, maar vanuit een ziekteproces in de hersenen waarmee iemand geboren wordt. Genetische factoren zijn duidelijk aanwezig en ook geboortecomplicaties zouden aanwijzingen zijn voor een aangeboren kwetsbaarheid op het gebied van eetgedrag en de ontwikkeling van een eetstoornis. Zoals de meeste hypothesen over de oorzaken van psychiatrische aandoeningen, is ook deze visie omstreden. 


Pro-ana is de naam voor een beweging van mensen die lijden onder een eetstoornis. Pro-ana is afkomstig van het Engelse "Professional Anorectic". Dit waren de eerste pro-ana-sites. Sites met tips voor modellen en acteurs, en mensen wier carrière baat had bij een anorectisch uiterlijk. Dit kwam uit de tijd van de heroinechic-look rond 1990. Later toen pro-ana bekend werd, ontstond er ook een nieuwe beweging voor boulimiepatiënten onder de naam pro-mia. 

De pro-ana-beweging bestaat uit meerdere stromingen. De meest strikte aanhangers zitten in een fase waarin ze (nog) niet geloven dat ze een ziekte hebben. Zij stellen dat ze gedrag passend bij een eetstoornis uit vrije wil doen, als onderdeel van een levensstijl. Deze mensen zien daarom anorexia nervosa niet als een stoornis. Hiermee wordt stelling genomen tegen de medische wetenschap die anorexia als een potentieel dodelijke psychische aandoening beschouwt. Een dergelijke visie wordt ook wel hardcore Pro-ana genoemd. Pro-ana-websites fungeren vaak als platform om -al dan niet gezonde- steun te krijgen en lotgenoten te ontmoeten. 




</doc>
<doc id="1041290" url="https://nl.wikipedia.org/wiki?curid=1041290" title="Teratoom">
Teratoom

Een teratoom (Grieks: τεράτωμα, "monsterlijke zwelling") is een vorm van neoplasie, ontstaan uit ongedifferentieerde stamcellen. Het zijn tumoren die weefsels of orgaancomponenten bevatten uit alle drie de kiemlagen. Meestal liggen de tumoren ingekapseld in het lichaam en zijn er verschillende gedifferentieerde weefsels aanwezig, als haar, huid, tanden, spieren en zenuwen. Als het teratoom weefsels uit alle kiembladen bevat, wordt het "matuur" of "rijp" genoemd. Een embryonaal (immatuur, onrijp) teratoom daarentegen bevat slecht gedifferentieerde epitheliale en mesenchymatische weefsels. Voor het overgrote deel zijn teratomen goedaardige tumoren. Een klein deel heeft echter wel de mogelijkheid om maligne te ontaarden.

De meeste teratomen komen voor in de eierstokken (over het algemeen goedaardig) en teelballen (vaker kwaadaardig). Overige frequent voorkomende lokalisaties zijn de stuit, het centrale zenuwstelsel, weke delen in de hals, het mediastinum, het retroperitoneum, de alvleesklier en de darmen.

Van alle ovariële tumoren zijn 58% teratomen. In 15% van de gevallen komen ze beiderzijds voor. Er bestaat 1-3% kans op maligne ontaarding. De tumoren ontstaan het meest frequent in de fertiele fase en zelden op kinderleeftijd of na de menopauze.

Teratomen zijn radiologisch goed herkenbaar, zeker als er zich tanden in het weefsel bevinden. Teratomen worden operatief verwijderd. Bij immature teratomen en bij teratomen bij mannen wordt de operatie soms gevolgd door het geven van chemotherapie.


</doc>
<doc id="1041321" url="https://nl.wikipedia.org/wiki?curid=1041321" title="Verzekeringsarts">
Verzekeringsarts

Een verzekeringsarts is een arts die zich heeft gespecialiseerd in de verzekeringsgeneeskunde, een specialisme op het gebied van claims van de diverse arbeidsongeschiktheidsregelingen. De verzekeringsarts moet vaststellen of er sprake is van een medisch objectief vast te stellen stoornis als gevolg van ziekte of gebrek, waardoor iemand beperkt is in zijn functioneren. De verzekeringsarts is ook betrokken bij de begeleiding en re-integratie van arbeidsongeschikte werknemers.

Veelal zijn verzekeringsartsen werkzaam bij particuliere verzekeringsmaatschappijen om te beoordelen in hoeverre verzekerden recht hebben op uitkering krachtens een arbeidsongeschikheidsverzekering of bij letselschade na een ongeval.

De Nederlandse verzekeringsarts bewaakt de in Nederland gebruikelijke arbeidsongeschiktheidsregelingen zoals de WAO, de WIA en de Wajong. 

De overgrote meerderheid van de verzekeringsartsen werkt in Nederland bij het UWV. Daarnaast zijn er verzekeringsartsen werkzaam bij particuliere verzekeringsmaatschappijen.

Tevens zijn er verzekeringsartsen die als zelfstandige (zzp'er) werkzaam zijn en zich bijvoorbeeld laten inhuren door UWV, verzekeringsmaatschappijen of particulieren.


</doc>
<doc id="1041485" url="https://nl.wikipedia.org/wiki?curid=1041485" title="Satanisch ritueel misbruik">
Satanisch ritueel misbruik

Satanisch ritueel misbruik is een zeer extreme vorm van geestelijk, lichamelijk en seksueel misbruik door satanisten.

Begin jaren ’80 duiken in de Verenigde Staten verhalen op over satanisch ritueel misbruik. In deze verhalen wordt melding gemaakt van mishandeling en verkrachting van vrouwen en kinderen, kannibalisme, moord, orgieën, prostitutie, offeren van dieren en kinderen aan Satan en hersenspoeling door satanisten. Op basis van deze verhalen wordt satanisch ritueel misbruik in de wetenschappelijke literatuur gedefinieerd als 'Herhaaldelijke en systematische fysieke, seksuele en emotionele mishandeling van een kind door een groep van volwassen daders in het kader van een cult- of satansverering; mee worden genomen naar verlaten plaatsen, getuige moeten zijn van en ondergaan van extreme lichamelijke marteling en seksueel misbruik; getuige moeten zijn van het verminken en doden van dieren; levend begraven worden in een doodskist of in een graf; gedwongen druggebruik; gedwongen bevruchting en het offeren van het eigen kind.' 

De gruwelijke en bizar klinkende verhalen zijn afkomstig van vrouwen, die er in therapie van overtuigd zijn geraakt dat zij slachtoffer dan wel getuige zijn geweest van dit satanisch ritueel misbruik. Voordat zij in therapie zijn gegaan, zijn deze cult survivors zich nooit bewust geweest van hun satanische verleden. De vrouwen hebben de herinneringen daaraan meestal pas hervonden, nadat zij door hun psychotherapeut onder hypnose zijn gebracht. De herinneringen van de betrokken vrouwen zijn vrijwel identiek. Bij elk van deze vrouwen heeft hun psychotherapeut de diagnose meervoudige persoonlijkheidsstoornis (mps) gesteld. De therapeuten die zich bezighouden met de diagnose en behandeling van meervoudige persoonlijkheidsstoornis worden mps-therapeuten genoemd. De grondleggers van de mps-beweging in de Verenigde Staten zijn de psychiaters Bennett G. Braun, Roberta G. Sachs en Richard P. Kluft. Zij richten in 1984 de International Society for the Study of Multiple Personality Disorder and Dissociation op.

In de jaren 1984 en 1985 worden Braun, Sachs en Kluft door psychotherapeut Onno van der Hart uitgenodigd om in Nederland workshops te geven over de meervoudige persoonlijkheidsstoornis. Daarbij brengen Braun c.s. ook hun klinische ervaringen met slachtoffers van satanisch ritueel misbruik ter sprake. Vanaf dat moment stelt een kleine groep Nederlandse mps-therapeuten bij meer en meer vrouwen de diagnose meervoudige persoonlijkheidsstoornis. In navolging van hun vakgenoten uit de Verenigde Staten, beweren zij dat sommige van hun patiënten deze stoornis ten gevolge van satanisch ritueel misbruik in hun jeugd hebben ontwikkeld. Terwijl de mps-therapeuten niet lijken te twijfelen aan de authenticiteit van de verhalen van hun patiënten, betogen critici en sceptici dat deze therapeuten met behulp van suggestieve vragen pseudo-herinneringen in het geheugen van hun patiënten hebben gebracht.

Enkele jaren later heeft het concept satanisch ritueel misbruik zijn weg gevonden naar de conservatieve christelijke gemeenschap in Nederland. In 1989 beweren ouders in actualiteitenrubriek Tijdsein van de Evangelische Omroep dat hun kinderen op school getuige zijn geweest van satanisch ritueel misbruik en dat kinderen in 1987 ritueel zijn misbruikt in Oude Pekela. Destijds is in die zaak alleen ‘normaal’ seksueel misbruik gemeld aan de justitiële autoriteiten, die geen enkel bewijs hebben kunnen vinden van wat voor misbruik dan ook. Volgens Tijdsein echter hebben zowel de ouders als psychiater Gerrit Mik, die 25 van de 70 kinderen die in Oude Pekela misbruikt zouden zijn heeft onderzocht, het onderzoeksteam verteld over de rituele slachting van kinderen en volwassenen, maar de autoriteiten zouden dat hebben ontkend.

In 1991 worden de Afdeling Jeugdbescherming en Reclassering van het Ministerie van Justitie en de Geneeskundige Hoofdinspectie Geestelijke Volksgezondheid door een gezinsvoogdijvereniging voor het eerst in kennis gesteld over satanisch ritueel misbruik. Op 17 september 1992 rapporteert de Inspectie Jeugdhulpverlening aan de minister van Welzijn, Volksgezondheid en Cultuur en de staatssecretaris van Justitie dat tot augustus 1992 bij jeugdhulpverleningsinstellingen meldingen inzake satanisch ritueel misbruik zijn binnen gekomen met betrekking tot elf jeugdigen in de provincies Noord-Holland en Utrecht. Hoewel de autoriteiten nu formeel op de hoogte zijn van satanisch ritueel misbruik, worden er geen stappen ondernomen. Pas nadat seculiere media op basis van het onderzoek naar de betrouwbaarheid en de validiteit van de diagnose meervoudige persoonlijkheidsstoornis van de psychologen Suzette Boon en Nel Draijer hebben gemeld dat satanisch ritueel misbruik in Nederland voorkomt, stelt de staatssecretaris van Justitie de multidisciplinaire Werkgroep Ritueel Misbruik in.

Op 21 april 1994 concludeert de Werkgroep Ritueel Misbruik dat satanisch ritueel misbruik waarschijnlijk niet in de vorm voorkomt waarop het in de verhalen wordt beschreven en zij acht de kans gering dat deze verhalen 'in volle omvang' op waarheid berusten. De werkgroep sluit niet uit dat de verhalen een vervanging zijn voor andere traumatische gebeurtenissen. Het slachtoffer zou het verhaal dan gebruiken als een afweermechanisme, waarmee andere, minder extreme traumatische voorvallen worden verwerkt. Volgens de Werkgroep Ritueel Misbruik is het ook mogelijk dat sommigen door suggestieve vragen van de mps-therapeut abusievelijk zijn gaan denken dat zij het slachtoffer zijn geworden van satanisch ritueel misbruik. Ten slotte sluit de werkgroep niet uit dat het bij deze verhalen gaat om hedendaagse legenden, die zich als een epidemie verspreiden door een netwerk van mps-therapeuten en slachtoffers.

De publicatie van het rapport van de Werkgroep Ritueel Misbruik leidt tot een korte discussie in de media en de wetenschappelijke literatuur. In deze discussie hebben critici en sceptici een dominante rol. Mps-therapeuten geven alleen in enkele wetenschappelijke tijdschriften hun visie op de meervoudige persoonlijkheidsstoornis en satanisch ritueel misbruik. Dankzij de geringe rol van de mps-beweging in het debat ter zake en de sterke tegenbeweging van critici en sceptici, hebben de autoriteiten, de media, de strafrechtspraktijk en het overgrote deel van de bevolking satanisch ritueel misbruik nooit gezien als een groot maatschappelijk probleem. Mede daardoor zijn in Nederland ook relatief weinig boeken en artikelen over dit fenomeen verschenen. Zo hebben de psychologen Hans Crombag en Harald Merckelbach in hun boek "Hervonden herinneringen en andere misverstanden" een hoofdstuk aan satanisch ritueel misbruik gewijd.

In Nederland is de kwestie nauwelijks meer geweest dan een storm in een glas water. Dit heeft een aantal oorzaken. Zo heeft de mps-beweging wel verschillende malen de gelegenheid gehad om hun visie via religieuze en later ook seculiere media aan de bevolking te presenteren, maar zijn hun beweringen niet aangeslagen. De aandacht in de seculiere media er wel toe heeft geleid dat de staatssecretaris van Justitie een speciale Werkgroep Ritueel Misbruik heeft ingesteld. De critici en sceptici roeren zich pas na de publicatie van het Rapport van de Werkgroep Ritueel Misbruik dat op 21 april 1994 verschijnt. De tegenbeweging gaat dan frontaal in de aanval. Als gevolg daarvan worden de beweringen van de mps-beweging nagenoeg volledig ondergesneeuwd en is het debat over satanisch ritueel misbruik eigenlijk al over voordat het goed en wel is begonnen. Een andere oorzaak is dat in het grotendeels seculiere Nederland een voedingsbodem voor verhalen over satanisch ritueel misbruik ontbreekt. De turbulente jaren zestig en zeventig hebben geleid tot een deconfessionalisering en ontzuiling van de samenleving. Deze processen zijn gepaard gegaan met een verhoudingsgewijs snelle ontkerkelijking. Dit laatste aspect heeft ertoe bijgedragen dat het merendeel van de bevolking niet (meer) vertrouwd is met religieuze begrippen als Satan en de Duivel. Dit neemt overigens niet weg dat tot op de dag van vandaag een aanzienlijk aantal psychotherapeuten niet lijkt te twijfelen aan de prevalentie van satanisch ritueel misbruik in Nederland. Hetzelfde geldt voor de media. In 2005 bijvoorbeeld besteedt het programmablad Visie van de Evangelische Omroep tweemaal aandacht aan dit onderwerp.

In de Verenigde Staten heeft het debat over satanisch ritueel misbruik geleid tot een jarenlange morele paniek en een moderne heksenjacht. Daarbij zijn duizenden mensen ervan beschuldigd dat zij satanisch ritueel misbruik zouden hebben gepleegd, zijn honderden mensen daarvoor daadwerkelijk vervolgd en zijn tientallen mensen veroordeeld tot jarenlange en soms zelfs levenslange gevangenisstraffen. Bij de ontwikkeling en bestendiging van deze morele paniek zijn de constitutieve elementen van satanisch ritueel misbruik (drugs, abortus, prostitutie, incest, seksueel misbruik, pedofilie en pornografie) doorslaggevend geweest. Stuk voor stuk morele kwesties waarover het overgrote deel van de overwegend religieuze bevolking van de Verenigde Staten zich al decennialang zorgen maakt. Met name christelijke fundamentalisten en andere behoudende christenen zien die kwesties als het bewijs van een algemene normvervaging. Volgens hen kan het bijna niet anders dan dat de mensen die zich aan zulk ‘immoreel’ gedrag overgeven c.q. bezondigen satanisten zijn. De verhalen van de slachtoffers van satanisch ritueel misbruik komen voor hen dan ook niet als een verrassing, maar zijn juist een bevestiging van het morele onheil waarvoor zij al decennialang waarschuwen. De satanisten zijn in dit opzicht de perfecte zondebok, omdat zij de verpersoonlijking zijn van het kwaad. Bovendien is de benaming zo algemeen dat zij ruimte laat om iedereen die zich niet conformeert aan de heersende traditionele normen en waarden ervan te beschuldigen een satanist te zijn.



</doc>
<doc id="1041500" url="https://nl.wikipedia.org/wiki?curid=1041500" title="Refaja Ziekenhuis">
Refaja Ziekenhuis

Het Refaja Ziekenhuis Stadskanaal is een regionaal ziekenhuis in de plaats Stadskanaal. De naam "Refaja" is afgeleid van het Hebreeuws en betekent: "de Heer geneest". De eerste steen werd gelegd op 21 oktober 1966. De officiële opening op 21 november 1968. Eerder dat jaar was het ziekenhuis al feitelijk in gebruik genomen. Sinds 1 januari 2015 maakt het Refaja Ziekenhuis, samen met het Scheper Ziekenhuis in Emmen en het Bethesdaziekenhuis in Hoogeveen, deel uit van de Treant Zorggroep.

Het ziekenhuis kent zes verpleegafdelingen, een intensive care-afdeling en een polikliniek. Daarnaast heeft het ziekenhuis vijf operatiekamers (uitgezonderd behandelkamers kaakchirurgie) en een verkoeverkamer.

De afdeling spoedeisende hulp heeft de beschikking over een aparte ambulance-ingang, vijf bewaakte plekken met volledige monitoring, één traumakamer en drie onderzoekskamers. Door de nabijheid (circa 25 minuten met spoedvervoer) van het UMCG en het MMT van het UMCG worden in de praktijk alle zware traumapatiënten direct per ambulance of traumahelikopter naar het UMCG vervoerd of alleen in het Refaja gestabiliseerd.

De Dokters Dienst Groningen heeft een huisartsenpost in het ziekenhuis.

Het ziekenhuis is geschikt voor dagopnames en langdurige verpleging. Naast de poliklinieken in Stadskanaal heeft het ziekenhuis ook een buitenpoli in verpleeghuis Meander in Veendam. 

Het verzorgingsgebied bestaat uit ca. 80.000 personen. De (opname)capaciteit van het ziekenhuis is 200 bedden.




</doc>
<doc id="1041634" url="https://nl.wikipedia.org/wiki?curid=1041634" title="Acute gegeneraliseerde exanthemateuze pustulose">
Acute gegeneraliseerde exanthemateuze pustulose

Acute gegeneraliseerde exanthemateuze pustulose of AGEP is een van de ernstigere reactiepatronen op geneesmiddelen. De aandoening wordt gekenmerkt door een plotselinge uitbraak van tientallen tot honderden 1-2 mm grote oppervlakkige pustels (puskopjes, blaasjes gevuld met pus). Deze pustels zijn steriel, dus zonder ziekteverwekkers. De omringende huid is daarbij vaak rood. Soms is er zwelling van het gezicht of toename van het aantal leukocyten.
De aandoening is vrijwel altijd terug te voeren op een (bijzondere) bijwerking van medicijnen en ontstaat vaak vrij snel (1-3 dagen) na de eerste toediening van het medicijn, of na enkele weken (2-4 weken). Na de stopzetting van het gebruik van het medicijn verdwijnen de klachten binnen enkele weken. De aandoening lijkt (ook histologisch) op de pustuleuze variant van psoriasis, maar komt bijna net zo vaak voor bij mensen zonder psoriasis.

Medicijnen waarvoor sterk bewijs is dat ze "soms" AGEP veroorzaken, zijn:


</doc>
<doc id="1041640" url="https://nl.wikipedia.org/wiki?curid=1041640" title="Maligne neurolepticasyndroom">
Maligne neurolepticasyndroom

Het maligne neurolepticasyndroom ("MNS" ) is een idiosyncratische, levensbedreigende reactie op antipsychotische medicatie. MNS is bekend sinds 1956, kort na de introductie van de eerste fenothiazines en is afgeleid van het Franse "syndrome malin des neuroleptiques". Het treedt op bij 0,01-0,02 procent van de patiënten die met antipsychotica worden behandeld. In 10 procent van de gevallen met fatale afloop.

MNS wordt veroorzaakt door antipsychotica, zowel door de klassieke (oudere) antipsychotica als door de atypische (nieuwere) antipsychotica. MNS kan zich ook ontwikkelen bij mensen die dopaminergica (bijvoorbeeld anti-parkisonmiddelen) gebruiken. Meestal wanneer de dosering verlaagd wordt.


Van de meeste MNS-patiënten is bekend dat zij voordat de MNS zich ontwikkelde, lichamelijk uitgeput waren en uitdrogingsverschijnselen vertoonden.

De twee meest kenmerkende symptomen zijn: hoge koorts/hevig transpireren en ernstige spierstijfheid/verkramping. Vaak gepaard gaand met versnelde hartslag/ademhaling, kwijlen, trillen en insulten.

In het algemeen ontwikkelt MNS zich binnen twee weken na het starten met antipsychotische medicatie, maar de aandoening kan zich op elk moment tijdens het gebruik van de medicijnen ontwikkelen. In ongeveer 16 procent van de gevallen binnen 24 uur, 66 procent in de eerste week en bijna alle gevallen binnen 30 dagen.

De diagnose wordt gesteld op grond van de sterk verhoogde lichaamstemperatuur en spierstijfheid. Tevens moeten er nog twee tekenen, symptomen of laboratoriumuitslagen zijn, die niet door een ander geneesmiddel/drug, neurologische aandoening of algemene medische afwijking veroorzaakt zijn.

De toegenomen spanning in de spieren leidt meestal tot rabdomyolyse (spierafbraak) met meestal een sterke verhoging van creatine kinase, aldolase, transaminases en melkzuurdehydrogenase. Vaak heeft de patiënt ook een metabole acidose, hypoxie, verlaagd serumijzer, verhoogde catecholamines en leukocytose.

Veranderingen in de geestelijke gesteldheid en andere neurologische afwijkingen treden meestal (in zo'n 80 procent van de gevallen) eerder op dan de 2 klassieke symptomen.

Een aantal zaken dient te worden uitgesloten: infecties van het centrale zenuwstelsel, met name virale encefalitis. Deze infecties kunnen MNS simuleren. Ook dient een vergevorderde psychotische toestand met catatone stupor of acute letale catatonie te worden uitgesloten.

Wanneer deze symptomen waargenomen worden kan een opname in een ziekenhuis noodzakelijk zijn alwaar de arts de uitlokkende medicatie stopt of ernstig vermindert.
Vervolgens dient de patiënt van intensieve symptoombestrijding en medische controle te worden voorzien en behandeld te worden voor alle bijkomende medische problemen waarvoor een adequate behandelvorm voorhanden is. Er is geen algemene standaard farmacologische behandeling voor het neuroleptisch maligne syndroom.



Patiënten die MNS ontwikkelen kunnen tevens vatbaar worden voor andere ziektes waaronder longontsteking of een infectie van een ander orgaan gecombineerd met niet behandelde of inadequaat behandelde extrapiramidale symptomen.

Het hervatten van de antipsychotische medicatie dient alleen in het uiterste geval met zeer veel zorg te gebeuren daar er kans is van het opnieuw optreden van het maligne neurolepticasyndroom.



</doc>
<doc id="1041945" url="https://nl.wikipedia.org/wiki?curid=1041945" title="Zwachtelen">
Zwachtelen

Zwachtelen of ambulante compressietherapie is het behandelen van oedeem met een verband. Het wordt vooral toegepast aan de benen, en soms ook aan armen. Door het verband stijgt de druk in de weefsels, zodat het vocht uit het weefsel gedreven wordt, de lymfe- en veneuze vaten in. Gewoonlijk wordt gezwachteld met een rustdruk aan de enkel van ongeveer 40 mm kwik. Als het verband weinig lengterek vertoont, zal de weefseldruk bij het aanspannen van de spieren extra stijgen. Dit wordt een "hoge werkdruk" genoemd. Daarom zijn zwachtels aan de onderbenen vooral effectief als het gecombineerd wordt met lopen. Als het vocht weggezwachteld is kunnen therapeutische elastische kousen aangemeten worden. 

Redenen om te zwachtelen:

Er kunnen redenen zijn om geen zwachtels te gebruiken:

Er zijn verschillende typen zwachtels, en verschillende technieken om deze aan te brengen. 

In Nederland zijn voor zwachtelen van de benen richtlijnen opgesteld. Hierin wordt bijvoorbeeld het belang benadrukt van goed "polsteren": het met watten opvullen van holtes (bijvoorbeeld achter de enkel) en afronden van uitstekende botpunten (zoals het scheenbeen). Zo wordt de druk van de zwachtels regelmatig verdeeld, want anders zou in de holtes geen druk uitgeoefend worden, terwijl op de uitstekende punten te veel druk komt. Bij de plekken waar geen druk op wordt uitgeoefend door de zwachtels kan "vensteroedeem" ontstaan. 

Een veel voorkomende fout bij polsteren is, dat men de druk wil verzachten in plaats van evenredig verdelen. Men legt dan bijvoorbeeld een laag watten over het scheenbeen of de enkels, als bescherming voor de huid en om de druk te vergroten. Dit verhoogt echter juist de druk op deze uitstekende botten. De bedoeling is het polstermateriaal "naast" de uitstekende botten aan te brengen tot het bot niet meer voelbaar uitsteekt wanneer er met gestrekte hand op geduwd wordt. Als hulpmiddel kan hierbij een vliesdun klevend fixatiewindsel worden gebruikt.

Na het polsteren worden in tegengestelde richting twee lagen windsel gelegd. De zwachtels worden aangebracht vanaf de basis van de tenen tot twee cm onder de knie. Zwachtelen tot in de knieholte kan leiden tot afsluiten van een ader bij het buigen van de knie.

Zwachtelen van de benen om vochtophopingen weg te krijgen vergt oefening en inzicht en kan in sommige gevallen grote gezondheidsrisico's. Het valt daarom het onder de zogenaamde voorbehouden handelingen en mag het alleen op voorschrift van een arts toegepast worden door bevoegde en bekwame zorgkundigen.

Het belangrijkste risico is een te strak verband dat kan leidt tot verminderde doorbloeding en weefselschade. Dit gebeurt vooral als er, door verkeerd aanleggen, plaatselijk te veel druk ontstaat. Door onvoldoende polsteren kunnen zo op drukpunten blaren en wonden ontstaan.
Bij een slechte pompfunctie van het hart in combinatie met veel oedeem, kan er na het aanbrengen van het verband zoveel vocht in de bloedbaan komen, dat er acuut hartfalen ontstaat. Daarom zal in risicogevallen de eerste keren één been per keer gezwachteld worden.


</doc>
<doc id="1042261" url="https://nl.wikipedia.org/wiki?curid=1042261" title="Tripelennamine">
Tripelennamine

Tripelennamine of pyribenzamine is een eerste generatie pyridine antipruriticum en antihistamine uit de ethyleendiamineklasse. Het wordt toegepast bij de behandeling van astma, hooikoorts, rinitis en urticaria maar raakt buiten gebruik vanwege vervanging door nieuwere antihistamines.


</doc>
<doc id="1043022" url="https://nl.wikipedia.org/wiki?curid=1043022" title="Ductus thoracicus">
Ductus thoracicus

De ductus thoracicus (Latijn "ductus": gang; Oudgrieks "θοράξ": borstkas) of borstbuis is een belangrijk verzamelkanaal van het lymfevaatstelsel. Het is het grootste lymfevat in het menselijk lichaam.

De ductus thoracicus begint in de cisterna chyli, een lymfezak ventraal van de eerste of tweede lendenwervel, die als verzamelpunt van alle lymfe uit de buikholte, het bekken en de benen geldt. Vanaf de cisterna chyli loopt de ductus thoracicus door het middenrif naar de borstholte, waar hij rechts van de aorta en links van de vena azygos ligt. In de borstholte neemt de ductus thoracicus nog de lymfe uit de borstorganen, en bij de mens ook van de linkerarm en het linkerdeel van het hoofd en de hals op. De ductus thoracicus buigt af naar achteren richting de linker halsslagader en de linker vena jugularis interna (binnenste halsader) om vervolgens uit te monden waar de linker vena jugularis interna en de linker vena subclavia samenkomen.

De ductus thoracicus heeft bij mensen een lengte variërend tussen 38 en 45 cm, met een gemiddelde diameter van 5 mm. Het verzamelkanaal vervoert ongeveer vier liter lymfe per dag. Het transport is grotendeels afhankelijk van de ademhaling. Deze wordt bij het transport geholpen door glad spierweefsel van de ductus en kleppen in de ductus die voorkomen dat de lymfe terugstoomt.

Bij blokkade of beschadiging van de ductus thoracicus kan zich in korte tijd een grote hoeveelheid lymfe ophopen in de pleurale ruimte. Dit wordt een chylothorax genoemd. Het eerste teken van een maligniteit, met name een in de buikholte, kan worden gevormd door de klier van Virchow, een lymfeklier nabij de uitmonding van de ductus thoracicus in het veneuze systeem.

De ductus thoracicus werd voor het eerst beschreven in de 17e eeuw door Jean Pecquet bij honden. Bij de mens werd de ductus thoracicus enige jaren later ontdekt door Thomas Bartholin. Onder andere in zijn geschrift "Vasa lymphatica nuper hafniae in animalibus inventa et hepatis exsequiae" (1653) berichtte hij hierover.


</doc>
<doc id="1043064" url="https://nl.wikipedia.org/wiki?curid=1043064" title="Mok (ziekte)">
Mok (ziekte)

Mok is een verzamelnaam voor verschillende vormen van huidirritaties en -ontstekingen aan de onderbenen van een paard, voornamelijk in de kootholte (aan de achterzijde van het been vlak boven de hoef). De problemen komen vaker voor in de nazomer en de herfst en kunnen hardnekkig zijn. Deze paardenziekte is niet besmettelijk voor andere paarden.

Om de ziekte te voorkomen is een droge stal belangrijk, een goede bodembedekker kan helpen, zaagsel is beter dan stro. De benen van het paard moeten goed droog worden gehouden.

Mok kan vele oorzaken hebben, die vaak ook gecombineerd voorkomen.


Verschijnselen zijn roodheid, schilfers, korstjes en kloven in de kootholte. Bacteriën, schimmels, mijten gedijen goed in deze omgeving. De huid is verdikt en soms is er sprake van vochtig eczeem. Het paard de achterbenen langs elkaar schuren of stampen met het been, ten teken van jeuk en er kan kreupelheid optreden. Als het hele onderbeen of zelfs het gehele been dikker is wordt dit "Einschuss" genoemd: de lymfebanen zijn ontstoken, van onderaf wordt het been dik, pijnlijk en warm en het paard krijgt koorts.

De behandeling hangt af van de oorzaak. Om de mijten of schimmels te vinden wordt een huidafkrabsel gemaakt door de dierenarts. Effectieve behandeling kan erg lastig zijn, maar moet in ieder geval gericht zijn op de oorzaken van de mok.



</doc>
<doc id="1043155" url="https://nl.wikipedia.org/wiki?curid=1043155" title="Arteria carotis communis">
Arteria carotis communis

De arteria carotis communis of gemeenschappelijke halsslagader ligt zowel links als rechts in de hals, waar zij langs de luchtpijp en de slokdarm van borst tot aan het hoofd loopt. Carotis (meervoud "carotiden") is een gelatiniseerde vorm van het Oudgriekse καρώδης, dat "verdoofd" betekent. De slagader dankt deze naam vanwege het optreden van bewusteloosheid bij langdurige druk op de arteria carotis.

De halsslagaders voorzien het hoofd en de nek van zuurstofrijk bloed. In de nek splitst de carotis zich in een arteria carotis interna en een arteria carotis externa. Het traject proximaal van deze splitsing wordt "arteria carotis communis" genoemd. De linker en de rechter carotis kennen grotendeels hetzelfde verloop. Enkel de oorsprong van de twee halsslagaders is verschillend. De linker arteria carotis ontspringt rechtstreeks vanuit de aortaboog ("arcus aortae"). De rechter arteria carotis ontspringt uit de truncus brachiocephalicus, een bloedvat dat uit de aortaboog ontspringt en waaruit zich tevens de rechter arteria subclavia afsplitst. Door deze anatomie kent de linker arteria carotis zowel een thoracaal als een cervicaal deel; de rechter ontspringt zo dicht bij de nek dat een thoracaal deel ontbreekt.

De linker arteria carotis wordt door de musculus sternohyoidicus en de musculus sternothyreoidicus, de voorste delen van de linkerlong en pleura, de linker vena brachiocephalica en de overblijfselen van de thymus gescheiden van het manubrium van het sternum. Aan de achterzijde liggen de trachea, oesofagus, nervus laryngicus recurrens en de ductus thoracicus. Rechts ligt de truncus brachiocephalicus, en daarboven liggen de trachea, de venae thyreoidicae inferiores en de overblijselen van de thymus, aan de linkerzijde liggen de linker nervus vagus, de linker nervus phrenicus, de linkerlong en bijbehorend longvlies. De linker arteria subclavia ligt iets naar achteren en lateraal van de arteria carotis communis.

Het verloop in de hals is voor zowel links als rechts vergelijkbaar. De halsslagaders liggen hier relatief dicht bij elkaar. In het eerste deel ligt alleen de trachea als belangrijke structuur tussenbeide. In een hoger traject liggen ook de schildklier, de larynx en de farynx tussen de carotiden. Beide halsslagaders lopen vanaf een punt achter het borstbeen-sleutelbeengewricht schuin omhoog naar het schildkraakbeen. Hier, ter hoogte van de vierde halswervel, splitst de carotis zich in de arteriae carotides interna et externa. De arteria carotis interna kent daarbij een dieper verloop (de schedel in) dan de arteria carotis externa. De arteria carotis interna voorziet met name de hersenen van bloed. De arteria carotis externa daarentegen verloopt veel oppervlakkiger en kent vele aftakkingen die de nek en het gezicht voeden.

Indien een van de carotiden wordt afgesloten of onderbonden, dan zorgt de collaterale circulatie in het hoofd ervoor dat wezenlijke structuren toch van bloed worden voorzien. Deze collaterale circulatie bestaat uit vele verbindingen tussen de twee halsslagaders en groei van de takken van de arteria subclavia, die als back-upvaten kunnen fungeren als een van de carotiden geen bloed meer kan doorlaten. Buiten de schedel worden de belangrijkste collateraalverbindingen gevormd door de arteriae thyreoidicae superior en inferior, de arteria cervicalis profunda en de arteria occipitalis. De arteria vertebralis kan als back-up dienen voor de arteria carotis interna.

De rechter halsslagader splitst zich in 12% van de gevallen pas boven de articulus sternoclavicularis af van de truncus brachiocephalicus. In andere (zeldzame) gevallen splitst de rechter arteria carotis zich direct af uit de aorta of samen met de linker arteria carotis. De linker carotis splitst zich zelden af tezamen met de linker arteria subclavia; meestal is er in een dergelijk geval sprake van transpositie van de aortaboog.

Over het algemeen kent de arteria carotis communis tot de splitsing in arteriae carotides interna et externa geen aftakkingen. Soms vormt de arteria carotis communis echter de oorsprong voor de arteria thyreoidica superior of dier laryngeale tak, de arteria thyreoidica inferior, de arteria pharyngica ascendens of, uiterst zelden, de arteria vertebralis.

De halsslagader kan worden gebruikt voor het meten van de polsslag. In de halsslagaders liggen, net als in de aortaboog, baroreceptoren die de bloeddruk meten. Bij een verhoogde hartslag kan een specialist via druk hierop de hartslag verlagen.



</doc>
<doc id="1043179" url="https://nl.wikipedia.org/wiki?curid=1043179" title="Ujjayi">
Ujjayi

Ujjayi, ook wel versterkerademhaling, oceaanademhaling of succesademhaling, is een pranayama (ademhalingstechniek) in yoga.

Doordat deze ademhaling hoog in de borstkas ligt, is er sprake van een sleutelbeenademhaling. De in- en uitademing beide expliciet door de neus gaan. Van ujjayi wordt beweerd dat er in verhouding meer bloed in de borstkas circuleert, waardoor er meer zuurstof in het bloed wordt opgenomen.

Net als bij Surya bhedana bouwt het lichaam tijdens de uitvoering van ujjayi veel warmte op. Hierdoor vindt de uitademing door het verkoelende linker neusgat van de nadi ida plaats. De inademing verloopt wel via beide neusgaten waarbij de stemspleet iets gesloten wordt. Dit gaat echter niet zover als bij de brahmari. Hierdoor ontstaat er een enigszins snikkend geluid op het moment dat de lucht voorbij de achterkant van neus gaat. Er wordt ook wel gesproken over een "oceaangeluid". Bij meer ervaren yogi's gaat de ujjayi geluidloos en moeiteloos. De lengte en de snelheid van de ademhaling wordt beheerst door het middenrif en de inademingen en uitademingen zijn gelijk in tijdsduur.

Bij de inademing worden de jalandhara en mula bandha gebruikt en bij de uitademing worden de bandha's losgelaten. In ashtanga vinyasa yoga (poweryoga) wordt ujjayi doorlopend gebruikt en vergelijkbare types als flow yoga en vinyasa maakt het een frequent terugkerend deel uit van de oefeningen. Ujjayi helpt de yogi het ritme in de oefening vast te houden, voldoende zuurstof op te nemen en energie op te bouwen.

Oude yogateksten wijten ziekte aan te veel slijm, wind of gal en deze ademhaling zou een goed middel zijn tegen overtollig slijm. Ujjayi wordt in het algemeen rond vijf maal achter elkaar beoefend.


</doc>
<doc id="1043334" url="https://nl.wikipedia.org/wiki?curid=1043334" title="Geruis (hart)">
Geruis (hart)

Een geruis of souffle aan het hart ("souffle au coeur") is een geluid, dat een arts door onderzoek met zijn stethoscoop aan het hart kan waarnemen.
Een "geruis" berust dikwijls op turbulente stroming van het bloed, en is dan afwijkend.

Het hart produceert bij gezonde patiënten twee harttonen.



Door middel van fonocardiografie kunnen de geluiden aan het hart worden geregistreerd en grafisch geanalyseerd.


</doc>
<doc id="1043807" url="https://nl.wikipedia.org/wiki?curid=1043807" title="Aortaboog">
Aortaboog

De aortaboog of arcus aortae is de boogvormige overgang van de aorta tussen de aorta ascendens en de aorta descendens. De aortaboog begint ter hoogte van het gewricht tussen het borstbeen en de tweede rechter rib (articulus sternocostalis) en loopt dan omhoog, naar achteren. De boog loopt voor en links langs de trachea om ongeveer ter hoogte van de onderrand van de vierde borstwervel over te gaan in de aorta descendens. Uit de aortaboog ontspringen de truncus brachiocephalicus, die verderop zal splitsen in de arteria subclavia dextra en arteria carotis communis dextra, aan de rechterkant, aan de linkerkant de linker arteria carotis en arteria subclavia.

Klinisch is de aortaboog van belang in het kader van het aortaboogsyndroom, een term gebruikt voor verschillende vormen van afsluiting van de aortaboog, dat zich klinisch presenteert door een lage of afwezige polsslag aan de armen en benen en klachten passend bij een verminderde doorstroming van deze extremiteiten, zoals etalagebenen.


</doc>
<doc id="1043827" url="https://nl.wikipedia.org/wiki?curid=1043827" title="Mohs-chirurgie">
Mohs-chirurgie

Mohs micrografische chirurgie (kortweg Mohs-chirurgie) is een chirurgische techniek voor het verwijderen van huidkanker, vooral basocellulair carcinoom, waarbij direct alle snijvlakken gecontroleerd worden. Zodoende kan gegarandeerd worden dat de laesie volledig verwijderd is. Als de afwijking niet geheel verwijderd is, kan de excisie gericht worden op dat deel van de wondrand waar afwijkingen zijn achtergebleven. De techniek is weefselsparend, en omdat de afwijking zeker verwijderd is kunnen ook grote defecten gesloten worden zonder risico op heroperatie. De techniek is genoemd naar dokter Fredrick E. Mohs die de techniek ontwikkelde.

De afwijking wordt schotelvormig uitgesneden. Direct na excisie wordt het gehele snijvlak van het verwijderde weefsel minutieus onder de microscoop onderzocht om doelgericht een aanvullende resectie te kunnen doen. Dit voorkomt het onnodig verwijderen van gezond weefsel. Mohs-chirurgie wordt uitgevoerd volgens een duidelijk omschreven protocol waarbij de preparaatranden worden gekleurd. De behandeling vereist intensieve samenwerking tussen een dermatoloog en een patholoog, en de gehele ingreep kan daarom soms uren duren. Het is daarom een relatief kostbare behandeling. In voorkomende gevallen wordt ook een plastisch chirurg ingeschakeld voor de reconstructie. Daarom wordt deze behandeling slechts in enkele gespecialiseerde klinieken uitgevoerd, tot nog toe alleen door specifiek hiervoor opgeleide dermatologen. 



</doc>
<doc id="1043943" url="https://nl.wikipedia.org/wiki?curid=1043943" title="Malabsorptie">
Malabsorptie

Malabsorptie is de toestand die ontstaat, wanneer door een tekortschietende spijsvertering of absorptie voedingsstoffen onvoldoende in het bloed worden opgenomen vanuit het maag-darmkanaal. Oftewel een verstoring van de vertering, absorptie en het vervoer van voedingsstoffen.
Dit kan betrekking hebben op één bepaalde of op een hele reeks voedingsstoffen. Er kan ondervoeding of bloedarmoede ontstaan.

Malabsorptie kan in drie groepen verdeeld worden:

Het maag-darmkanaal heeft als taak het voedsel te verteren en de voedingsstoffen in het bloed op te nemen (absorptie).
De belangrijkste voedingsstoffen zijn: suikers (ontstaan door de vertering van koolhydraten), vetzuren (ontstaan door de vertering van vet), aminozuren (ontstaan door de vertering van eiwitten), vitamines, sporenelementen, water en elektrolyten.

De vertering begint in de mond, waar het voedsel door kauwen wordt verkleind. Vervolgens wordt het in de maag en de dunne darm fijn gemaakt. De eigenlijke vertering geschiedt in de darmen met behulp van enzymen, die afkomstig zijn uit de maagwand, de alvleesklier en de darmwand. Ook gal uit de lever speelt een rol. De eindproducten worden ten slotte opgenomen via de darmvlokken van de darmen.

Malabsorptie kan veroorzaakt worden door:

De presentatie van malabsorptie is afhankelijk van het onderliggende lijden.
Bij ernstige malabsorptie zullen er klachten van het maag-darmkanaal zijn, bij minder ernstige vormen kunnen die ontbreken.

Waterige, frequente, overvloedige ontlasting, zowel overdag als ’s nachts geeft aan dat er duidelijke malabsorptie is.
De diarree wordt veroorzaakt doordat water en zout niet voldoende kunnen worden teruggenomen, of door prikkeling door de vetzuren. Opboeren, winderigheid en buikpijn komen later voor. Krampende pijn wijst vooral op vernauwing, bijvoorbeeld bij de ziekte van Crohn.

Er is geen speciale test voor malabsorptie. Zoals voor de meeste kwalen geldt, krijgt het onderzoek richting door de klachten en de verschijnselen.

Bloedonderzoek
Een microcytaire bloedarmoede kan op ijzergebrek wijzen, een macrocytaire bloedarmoede wijst op vitamine B12- of foliumzuurgebrek.
Laag cholesterol of triglyceride wijzen op de malabsorptie van vet, terwijl malabsorptie van calcium en vitamine D uit een laag calciumgehalte kunnen blijken.



Onderzoek van de ontlasting

Röntgenonderzoek

Endoscopie en biopten



Overige onderzoeksmethoden

De behandeling wordt grotendeels bepaald door de onderliggende oorzaak.




</doc>
<doc id="1043975" url="https://nl.wikipedia.org/wiki?curid=1043975" title="Manubrium sterni">
Manubrium sterni

Het manubrium sterni of handvat is het bovenste deel van het borstbeen ("sternum"). Met een vierhoekige vorm, breder aan de bovenzijde en smaller aan de onderzijde, heeft het een gewrichtsverbinding met zowel de beide sleutelbeenderen als met de eerste twee ribben.

De bovenrand van het manubrium, de incisura jugularis sternica, is goed voelbaar in de hals. Aan de voorzijde hechten de oorsprongen van de musculus pectoralis major en de musculus sternocleidomastoidicus aan het manubrium. Aan de achterzijde is dit het geval voor de musculus sternohyoidicus en musculus sternothyreoidicus.


</doc>
<doc id="1044109" url="https://nl.wikipedia.org/wiki?curid=1044109" title="Bhastrika">
Bhastrika

Bhastrika, (Sanskriet: blaasbalg) ook in het Nederlands blaasbalg genaamd, is een pranayama (ademhalingstechniek) in yoga. Bhastrika is een oefening voor gevorderde yogi's.

Bij bhastrika is er sprake van de middenrifademhaling, ofwel met gebruikmaking van het middenrif en niet van de borstkas. Bhastrika wordt in de regel met een duidelijke nadruk op de uitademing uitgeoefend: deze is krachtig en actief, terwijl de inademing passief en reagerend blijft. De uitademing gebeurt in deze oefening door een krachtvol intrekken van het buikoppervlakte naar binnen. Deze ademhaling wordt in een snel ritme meerdere keren kort, snel en sterk achter elkaar herhaald. Hierbij wordt de buik als pomp gebruikt.

Bhastrika wordt door yogi's gewaardeerd, omdat er een gevoel zou ontstaan dat het hoofd leeg wordt en de vloed aan gedachten onderbroken wordt. Deze ademhaling wordt daarom ook wel ter voorbereiding op meditatie ingezet. Er wordt tussen korte, explosieve inademingen en een lichtelijk langere passieve uitademing gewisseld, waarbij de vuisten als drukmiddel op de buik staan geplaatst.

Bij deze ademhaling worden alle ademhalingsspieren gebruikt. Bij het inhouden van de ademhaling, ofwel kumbhaka, wordt de mula en jalandhara bandha toegepast. Vervolgens wordt er met behulp van de vishnu mudra uitgeademd door het rechter neusgat (pingala). Hierdoor zou het opgewarmde lichaam verkoeling krijgen. Hierbij wordt de uddiyana bandha uitgevoerd.

In het begin kan er drie sessie van tien pompoefeningen worden uitgevoerd, wat later uitgebreid kan worden tot acht sessies van honderd pompbewegingen.

Een oefening die wel eens met kapalabhati wordt verwisseld, is de bhastrika (blaasbalg). Hoewel ze op elkaar lijken zijn er enkele belangrijke verschillen.

Het essentiële verschil tussen beide, is dat kapalabhati een kriya (reinigingsoefening) is en bhastrika een pranayama (ademhaling) Er zijn echter ook yogi's die de kapalabhati eveneens tot de pranayama rekenen, zoals Fred van Beek en binnen Sivananda-yoga Swami Vishnu Devananda .

Daarnaast betekent kapalabhati "schedel glanzen" en er moet na de beoefening ervan het gevoel ontstaan van een heldere geest. Bhastrika betekent "blaasbalg" en als deze oefening uitgevoerd wordt, dan moet de buik als blaasbalg fungeren. Wanneer dat niet zo is, dan is er geen sprake van respectievelijk kapalabhati of bhastrika.

Ook bij bhastrika is er een variant, waarbij de neusgaten afwisselend gesloten worden. Volgens André Van Lysebeth kan kapalabhati onder bepaalde omstandigheden ook door astmapatiënten worden uitgevoerd, terwijl dit bij bhastrika voor mensen met problemen aan de luchtwegen taboe is.

Gezien de drukontwikkeling, moet er voorzichtig omgegaan worden met deze techniek. Bijvoorbeeld door te beginnen met langzame oefeningen.

Verder zetten critici vraagtekens bij deze oefening, gezien er net als bij hyperventilatie in korte tijd een grote hoeveelheid zuurstof naar de hersenen wordt gebracht.


</doc>
<doc id="1044166" url="https://nl.wikipedia.org/wiki?curid=1044166" title="Kapalabhati">
Kapalabhati

Kapalabhati (Sanskriet, f., कपालभाती, kapālabhātī) is een ademhalingstechniek uit de kundalini yoga die net als agni prasana uit hatha yoga ook wel vuurademhaling wordt genoemd. Kapalabhati is één van de zes shatkarma's uit de kriya's in hatha yoga. Kapalabhati wordt door middel van ademhalingstechniek uitgevoerd. 'Kapala' wil zeggen "schaal" of "schedel"; 'bhati' betekent "licht" of "stralen", met andere woorden "dat wat verlichting brengt." Van kriya's wordt beweerd, dat ze het lichaam reinigen door het prikkelen van de afscheidingsmechanismen van het lichaam.

Bij de uitademing worden de buikspieren plotseling ingetrokken, waardoor het middenrif omhoogkomt en de lucht uit de longen wordt geperst. De uitademing is langer dan de inademing en is daarnaast passiever en stil. Bij de inademing worden de spieren krachtig ontspannen, waardoor er lucht in de longen kan stromen. De inademing gebeurt kort, actief en is goed hoorbaar.

Bij kapalabhati wordt er gebruikgemaakt van de middenrifademhaling, ofwel gebruikmaking van het middenrif en niet van de borstkas. Kapalabhati wordt in de regel met een duidelijke nadruk op de uitademing uitgeoefend: deze is krachtig en actief, terwijl de inademing passief en reagerend blijft. De uitademing gebeurt in deze oefening door een krachtvol intrekken van het buikoppervlakte naar binnen. Deze ademhaling wordt in een snel ritme meerdere keren kort, snel en sterk achter elkaar herhaald. Hierbij worden de longen als pomp gebruikt. Hierbij wordt zoveel druk gecreëerd, dat de lucht slijm en smeer uit de longen via de neusgaten naar buiten brengt. Er wordt tussen korte, explosieve inademingen en een lichtelijk langere passieve uitademing gewisseld, waarbij de vuisten als drukmiddel op de buik staan geplaatst.

Kapalabhati wordt door yogi's gewaardeerd, omdat er een gevoel zou ontstaan dat het hoofd leeg wordt en de vloed aan gedachten onderbroken wordt. Gezien de drukontwikkeling, moet er voorzichtig omgegaan worden met deze techniek. Bijvoorbeeld door te beginnen met langzame oefeningen. Ook zetten critici vraagtekens bij deze oefening, gezien er net als bij hyperventilatie in korte tijd een grote hoeveelheid zuurstof naar de hersenen wordt gebracht. Kriya's zijn in het algemeen omstreden en sommige kunnen gevaarlijk zijn. Zowel in India als in het Westen zijn er yogascholen die de reinigingstechnieken wel en die ze niet uitoefenen en verschillen de meningen of de kriya's in de huidige tijd nog van waarde zijn.

Een variant op deze ademhaling is een combinatie van kapalabhati met nadi sodhana (de wisselademhaling): in dit geval wordt er steeds alleen door één neusgat geademd, terwijl de andere dicht wordt gehouden. De wisseling kan ofwel na een vaststaand aantal inademingen of tussen elke in- en uitademing plaatsvinden. Deze laatste variant is het moeilijkst.

Een oefening die wel eens met kapalabhati wordt verwisseld, is de bhastrika (blaasbalg). Hoewel ze op elkaar lijken zijn er enkele belangrijke verschillen.

Het essentiële verschil tussen beide, is dat kapalabhati een kriya (reinigingsoefening) is en bhastrika een pranayama (ademhaling) Er zijn echter ook yogi's die de kapalabhati eveneens tot de pranayama rekenen, zoals Fred van Beek en binnen Sivananda-yoga Swami Vishnu Devananda .

Daarnaast betekent kapalabhati "schedel glanzen" en er moet na de beoefening ervan het gevoel ontstaan van een heldere geest. Bhastrika betekent "blaasbalg" en als deze oefening uitgevoerd wordt, dan moet de buik als blaasbalg fungeren. Wanneer dat niet zo is, dan is er geen sprake van respectievelijk kapalabhati of bhastrika.

Ook bij bhastrika is er een variant, waarbij de neusgaten afwisselend gesloten worden. Volgens André Van Lysebeth kan kapalabhati onder bepaalde omstandigheden ook door astmapatiënten worden uitgevoerd, terwijl dit bij bhastrika voor mensen met problemen aan de luchtwegen taboe is.


</doc>
<doc id="1044288" url="https://nl.wikipedia.org/wiki?curid=1044288" title="Arteria carotis interna">
Arteria carotis interna

De arteria carotis interna of binnenste halsslagader is de belangrijkste slagader van het hoofd en de nek die de hersenen van bloed voorziet.

De arteria carotis interna is een voortzetting van de arteria carotis communis. Deze slagader splitst zich ter hoogte van de vierde nekwervel in de arteria carotis interna en de arteria carotis externa. De eindarteriën van de arteria carotis interna zijn de arteria cerebri anterior, de arteria cerebri media en de arteria communicans posterior, die samen met de arteria communicans anterior en de arteria cerebri posterior de cirkel van Willis vormen.

De arteria carotis interna vertakt zich in vele kleinere slagaders, waarvan er zich normaal gesproken geen bevinden in de nek. De belangrijkste slagaders die zich vanuit de arteria carotis interna aftakken:


</doc>
<doc id="1044484" url="https://nl.wikipedia.org/wiki?curid=1044484" title="Cirkel van Willis">
Cirkel van Willis

De cirkel van Willis of circulus arteriacus Willisi is een vaatkring van slagaders die de hersenen van bloed voorzien. De cirkel van Willis is vernoemd naar de Engelse arts Thomas Willis (1621-1675), die de vaatkring van slagaders en anastomosen ontdekte. De cirkel van Willis zorgt voor een netwerk van anastomosen in de bloedvoorziening van de hersenen. Het is een soort beveiligingsmechanisme; als een deel van de cirkel van Willis afgesloten raakt, bijvoorbeeld door atherosclerose, is de bloedvoorziening via de andere weg gewaarborgd. De cerebrale perfusie is zo meestal voldoende om ischemie te voorkomen.


Het toevoegsel "communicans" in de naam arteria communicans posterior komt voort uit het gegeven dat dit bloedvat de arteria carotis interna verbindt met het vertebrobasilaire systeem. De arterie vormt daardoor een essentieel onderdeel van het netwerk van collateralen tussen de arteria carotis en het vertebrobasilaire systeem dat zich aan de basis van de hersen bevindt, de zogenaamde cirkel van Willis.
Hoewel de arteria basilaris en de linker en rechter arteria cerebri media ook de hersenen van bloed voorzien, worden zij niet tot de cirkel van Willis gerekend.

Er bestaat een enorme variatie in de anatomie van de cirkel van Willis. Het schoolvoorbeeld kwam bij een onderzoek naar 1413 hersenen slechts in 34,5% van de gevallen voor. Bij een belangrijke variant is de arteria cerebri posterior erg smal en de arteria communicans posterior juist verwijd, waardoor de arteria carotis interna in dat geval ook de bloedvoorziening van het posterieure deel van de hersenen voor haar rekening neemt.


</doc>
<doc id="1044554" url="https://nl.wikipedia.org/wiki?curid=1044554" title="Arteria communicans posterior">
Arteria communicans posterior

De arteria communicans posterior of achterste verbindingsslagader is een bloedvat in de cirkel van Willis dat zowel links als rechts de arteria carotis interna verbindt met de arteria cerebri posterior. Bij het kruispunt tussen de arteria communicans posterior en de arteria carotis interna ontspringen ook de arteria cerebri anterior en de arteria cerebri media.

Aneurysmata van de arteria communicans posterior zijn na aneurysmata van de arteria communicans anterior de meest frequente in de cirkel van Willis. Een dergelijk aneurysma kan leiden tot een paralyse van de nervus oculimotorius door druk van het aneurysma (soms al voor de ruptuur ervan). Het barsten van een dergelijk sacculair aneurysma van de cirkel van Willis is de belangrijkste oorzaak van een subarachnoïdale bloeding.


</doc>
<doc id="1044581" url="https://nl.wikipedia.org/wiki?curid=1044581" title="Arteria communicans anterior">
Arteria communicans anterior

De arteria communicans anterior of voorste verbindingsslagader is een slagader in de cirkel van Willis die de linker arteria cerebri anterior verbindt met de rechter arteria cerebri anterior.

Aneurysmata van de arteria communicans anterior zijn de meest voorkomende aneurysmata in de cirkel van Willis. Dergelijke aneurysmata kunnen leiden tot gezichtsvelduitval zoals bitemporale hemianopsie, psychopathologie en pathologie betreffende de functies van de frontale kwab.


</doc>
<doc id="1044741" url="https://nl.wikipedia.org/wiki?curid=1044741" title="Rudolf Meurer">
Rudolf Meurer

Rudolph Johann Theodor (Rudolf) Meurer (Maastricht, 7 maart 1866 – Amsterdam, 8 juni 1950) was een Nederlands roeier, arts en gynaecoloog. Hij was ereburger van Amsterdam. Zijn bijnaam was "De Pruus".

Met roeivereniging Nereus won hij tussen 1891 en 1894 viermaal de Varsity. In 1892 was hij coach van skiffeur Janus Ooms, die als eerste buitenlander de Diamond Sculls won. Met de Nereus 8 won Meurer de Thames Cup van 1895 en de Europese Titel in 1924.

Hij was een begrip in de roeiwereld (verbonden aan Nereus, eerste bestuurslid van Minerva), promotor van de Bosbaan, oprichter van het Amsterdams Medisch Sportkeuringsbureau en eerste voorzitter van de Koninklijke Nederlandsche Roeibond. Hij was vanaf 1898 hoofd van de Rijkskweekschool voor Vroedvrouwen. In Amsterdam Geuzenveld werd een straat naar hem vernoemd, de "Dokter Meurerlaan".



</doc>
<doc id="1045602" url="https://nl.wikipedia.org/wiki?curid=1045602" title="Craquelé-eczeem">
Craquelé-eczeem

Craquelé-eczeem (EC, van het Engelse eczema craquelé) ook wel asteatotisch eczeem genoemd, is een huidaandoening die gekenmerkt wordt door een droge, schilferige huid, die voornamelijk bij ouderen voorkomt. Het kan groot ongemak veroorzaken door pijn en jeuk in de aangedane lichaamsdelen. 

Craquelé-eczeem treft men voornamelijk aan op de schenen. Aanvankelijk is de huid droog en kwetsbaar. Geleidelijk vertoont de huid meer tekenen van eczeem; schilfering en roodheid. Na verloop van tijd ontstaan er kloofjes, als die zich uitbreiden vertoont de huid het typische craquelépatroon. In een later stadium zijn ook de bovenarmen, bovenbenen en onderrug aangedaan. Bij ernstiger, gegeneraliseerde gevallen breidt het craquelé-eczeem zich uit over de gehele romp en ledematen. Dit kan een teken zijn dat er sprake is van een onderliggende maligniteit (kanker).

Factoren die bijdragen aan het ontstaan van craquelé-eczeem zijn een van nature droge huid en een neiging tot makkelijk beschadigen van de huid. Onderliggende processen die bijdragen aan de aandoening zijn, vermindering van het watervasthoudende vermogen van de hoornlaag, ontvetting van de huid door schoonmaak- of oplosmiddelen, heet baden, scrubben, te hard afdrogen, lage luchtvochtigheid en droge, koude wind. Herhaaldelijke beschadiging van de huid kan leiden tot ontstekingen en de water-vet balans van de huid verder verstoren. 

Craquelé-eczeem wordt meestal aangetroffen bij ouderen en wordt vaak pas vastgesteld als ze in een ziekenhuis of instelling worden opgenomen. Veelvuldig is er sprake van een sociaal isolement en een slechte algehele gezondheid. 

Men kan EC behandelen met dermatocorticosteroïden die de ontsteking verminderen. Vette neutrale crèmes en zalven verbeteren de globale ernst van het eczeem. Crèmes die ureum of glycerol bevatten, helpen tegen uitdroging. Antihistaminica tegen de jeuk zijn vaak niet zo effectief.

Bepaalde vormen van EC lijken geassocieerd te zijn met kanker. Bij een onderzoek naar dit verband werd bij 47% van de patiënten met EC een vorm van kanker vastgesteld. Men kon typische verschillen vinden in de symptomen van het EC bij patiënten "met" een kwaadaardige tumor en patiënten "zonder" kanker. Kenmerkende eigenschappen die verband hielden met de aanwezigheid van kanker: EC over grote delen van het lichaam (met name de romp), EC die niet meer reageerde op behandeling met corticosteroïden en diepe, rode, ontstoken kloven en scheurtjes. 

In een aantal kleinere studies werd al eerder gewezen op een mogelijk verband tussen EC en kanker. 


</doc>
<doc id="1045696" url="https://nl.wikipedia.org/wiki?curid=1045696" title="1,3-dichloorpropeen">
1,3-dichloorpropeen

1,3-dichloorpropeen is een gechloreerde koolwaterstof. Door aanwezigheid van een asymmetrische dubbele binding bestaan er twee stereo-isomeren van: "cis" en "trans"). Het is een kleurloze vloeistof met een scherpe geur.

1,3-dichloorpropeen (als mengsel van de twee isomeren) wordt hoofdzakelijk gebruikt in de land- en tuinbouw, om de bodem te ontsmetten, 4 tot 8 weken vóór het planten of zaaien. Deze toepassing heeft aan belang gewonnen omdat de stof een alternatief is voor methylbromide, waarvan het gebruik door het protocol van Montreal verboden is (in tegenstelling tot methylbromide is 1,3-dichloorpropeen niet ozonafbrekend). Het is een nematicide, doeltreffend tegen aaltjes; in mindere mate ook tegen insecten, schimmels, virussen en (als neveneffect) tegen onkruiden. De toediening gebeurt door directe injectie in de bodem of via druppelirrigatie. De handelsnaam van een product met 1,3-dichloorpropeen is "Telone" van Dow AgroSciences.

De Europese Commissie heeft evenwel besloten om het gebruik van 1,3-dichloorpropeen als bestrijdingsmiddel niet meer toe te laten: met ingang van 20 maart 2008 mogen geen toelatingen meer verstrekt worden voor producten met 1,3-dichloorpropeen. Bestaande voorraden mogen nog één jaar langer, tot 20 maart 2009, gebruikt worden. Dit verbod is gebaseerd op de vaststelling, dat bij het gebruik van 1,3-dichloorpropeen er verschillende bekende en onbekende polygechloreerde onzuiverheden in het milieu terechtkomen, waarvoor geen informatie beschikbaar is over hun gedrag in het milieu (persistentie, toxicologisch gedrag, opname door gewassen, accumulatie, metabolisme, residugehalte). Het kan daarom niet aangetoond worden dat de blootstelling van de consument aanvaardbaar is; en er bestaat een mogelijk risico van grondwaterverontreiniging, voor vogels, zoogdieren, in het water levende dieren en andere niet-doelorganismen.

1,3-dichloorpropeen is ontvlambaar. De damp kan met lucht een explosief mengsel vormen. Kortstondige blootstelling kan leiden tot irritatie van de ogen, de huid en de luchtwegen. De stof kan effecten hebben op het centraal zenuwstelsel. Herhaalde of langdurige blootstelling kan de huid gevoelig maken. 1,3-dichloorpropeen is mogelijk kankerverwekkend en mutageen. De grenswaarde voor beroepsmatige blootstelling is 1 ppm (5 mg/m) als tijdgewogen gemiddelde.

Het is zeer giftig voor waterorganismen. Het wordt vrij snel afgebroken in het milieu (de halveringstijd is theoretisch minder, in de praktijk meer dan 24 uur).



</doc>
<doc id="1045791" url="https://nl.wikipedia.org/wiki?curid=1045791" title="Nummulair eczeem">
Nummulair eczeem

Nummulair eczeem (nummulair-muntvormig) is een vorm van eczeem die wordt gekenmerkt door ronde (soms ovale) eczematueze plekken, ook wel plaques genaamd. De plaques zijn duidelijk van de omliggende huid te onderscheiden. Meestal treft het mannen vanaf middelbare leeftijd.

De rand van de plaques is enigszins verheven. Ze schilferen, zijn bedekt met een korst en vaak komt er wat vocht uit. Meestal zijn er maar een beperkt aantal plekken, maar het kunnen er ook meer dan 20 zijn. Ze kunnen overal op het lichaam voorkomen, typisch lichaamsdelen zijn de rug van de handen en de armen. Kenmerkend is ook dat de plaques ineens hun uiteindelijke grootte bereiken en niet concentrisch uitgroeien. Nummulair eczeem is moeilijk te behandelen en komt vaak weer terug, veelal op dezelfde plaatsen. De laesies kunnen weken en soms maandenlang blijven bestaan. De jeuk kan hevig zijn. De huid is vaak droog, waardoor veelvuldig wassen en droge lucht het eczeem kunnen verergeren.

De oorzaak van het nummulair eczeem kan onbekend zijn (idiopathisch), of het kan deel uitmaken van een atopisch eczeem. De idiopathische vorm is bijzonder moeilijk te behandelen en kan langdurig blijven bestaan.

Het klinische beeld van nummulair eczeem is bijzonder karakteristiek waardoor in de meeste gevallen de diagnose wordt gesteld aan de hand van de symptomen.

Centraal staat het gebruik van een corticosteroïden bevattende zalf. In hardnekkige gevallen kan een teerpreparaat worden ingezet. Ook kan lichttherapie met UVB worden overwogen.De droge huid kan met neutrale ureum- of glycerol bevattende crèmes worden behandeld.




</doc>
<doc id="1045855" url="https://nl.wikipedia.org/wiki?curid=1045855" title="Peptidoglycaan">
Peptidoglycaan

Peptidoglycaan of mureïne is een driedimensionaal netwerk van één gigantisch molecuul, dat de celwand van een bacterie verstevigt, waardoor het tevens de vorm van de cel bepaalt.
Het bestaat uit lange gecrosslinkte polysacharideketens, gevormd uit twee afwisselende aminosuikers: N-Acetylglucosamine en N-Acetylmuraminezuur (NAMA), telkens β-(1,4) gebonden. Aan het NAMA aminosuiker zit telkens een tetrapeptide gebonden, die in de driedimensionale structuur zorgt voor de vernetting van het peptidoglycaan, via een peptidebinding.

Pseudomureïne is een op mureïne gelijkende structuur die bestaat uit een alternerende sequentie van N-acetylglucosamine en N-acetyltalosaminuronzuur (NATA), die β-(1,3) gebonden zijn. Deze β-(1,3)-binding is ongevoelig voor lysozymen en vormt zo een betere beschermlaag voor de bacterie in kwestie. Pseudomureïne komt voornamelijk voor in de celwand van Archaea, maar af en toe ook bij bacteriën.


</doc>
<doc id="1045924" url="https://nl.wikipedia.org/wiki?curid=1045924" title="Rijangst">
Rijangst

Rijangst (amaxofobie) is een overmatige en niet-functionele angst om een voertuig te besturen of om bijrijder te zijn. Het begrip rijangst is vooral bekend als belemmerende emotie bij het rijden in een automobiel, een vrachtwagen of op een motorfiets. Ook bij het (mee)rijden in militaire voertuigen en andere werkvoertuigen komt rijangst voor.

Rijangst als aandoening is niet specifiek in het diagnostisch handboek, de DSM-IV, opgenomen. Rijangst wordt in de DSM-IV vaak geduid als een angststoornis binnen de groep specifieke fobieën- Situationele Type. Ook wordt rijangst vaak omschreven als onderdeel van paniekstoornis met agorafobie of post traumatische stress. (Blanchart en Hickling, 1997) , (Van den Berg, Boon, Van Bergen, 2005). Toch voldoet rijangst veelal niet aan de volledige toekkening van een diagnose. Veel rijangstklachten hebben zowel kenmerken van paniekstoornis als specifieke fobieklachten, zonder volledig aan deze criteria te voldoen (Taylor, Dean en Podd 2002)

Rijangst kan specifiek zijn wanneer de angst zich beperkt tot slechts één of enkele situaties, bijvoorbeeld tunnels, bruggen, de linkerrijstrook op de autosnelweg, wegen langs water, het naderen van verkeerslichten, het rijden in een file, inparkeren, verkeersagressie, angst om mee te rijden met een specifiek persoon. De angst om mee te rijden wordt ook wel bijrijdersangst genoemd.


Mensen met rijangst zijn veelal niet alleen bang voor het verkeer of het autorijden zelf. Ze zijn ook vaak bang voor de symptomen van hun eigen lichamelijke angst, zoals spierkrampen en/of duizelingen, hyperventilatie, hartkloppingen, wanhoopsgedachten etc. (Van den Berg, Boon, Van Bergen, 2005).

Van de bijna 7 miljoen Nederlanders met rijbewijs zit de helft wel eens nerveus of angstig achter het stuur (Kerncijfers Personen Vervoer, 2004). In Nederland zijn er tussen de 800.000 en 1.000.000 mensen die lijden aan een of andere vorm van rijangst (Van den Berg, Boon en Van Bergen, 2005). Naar schatting vermijden een half miljoen Nederlanders het autorijden helemaal (Van den Berg, Boon, Van Bergen, 2005). Mensen met rijangst hebben de overeenkomst dat ze auto of motor rijden onmogelijk als pure ontspanning kunnen zien.

Rijangst is een aandoening die vaak te behandelen is. De duur en intensiteit van de benodigde zorg verschilt per rijangsttype of diagnose. Ook persoonlijke en sociale omstandigheden spelen een rol bij de behandelduur. De behandeling van rijangst is hoofdzakelijk het domein van psychologen en rijinstructeurs. De laatste jaren zijn specialisaties in opkomst, waarbij psychologen of instructeurs zich bekwamen in het begeleiden van rijanstigen.

In 2006 heeft dit geleid tot de oprichting van een beroepsvereniging voor rijangstcoaches. De beroepsvereniging houdt zich bezig met het opzetten van onderwijs voor de omscholing van rijinstructeurs tot rijangstcoach.
Een rijangstcoach houdt zich bezig met het toepassen van angst en stress verminderende interventies voor rijangstigen. Bepaalde interventies blijven echter nog steeds het domein van de psycholoog, zoals toepassingen van trauma-interventies als EMDR, diagnosestelling en het behandelen van angstklachten in een breder perspectief zoals bij bijvoorbeeld paniekstoornis of burn-out.
Angstbehandelcentrum IPZO heeft in samenwerking met de Nederlandse Politieacademie het project RIJPOL opgezet, in het kader van beroepsspecifieke zorg voor politieagenten.



</doc>
<doc id="1046160" url="https://nl.wikipedia.org/wiki?curid=1046160" title="Anaglyph">
Anaglyph

Anaglyph is een methode om stereofoto's te bekijken. Bij anaglyph worden twee aparte beelden over elkaar getoond, een rood beeld voor het linkeroog en een cyaan beeld voor het rechter. Deze beelden worden bij het bekijken weer gesplitst, door ze met een speciale bril te bekijken.
Deze zogenoemde 'anaglyphbril' (een brilletje met een rood filter links, en een cyaan filter rechts) filtert uit de anaglyphafbeelding twee verschillende beelden. Het linkeroog ziet alleen het beeld in rood, en het rechteroog ziet alleen het beeld in cyaan (groen plus blauw). In vroegere toepassingen werd nog gebruikgemaakt van groen als filterkleur, tegenwoordig is cyaan de meest gebruikte kleur.

Anaglyphen worden onder andere gebruikt voor het bekijken van stereofoto's gemaakt door bijvoorbeeld het STEREO (ruimtemissie)project of de Mars Exploration Rover. Daarnaast worden deze afbeeldingen gebruikt in een groot aantal commerciële toepassingen als stereofilms, cd-labels, stickers enzovoort.

Het rode glas van de bril voor het linkeroog ziet alleen de groene delen op de foto. Het cyaan gekleurde glas ziet alleen de rode delen.

Een stereofoto kan worden gemaakt met een stereocamera. Bij het samenstellen van de anaglyph wordt in het rechter beeld het rode beeld vervangen door het rode beeld van de linker afbeelding. Dit proces werkt altijd voor zwart-witachtige afbeeldingen als sepia, en soms voor kleurenafbeeldingen. Wanneer een kleuren (stereo)beeld niet al te veel rood bevat kan hiervan prima een anaglyph gemaakt worden. Bevatten de beelden te veel rood, dan wordt het beeld voor de kijker onrustig. Dit proces kan voor bijvoorbeeld foto's worden uitgevoerd in grafisch bewerkingsprogramma's als GIMP of Photoshop.

Ook virtuele objecten kunnen worden gebruikt om een anaglyph te maken met behulp van bijvoorbeeld de Persistence of Vision Raytracer. Daarnaast biedt numerieke simulatieprogrammatuur soms de mogelijkheid om grafieken als anaglyph weer te geven, zie nevenstaande afbeelding.

In de volgende afbeeldingen zijn twee deelbeelden van een rood/cyaan anaglyph apart te zien, beide beelden zijn vanuit een iets verschillend standpunt genomen, en beelden dus een iets ander perspectief af. Het linker beeld is door een roodgekleurd filter van de andere kleuren ontdaan, het rechter door een cyaanfilter idem. De kleuren van de kaarten zijn zodanig aangepast dat ze niet te veel rood bevatten. In de uiteindelijke afbeelding worden beide beelden met ongeveer gelijke helderheid bij elkaar opgeteld, en ontstaat een de afbeelding die hieronder vergroot is getoond.

In de anaglyph zijn drie speelkaarten te zien die zonder anaglyphbril duidelijk even groot zijn, met bril wordt het diepteperceptiesysteem van de hersenen aangesproken, en lijkt het alsof de kaarten zich niet meer allemaal even ver van de waarnemer af bevinden. De hersenen leiden hieruit af dat de kaarten naar rechts toe groter worden, en men ziet de kaarten dan ook daadwerkelijk groter.

Om anaglyphen te kunnen bekijken is een bril nodig met een rood en een cyaan (of blauw) 'glas' (plastic). Voor incidenteel gebruik is gebruik van een kartonnen bril voldoende, deze kan zelfs zelf gemaakt worden van karton en dun plastic in de kleuren rood en cyaan, maar er zijn voor professioneel gebruik ook volwaardige brillen. Kartonnen brillen worden ook vaak meegeleverd met DVD's waarop analglyph-versies van films te zien zijn of boeken waarin analglyph-afbeeldingen staan of worden in winkels uitgedeeld als er op de TV een uitzending in analglyph zal worden vertoond. Sommige van deze brillen bieden extra's als een focale correctie voor het linkeroog of een bepaalde hoeveelheid lek van rood door het rechterglas, om het bekijken comfortabeler te maken.




</doc>
<doc id="1046714" url="https://nl.wikipedia.org/wiki?curid=1046714" title="Heptachloor">
Heptachloor

Heptachloor is een chloorhoudend bestrijdingsmiddel, een insecticide, dat in grote delen van de wereld waaronder de Europese Unie sedert min of meer geruime tijd verboden is. Het komt voor als witte tot bruine, wasachtige kristallen.

Heptachloor is een moeilijk afbreekbare, verontreinigende stof. De halfwaardetijd in de bodem bedraagt 1 tot 2 jaar. Het heeft een lipofiel karakter (goed oplosbaar in vet). In insecten en zoogdieren (dus ook de mens) is het voornaamste afbraakproduct ervan heptachloorepoxide, dat biologisch actiever is dan heptachloor en dat ook gemakkelijk opgeslagen wordt in het vetweefsel. Heptachloorepoxide is bioaccumuleerbaar en het gevaar bestaat, vooral in organismen aan het einde van de voedselketen, dat de concentratie ervan in het weefsel zo hoog wordt dat het organisme sterft.

Hoewel heptachloor niet meer mag gebruikt worden, kan het door zijn persistentie echter nog tientallen jaren het milieu blijven vervuilen en in de voedselketen voorkomen.

Kortstondige blootstelling aan heptachloor kan effecten hebben op het centrale zenuwstelsel. Langdurige blootstelling kan effect hebben op de lever. De stof is mogelijk kankerverwekkend bij de mens.

In de Europese Unie werd de verkoop en het gebruik van heptachloor, samen met de persistente organische chloorverbindingen aldrin, chlordaan, dieldrin, DDT, endrin, HCH en hexachloorbenzeen en een aantal kwikverbindingen, verboden door de EU-richtlijn 79/117/EEG van 21 december 1978.

Heptachloor is een van de zogenaamde ""dirty dozen"", twaalf "persistent organic pollutants" (POPs) of persistente organische verontreinigende stoffen, waarvan volgens de Conventie van Stockholm uit 2001 de productie en het gebruik (behoudens expliciet vermelde uitzonderingen) wereldwijd verboden moest worden. Deze conventie is door de ratificering ervan door Frankrijk als vijftigste land, van kracht geworden op 17 mei 2004.



</doc>
<doc id="1050052" url="https://nl.wikipedia.org/wiki?curid=1050052" title="Deventer Ziekenhuis">
Deventer Ziekenhuis

Het Deventer Ziekenhuis is een middelgroot ziekenhuis in de Nederlandse gemeente Deventer. Er werken ongeveer 2500 mensen; het ziekenhuis is daarmee een van de grootste werkgevers van Salland.

De "Stichting Deventer Ziekenhuizen" is in 1985 ontstaan uit een fusie van het Sint Geertruiden ziekenhuis en Sint Jozef ziekenhuis. Deze ziekenhuizen zijn in 2008 verhuisd naar een nieuw complex op de Rielerenk tussen het dorp Schalkhaar en de wijk De Vijfhoek.

In Deventer bestaat een traditie van het opleiden van specialisten die teruggaat tot de eerste helft van de 20e eeuw. In 1992 kregen de opleiders van het ziekenhuis de Gulden Adelaar, de prijs voor cultuur en wetenschap van de gemeente Deventer, vanwege het niveau van hun werk.

In 2010 en 2011 is in het Deventer Ziekenhuis de televisieserie "De echte coassistent" opgenomen, die zes jongeren in opleiding tot arts volgt.



</doc>
<doc id="1053820" url="https://nl.wikipedia.org/wiki?curid=1053820" title="Gonolobus condurango">
Gonolobus condurango

Gonolobus condurango (synoniem: "Marsdenia condurango") is algemeen bekend als Cundurango of Condurango. Het is een plant die op de hellingen van de Andes, Zuid-Amerika (Ecuador, Peru en Colombia) op grote hoogten van 2000-3000 m voorkomt.

Ze wordt ongeveer 9 m hoog en produceert fluweelachtige hartvormige bladeren en kleine trechtervormige groenachtige bruine bloemen. Condurango verdiend zijn lokale naam, "adelaarswijnstok" aan de grote condors die vaak deze stevige wijnstok als zitstokken gebruiken.

Het deel van condurango dat wordt gebruikt zijn de droge schors van de takken en van de boomstam. Condurango bevat glycosiden en steroïden, onder meer condurangine: een giftige gele glucoside, aesculitine en coffeïne.

Condurango wordt gebruikt voor een verscheidenheid van spijsverterings- en maagproblemen. Het helpt de spijsvertering om de secretie van spijsverteringssappen te verhogen. Condurango wordt ook gebruikt als bloedstelpend middel. Men dacht vroeger ook dat de plant een werking tegen kanker had, maar dit bleek niet waar te zijn. Van condurango kan een thee worden gemaakt, en er kan ook een geneeskrachtige wijn van worden gemaakt. Dit gebeurt door 50 tot 100 gram van verpletterde condurango aan een liter wijn toe te voegen. Deze wijn wordt ook verkocht om de eetlust op te wekken. Condurango wordt ook gebruikt als bitterstof in dranken. Verder vertoont condurango anti-inflammatoire en antioxiderende eigenschappen in dierlijke studies. In reageerbuisstudies, bleek het hoogst actief te zijn tegen de mycobacterie die tuberculose veroorzaakt. Personen met een latexallergie kunnen allergische reacties vertonen bij inwendig gebruik van condurangobereidingen, doordat de schors rubber bevat.



</doc>
<doc id="1053895" url="https://nl.wikipedia.org/wiki?curid=1053895" title="Teken van Nikolsky">
Teken van Nikolsky

Het teken van Nikolsky is een teken van toegenomen fragiliteit van de huid. Hierbij wordt over de huid gewreven. Als hierbij de huid kapot gaat en afgeschoven kan worden, wordt de uitkomst positief genoemd. Klassiek wordt het onderzoek uitgevoerd op gezonde (niet-rode) huid.

Het teken is positief bij huidaandoeningen die gekenmerkt worden door blaarvorming in de opperhuid, zoals

Bij ziekten waarbij de blaren ontstaan op de overgang van epidermis en dermis (zoals bulleus pemfigoid en dermatitis herpetiformis, is het teken van Nikolsky negatief. Zodoende kan het uitvoeren van de test bijdragen aan het onderscheiden tussen deze aandoeningen. De test is niet zeer objectief. Enerzijds is er ook in gezonde huid door wrijven wel blaarvorming op te wekken, en bij oudere mensen, prednisongebruik en zonlichtschade gebeurt dat relatief gemakkelijk. Omgekeerd kan bij pemfiguspatiënten het teken van Nikolsky ten onrechte negatief lijken, als te voorzichtig gewreven wordt.

Een verwant verschijnsel is zijdelingse uitbreiding van de blaar, als op een intacte blaar gedrukt wordt. Dit wordt soms ook het teken van Nikolsky genoemd.. Dit verschijnsel is echter door Asboe-Hansen in 1960 beschreven, en treedt ook op bij andere blaarziekten zoals pemfigoid. Wel is de vorm waarmee de blaar uitbreidt verschillend (scherp bij pemfigus, rond bij pemfigoid).

Piotr Vasiliyevich Nikolskij (of -sky of -skiy afhankelijk van de transliteratie, 1858-1940) beschreef het verschijnsel in 1896 bij pemfigus foliaceus. 


</doc>
<doc id="1055015" url="https://nl.wikipedia.org/wiki?curid=1055015" title="Paul Gachet">
Paul Gachet

Paul-Ferdinand Gachet (Rijsel, 30 juli 1828 – Auvers-sur-Oise, 9 januari 1909) was een Frans arts die bekend is geworden vanwege de behandeling van de schilder Vincent van Gogh gedurende diens laatste weken in Auvers-sur-Oise en het portret van Dr. Gachet dat Van Gogh in 1890 van hem maakte.

Gachet groeide op in Rijsel. Hij was later een amateurschilder die zijn werk signeerde met "Paul van Ryssel". Hij verhuisde naar Mechelen en studeerde vervolgens in Parijs en Montpellier.

Tot zijn kennissenkring behoorden Gustave Courbet, Victor Hugo en Paul Cézanne.
Gachet gaf onder andere Pierre-Auguste Renoir en Édouard Manet medische adviezen. Later kreeg hij veel kritiek omdat zijn patiënt Vincent van Gogh na tien weken behandeling zelfmoord pleegde.


</doc>
<doc id="1055111" url="https://nl.wikipedia.org/wiki?curid=1055111" title="Sleutelbeenademhaling">
Sleutelbeenademhaling

Volgens yogi André Van Lysebeth is sleutelbeenademhaling een ademhaling waarbij tijdens het ademen de sleutelbeenderen omhooggaan.
De term sleutelbeenademhaling is zeer ongebruikelijk en wordt binnen de reguliere ademhalingsfysiologie niet gebruikt, van Lysebeth doelt op het (ondersteunend) gebruik van hulpademhalingsspieren zoals de musculus sternocleidomastoideus.
De sleutelbeenademhaling zou vooral voorkomen bij nervositeit, depressie en angst, en dan vooral bij vrouwen.

Aangezien volgens van Lysebeth sleutelbeenademhaling vaker waargenomen wordt bij vrouwelijke zuigelingen - hoewel in zéér beperkte mate - schrijft hij er een instinctieve functie aan toe: voor vrouwen zou dit ten dienste staan tijdens de zwangerschap, omdat er het plaatsgebrek in de buik en daarmee het niet kunnen gebruiken van het middenrif mee gecompenseerd zou worden. Vooral op de dagen voordat een vrouw 'uitgerekend' is, zou de sleutelbeenademhaling vaak te zien zijn. 
Voor deze theorie heeft van Lysebeth geen deugdelijke onderbouwing. Hij heeft nooit systematisch deze observaties geobjectiveerd. Ook voor baby's van het mannelijk geslacht met een dergelijk ademhalingspatroon geeft hij geen functioneel verklarende reden. Iedere wetenschappelijke grond voor deze theorie ontbreekt.

Bij het beoefenen wordt hoog geademd door de schouders en dus de sleutelbeenderen op te trekken. Om beter in deze ademhaling te kunnen oefenen, bindt yogi André Van Lysebeth een riem om de buik, zodat de flankademhaling wordt ontmoedigd. Of dat afbinden van de buik ook de middenrifbewegingen doet afnemen, is niet bekend, dat heeft van Lysebeth nooit uitgezocht.

Inademing vindt plaats door het vergroten van het volume van de borstkasholte. De vergroting van de borstkasholte vindt plaats door afvlakking van het middenrif (buikademhaling) in combinatie met samentrekking van de tussenribspieren, waardoor de ribben naar boven en naar buiten worden getrokken (borstademhaling). Daarnaast kan door middel van onder meer de musculus sternocleidomastoidicus het naar boven verplaatsen van de ribbenkast ondersteund worden. Dit noemt men wel de hulpademhaling. Deze hulpademhaling, hier sleutelbeenademhaling genoemd, staat nooit los van de borstademhaling, maar dient slechts als ondersteuning daarvan.
De ademhaling kan volledig onbewust geschieden, onder invloed van de hersenstam, maar ook bewust beïnvloed worden. Door deze bewuste beïnvloeding kan het accent verschuiven van middenrifafvlakking naar borstademhaling. Aangezien hersenstam functies niet trainbaar zijn, kan met ademhalingstraining de onbewuste ademhaling niet beïnvloed worden.



</doc>
<doc id="1055125" url="https://nl.wikipedia.org/wiki?curid=1055125" title="Volledige ademhaling">
Volledige ademhaling

De volledige ademhaling is een ademhalingstechniek die de middenrifademhaling, flankademhaling en de sleutelbeenademhaling tot een geheel verenigt in een natuurlijke ritmische beweging. De techniek is een belangrijke pranayama, ofwel ademhalingstechniek in de yoga, en verschillende andere, vooral oosterse disciplines. Met "ademhaling" wordt niet de "ademhaling" als fysiologisch proces bedoeld, noch zegt "volledig" iets over de kwaliteit van de ademhaling.

Volgens yogi André Van Lysebeth kan een mens die moeite heeft met de volledige ademhaling deze het gemakkelijkst weer aanleren, door op de rug te gaan liggen. De ademhalingstechniek die hij hierbij gebruikt, is de longen eerst geheel leeg te maken en vervolgens de inademing te beginnen in de buik, waarbij vervolgens ook de flanken gevuld worden en waarbij daarna de sleutelbeenderen omhoog gaan. De ademhaling gebeurt zonder horten en stoten. Een andere mogelijkheid om de volledige ademhaling te oefenen, is in de kathouding, een asana of yogahouding in hatha yoga.

De volledige ademhaling wordt gezien als de een gezonde ademhalingstechniek. Van Lysebeth raadt de volledige ademhaling vooral ook aan bij mensen die een zittend leven leiden, met als reden een vertraagde bloedcirculatie in de organen te voorkomen. Bij oefeningen is het niet de bedoeling zichzelf op te blazen als een bal, maar juist ongeforceerd te ademen. De volledige ademhaling verloopt het natuurlijkst wanneer de uitvoering een soepele en onafgebroken samenhang heeft en de drie fasen elkaar opvolgen, zonder dat de continuïteit verbroken wordt.

Een ideale ademhaling is volgens Van Lysebeth diep, langzaam, onhoorbaar en moeiteloos. De drie ademhalingen gaan daarbij geleidelijk in elkaar over. Wanneer de ademhaling hoorbaar is, zou het betekenen dat deze te gejaagd is. Verder laten mensen bij de oefening van de volledige ademhaling de buik wel eens zakken, wanneer ze overgaan naar de flankademhaling; het is echter de bedoeling dat de luchtdruk onder in de buik op hetzelfde peil blijft bij de overgang naar de volgende fase.

Wanneer mensen een opgewekt gevoel van duizeligheid krijgen bij het oefenen van de volledige ademhaling, dan is dat volgens Van Lysebeth volstrekt ongevaarlijk maar wel onaangenaam. Dit zou vooral voorkomen bij mensen met een iets lagere bloeddruk. De reden hiervoor is dat het opzuigen van lucht tot gevolg heeft dat het bloed uit de hersenen gezogen wordt. De duizeligheid wordt veroorzaakt door een verlaging van de bloeddruk en dus de spanning op de hersenen en is op zich daarom juist gunstig. De duizeligheid kan weggenomen worden door de benen loodrecht boven het lichaam te houden.


</doc>
<doc id="1055209" url="https://nl.wikipedia.org/wiki?curid=1055209" title="Inademing">
Inademing

Inademing, ook wel inspiratie, is de beweging van lucht van buiten, via de luchtwegen naar de longblaasjes. Op de inademing volgt de uitademing.

Inademing begint met de samentrekking van het middenrif (buikademhaling), waardoor de pleurale ruimte uitdijt en er volgens de wet van Boyle een vergroting van de negatieve druk ontstaat. Deze negatieve druk brengt de luchtbeweging voort. Ook kan inademing tot stand komen doordat de ribben omhoog en naar voren bewogen worden (borstademhaling). Via neus of mond komt de lucht binnen, waardoor de longen uitzetten.



</doc>
<doc id="1055239" url="https://nl.wikipedia.org/wiki?curid=1055239" title="Uitademing">
Uitademing

Uitademing, ook wel expiratie, is de beweging van lucht uit de bronchiën van de longen door de luchtpijp en de neus of de mond naar buiten. De uitademing volgt op de inademing.

De uitgeademde lucht is rijk aan koolstofdioxide, een afvalproduct van celademhaling, en heeft een verminderde hoeveelheid zuurstof. Het percentage bestanddelen van lucht verandert van inademen naar uitademen als volgt:



</doc>
<doc id="1055259" url="https://nl.wikipedia.org/wiki?curid=1055259" title="Mondademhaling">
Mondademhaling

Mondademhaling verwijst naar de in- en uitademing door de mond. Een andere ademhalingswijze is de neusademhaling.

Een mens ademt door de neus, wanneer hij rust of licht in beweging is, en ademt gelijktijdig door de neus en mond tijdens intensieve lichaamsbeweging, zoals sport en aerobics om daarmee voldoende gaswisseling te realiseren. Door de mond ademhalen heeft als nadeel dat de lucht niet zoveel gefilterd en verwarmd wordt, zoals wel het geval is bij het door de neus ademhalen.



</doc>
<doc id="1055379" url="https://nl.wikipedia.org/wiki?curid=1055379" title="Neusademhaling">
Neusademhaling

Neusademhaling verwijst naar de in- en uitademing door de neus. De neusademhaling is om verschillende redenen een betere ademhaling dan de mondademhaling.

Door middel van de ademhaling gaat er ongeveer tien liter lucht per minuut naar de longen. In de neus bevinden zich neusharen die stofdeeltjes tegenhouden, fijnere deeltjes zoals bacteriën, schimmelsporen of virussen blijven kleven in het slijm dat zich op de oppervlakte van neusholte, luchtpijp en bronchiën bevindt. Een tweede functie van het slijmvlies is het verwarmen en vochtig maken van de lucht. Daarnaast stroomt de lucht langs het reukslijmvlies en wordt dus tijdens de inademing gecontroleerd. De lucht gaat door de neus door de luchtpijp, bronchiën en bronchiolen naar de longblaasjes.

De longen halen zuurstof uit de lucht en geven er koolstofdioxide aan af. 



</doc>
<doc id="1055769" url="https://nl.wikipedia.org/wiki?curid=1055769" title="Dermografie">
Dermografie

Dermografie is het verschijnsel dat galbulten zijn op te wekken door het over de huid krassen met een stomp voorwerp. Zodoende kan op de huid ("dermo") geschreven ("grafie") worden. Dit is kenmerkend voor een type urticaria die urticaria factitia genoemd wordt. Mestcellen die ook gewoonlijk in de huid aanwezig zijn, zouden zo instabiel zijn dat ze door het wrijven geactiveerd kunnen worden. 


Doordat de specifieke oorzaak van dermografisme niet bekend is kan men geen doelgerichte behandeling ontwikkelen. Een behandeling die toch effect heeft ondanks deze niet bekende oorzaak berust op antihistamines.


</doc>
<doc id="1055777" url="https://nl.wikipedia.org/wiki?curid=1055777" title="Teken van Darier">
Teken van Darier

Het teken van Darier is een verschijnsel aan de huid. Enkele minuten na stevig wrijven over de huid ontstaat ter plekke een galbult: een rode, gezwollen papel. Dit gebeurt als er te veel mestcellen in de huid aanwezig zijn, dus bij systemische mastocytose en urticaria pigmentosa. Bij urticaria pigmentosa zijn de mestcellen gelokaliseerd in de bruine vlekjes die de aandoening kenmerken, en alleen daar is het teken positief.



</doc>
<doc id="1055880" url="https://nl.wikipedia.org/wiki?curid=1055880" title="Naaldvoerder">
Naaldvoerder

Een naaldvoerder is een medisch instrument, dat wordt gebruikt bij operaties voor het vasthouden van de hechtnaald tijdens het sluiten van wonden.

Er zijn zeer veel verschillende modellen en de keuze is vaak afhankelijk van de voorkeur van de chirurg.

De bekken van de naaldvoerder zijn uitgerust met een profiel van ribbels, puntjes, driehoekjes en dergelijke, bedoeld voor het stevig vasthouden van de naald zodat deze niet kan kantelen of wegglijden.
Een goede naaldvoerder is gemaakt uit roestvast staal. Het profiel in de bekken slijt door het regelmatig gebruik en bij constateren van deze slijtage dient de naaldvoerder te worden vervangen.
Een duidelijke verbetering in de ontwikkeling van naaldvoerders was de introductie van speciale extra harde profielplaatjes in de bekken, gemaakt van wolfraamcarbide ofwel Tungsten-Carbide. Deze instrumenten worden vaak aangeduid met de toevoeging "TC". Optisch zijn ze te onderscheiden van gewone naaldvoerders doordat de fabrikant de handvatten of ogen van een goudkleurige coating heeft voorzien.

De meest bekende modellen zijn:

Soms worden modellen toegepast die zijn voorzien van een ingeslepen schaar. Deze worden dan aangeduid met de toevoeging Olsen, zoals Mathieu-Olsen, Hegar-Olsen etc.

Naaldvoerders zijn er in diverse kwaliteitsklassen, die worden bepaald door de wijze van productie.
De goedkoopste worden na het gieten van het basismodel gemonteerd en afgewerkt.
Na het gieten kan men de ruwe instrumenten verder 'uitsmeden' zodat gas- en slakinsluitingen worden verwijderd. Tussen de diverse stadia van smeden worden de instrumenten verhit en in olie afgekoeld waardoor de hardheid van het staal toeneemt.
De ideale naaldvoerder is sterk maar ook elastisch om de vervormingen tijdens het gebruik op te vangen. Ook dient hij bestand te zijn tegen veelvuldig reinigen en steriliseren.
De meeste instrumenten worden gefabriceerd in Pakistan. Ook China en Polen exporteren grote hoeveelheden medische instrumenten.
In en om de Duitse stad Tuttlingen zijn veel bekende fabrikanten van hoogwaardige medische instrumenten geconcentreerd.


</doc>
<doc id="1056644" url="https://nl.wikipedia.org/wiki?curid=1056644" title="José Ángel Córdova">
José Ángel Córdova

José Ángel Córdova Villalobos (Guanajuato, 19 augustus 1953) is een Mexicaans medicus en politicus van de Nationale Actiepartij (PAN). Sinds 2006 is hij minister van gezondheid.

Córdova Villalobos studeerde publieke administratie en chirurgie aan de Universiteit van Guanajuato. Córdova Villalobos was voorzitter van de kiescommissie in de staat Guanajuato en zat van 2003 tot 2006 in de Kamer van Afgevaardigden. Op 1 december 2006 werd hij door president Felipe Calderón tot minister benoemd.

Córdova staat bekend als conservatief. Tijdens zijn periode als afgevaardigde verzette hij zich tegen het voorstel van toenmalig minister van gezondheid Julio Frenk om de morning-afterpil in overheidsklinieken te verstrekken, en beargumenteerde dat deze pil een verkapte vorm van abortus is. Als minister verklaarde hij dat het trouw blijven aan een partner de enige oplossing is tegen aids, veroordeelde hij voorbehoedsmiddelen, gaf hij te kennen dat seksuele voorlichting niet meer op scholen onderwezen moest worden en betoogde hij dat artikelen die homoseksuelen tegen discriminatie moeten beschermen homoseksualiteit promoten. Nadat hierover controverse ontstond ontkende het ministerie dat Córdova deze uitspraken had gedaan.


</doc>
<doc id="1057220" url="https://nl.wikipedia.org/wiki?curid=1057220" title="Cerebrale visuele inperking">
Cerebrale visuele inperking

Cerebrale visuele inperking (CVI), (Engels, "Cerebral visual impairment"), is een gebrek aan beeldverwerkingscapaciteit in de hersenen.

CVI kan veroorzaakt worden door een zuurstoftekort tijdens of vlak na de geboorte. Daarbij treedt dan beschadiging op van de neurologische paden waarover de beeldverwerking plaatsvindt. In grote lijnen zijn er twee belangrijke paden te onderscheiden, de dorsale en de ventrale stroom.

Normaal gesproken wordt voor de beeldverwerking de informatie in een aantal verschillende stromen gesplitst. De ene stroom houdt zich bezig met "wat" iets is, de andere stroom met "waar" iets is. Beschadigingen aan de dorsale stroom leiden tot problemen met de bepaling van het "waar". Beschadigingen aan de ventrale stroom leiden tot problemen met het "wat", maar ook met gezichtsherkenning en dus met "wie".



</doc>
<doc id="1057301" url="https://nl.wikipedia.org/wiki?curid=1057301" title="Entamoeba histolytica">
Entamoeba histolytica

Entamoeba histolytica is een parasiet uit het rijk der protisten. "Entamoeba histolytica" is meestal rond tot ovaal van vorm en ongeveer 15-20 ųm lang.

Deze eencellige parasiet komt voor in de menselijke darmen. Een infectie veroorzaakt amoebiasis.

Een van de voornaamste kenmerken van "Entamoeba histolytica" is dat het rode bloedcellen (erytrocyten) doodt. De actieve voedende toestand van deze entamoeba heet ook wel amoebische trofozoiet. Meestal worden geen pathogenen in de ontlasting aangetroffen, behalve bij verhoogde peristaltiek.

"Entamoeba histolytica" kan overgedragen worden via water en voedsel. Dit komt doordat de cyste, een overlevingsvorm van de parasiet (rond met vier kernen), wordt uitgescheiden in de ontlasting. De cyste is een vorm waarin de parasiet buiten het lichaam kan overleven en zich dus in water en voedsel kan bevinden. Wanneer dat voedsel vervolgens wordt gegeten, vindt transmissie plaats.

Entamoeba histolytica komt met name in de tropen en subtropen voor, naar schatting bij ongeveer een half miljard mensen.

De cystevorm komt het lichaam binnen via water of voedsel en passeert dan de maag. Vervolgens komt deze in de darmen terecht en deelt zich daar. De vier kernen worden vier trophozoieten (actieve voedende vorm van de parasiet). Die delen zich ook weer en doen zich te goed aan alles dat zich in de darmen van de gastheer bevindt. Naarmate het zich naar de uitgang (anus) begeeft, vormt het zich om naar zijn cystestadium. Het merkt dat de omgeving in de dikke darm droger wordt en eet niet meer. Het vormt zich om tot een ronde vorm en slaat wat reservevoedsel op. Het deelt zich nog twee keer tot er vier kernen zijn en is dan klaar om uitgescheiden te worden om vervolgens andere gastheren op te zoeken. De parasiet beweegt zich voort door middel van pseudopodia: schijnvoetjes/ uitsteeksels.

Aanvankelijk werd aangenomen dat relatief weinig mensen ziek worden van "Entamoeba histolytica", maar dit idee is achterhaald. Dit komt doordat de cyste van een nauw verwant organisme, "Entamoeba dispar", morfologisch en microscopisch niet te onderscheiden is van "Entamoeba histolytica". "Entamoeba dispar" is niet pathogeen en "Entamoeba histolytica" is dat wel. Anders dan de cyste is de trophozoid wel te onderscheiden. Deze eet namelijk erytrocyten en dit doet "Entamoeba dispar" niet.

DNA-test. De polymerase-kettingreactie, vaak afgekort tot PCR (van Polymerase Chain Reaction), is een manier om uit zeer kleine hoeveelheden DNA (enkele moleculen) specifiek een of meer gedeeltes te vermenigvuldigen (amplificeren) tot er genoeg van is om het te analyseren.

"Entamoeba histolytica" kan symptomatisch zijn (4-10% ontwikkelt de ziekte binnen een jaar) en asymptomatisch. "Entamoeba histolytica" kan door middel van proteasen het weefsel kapotmaken en erytrocyten eten. Dit veroorzaakt bloedingen, een belangrijk symptoom van infectie met "Entamoebe histolytica" en veroorzaakt bloed en slijm in de ontlasting.


</doc>
<doc id="1057432" url="https://nl.wikipedia.org/wiki?curid=1057432" title="Roger Vangheluwe">
Roger Vangheluwe

Roger Joseph Vangheluwe (Roeselare, 7 november 1936) is een Belgische rooms-katholieke bisschop. Hij was de 25 bisschop van Brugge tussen 1984 en 2010. Op 22 april 2010 bood hij zijn ontslag aan als bisschop vanwege een zaak van seksueel misbruik. Dit ontslag werd de volgende dag door paus Benedictus XVI aanvaard.

Roger Vangheluwe werd priester gewijd in Roeselare op 1 februari 1963. Aan de KU Leuven behaalde hij het licentiaatsdiploma in de theologie en Bijbelse talen en het kandidaatsdiploma in de wiskunde. Na zijn priesterwijding kreeg hij diverse benoemingen in het onderwijs, de parochiepastoraal en als proost van sociale werken.

Van 1968 tot 1984 was hij professor aan het Grootseminarie in Brugge. In 1969 werd hij benoemd tot districtvicaris (district Centrum: Izegem, Roeselare, Staden en Tielt) in het vicariaat voor de parochiepastoraal. Van 1977 tot 1984 was hij secretaris van dit vicariaat.

Op 15 december 1984 verleende paus Johannes Paulus II aan de bisschop Emiel-Jozef De Smedt van het Bisdom Brugge het emeritaat en benoemde hij Roger Vangheluwe op 19 december van hetzelfde jaar. Vangheluwe werd op 3 februari 1985 gewijd door kardinaal Godfried Danneels, met als medeconsecranten de bisschoppen De Smedt, Vancottem, Huard en Laridon. 'Considerate Jesum' ('Richt uw ogen op Jezus' (Hebr. 3,1) was zijn bisschopsleuze. De motivatie luidt: 'Midden deze tijd van religieus pluralisme is Christus uniek. Hij overwint alle kwaad. Hij is ook het model voor elke mens, de waarborg van vrede en verzoening.'

De bisschop van Brugge vertegenwoordigde de bisschoppenconferentie bij de KU Leuven, bij Pax Christi Vlaanderen, bij Broederlijk Delen, bij Netwerk Caritas Solidariteit en Caritas Catholica Vlaanderen. Hij was ook voorzitter van de bisschoppelijke commissie ‘diaconie' en "Kerk & dienst aan de wereld". Tevens was hij referendaris bij Caritas Catholica Vlaanderen, bij het Netwerk Rechtvaardigheid en Vrede, bij de Federatie van de Bedevaarten van de Benelux en ook bij de Commissie Christelijk Dienstbetoon in Toerisme.

Tijdens zijn episcopaat heeft hij bij herhaling pastorale reizen ondernomen: hij bezocht missionarissen en priesters in de missie in Latijns-Amerika, Afrika en Azië.

De bisschop legde tijdens zijn ambtsperiode twee accenten in de pastoraal: de zorg voor spiritualiteit én de aandacht voor de armoede, in zijn oude eeuwige vormen maar ook in zijn nieuwe, vaak verborgen vormen.

In de nacht van 19 op 20 april 2010 stuurde de familie van een slachtoffer van Vangheluwe een e-mail aan de Belgische bisschoppen, waarin ze hen op de hoogte brachten van jarenlang misbruik van een minderjarige. Dit betekende het abrupte einde van zijn carrière. Op 19 april 2010 gaf hij nog een gastcollege aan de Leuvense universiteit. Hij zei toen onder meer, na een vraag van een theologiestudent over de pedofilieschandalen in de kerk: ""Het is ambetant. Het is schandalig. (...) Er zijn ook al een paar artikelen verschenen waaruit blijkt dat pedofilie nergens zo weinig gebeurt als in de katholieke kerk"".
Bisschop Vangheluwe diende op 22 april 2010 zijn ontslag in omdat hij zich voor en na zijn bisschopswijding schuldig had gemaakt aan seksueel misbruik van een minderjarige neef. Dit werd door aartsbisschop André Leonard toegelicht op een persconferentie. In oktober 2010 bleek dat die neef in augustus een klacht met burgerlijke partijstelling had ingediend bij het Brussels parket. Zijn klacht betrof verkrachting en aanranding. Dit gebeurde bij onderzoeksrechter Wim De Troij, die ook de Operatie Kelk leidde.
Op 3 mei 2016 kwam er een nieuwe klacht binnen van een derde slachtoffer, waarover echter niets meer werd gehoord..

Aartsbisschop Léonard oordeelde dat Vangheluwe zich gezien zijn daden nooit tot bisschop had mogen laten wijden. Vangheluwe is volgens Katholiek Nederland de eerste bisschop binnen de Katholieke Kerk die aftreedt omdat hij zelf dader is van pedoseksueel misbruik.

Na zijn aftreden leidde hij een teruggetrokken leven in een slotklooster, de trappistenabdij van Westvleteren. Koen Vanhoutte, kanunnik, vicaris-generaal van het bisdom Brugge en president van het seminarie, werd aangesteld als diocesaan administrator tot aan de benoeming op 25 juni 2010 van Jozef De Kesel als 26ste bisschop van Brugge. Op 11 september 2010 verliet Vangheluwe de abdij voor een andere bestemming. Van verschillende kanten werd er inmiddels bij hem op aangedrongen zelf bij de paus de lekenstatus aan te vragen.
Vangheluwe zou eind 2011 met emeritaat zijn gegaan.

Medio november 2010 raakte bekend dat het Vaticaan een kerkelijk onderzoek opende tegen de voormalige bisschop.

In december 2010 verscheen er een 'fictobio' van Roger Vangheluwe geschreven door Louis Van Dievel. Van Dievel verklaarde bij "Joos" op Radio 1 de bestaansreden van het boek: "Ik heb lang gewacht op een publieke schuldbekentenis van Roger Vangheluwe, aangezien die er niet gekomen is doe ik het voor hem. Vangheluwe heeft echter wel degelijk publiek schuld bekend op het ogenblik van zijn ontslag.

Op 9 april 2011 werd de beslissing van de Congregatie voor de Geloofsleer meegedeeld door de pauselijke nuntius in België: "Roger Vangheluwe moet België verlaten en zich onder spirituele en psychologische behandeling stellen." De nuntius voegde eraan toe dat hij ondertussen België had verlaten overeenkomstig deze beslissing. Vangheluwe behield zijn status als bisschop. Sommigen reageerden teleurgesteld op dit besluit van de Congregatie, omdat zij hadden verwacht dan wel gehoopt dat Vangheluwe zou worden gedegradeerd tot de status van leek. Drie dagen later evenwel maakte het Vaticaan bekend dat met deze maatregel het laatste woord nog niet is gesproken. Het psychologisch onderzoek dat Vangheluwe ondergaat, dient nu juist om informatie te verkrijgen op basis waarvan een maatregel genomen kan worden. Bij het nemen van die maatregel zal het Vaticaan - aldus woordvoerder Federico Lombardi - rekening houden met het lijden van de slachtoffers en de noodzaak van gerechtigheid.

Op 14 april 2011 gaf Vangheluwe in een hotel in het Franse Salbris een interview voor de Vlaamse commerciële televisiezender VT4 waarin hij openhartig sprak over het seksueel misbruik van zijn neefje van diens 5e tot 18e jaar (25 jaar geleden gestopt), enkele malen per jaar. Hij zegt dat hij daarbij nooit naakt was, en dat er dus ook geen penetratie was, en dat er ook geen orgasme was. Hij geeft ook toe een tweede neefje enkele malen seksueel misbruikt te hebben. Hij ontkent echter pedofiel te zijn. Hij betwijfelt het nut van de psychiatrische behandeling die hij moet ondergaan, omdat het misbruik al in een ver verleden is gestopt. De toon van dit interview die door velen als minimaliserend werd opgevat, lokte vanuit vele kanten zeer verontwaardigde reacties uit. Vangheluwe verbleef in een religieuze gemeenschap in La Ferté-Imbault, een kleine gemeente in het kanton Salbris, maar moest na het interview wegens overlast van de media weer vertrekken.

Strafrechtelijk onderzoek door het parket van Brugge werd afgesloten, omdat de feiten verjaard waren (de verjaringstermijn bij seksueel misbruik is 10 jaar). De Brugse procureur des Konings Jean-Marie Berkvens lichtte toe: ""Verkrachting? Niet zoals wij het ons voorstellen, maar technisch gezien gebeurde het soms wel, ja. De meeste feiten sloegen evenwel op aanranding van de eerbaarheid. Hij masturbeerde de kinderen. Zij waren soms ook naakt. Zelf is Vangheluwe nooit naakt geweest, dat klopt. Hij heeft zichzelf ook nooit laten aanraken."" Volgens Berkvens was de tweede neef vijf à zes jaar toen Vangheluwe zich voor het eerst aan hem vergreep, en stopte het na twee jaar. Dat het allemaal zo lang geheim is gebleven, weet Berkvens aan de "omerta die soms heerst binnen 'oer-katholieke' West-Vlaamse gezinnen".

Een greep uit herderlijke brieven, (vasten)conferentieteksten, artikels, brochures en boeken:


</doc>
<doc id="1058061" url="https://nl.wikipedia.org/wiki?curid=1058061" title="Anesthesietoestel">
Anesthesietoestel

Een anesthesietoestel is een machine waarmee men aan een patiënt een gasmengsel kan toedienen dat zorgt voor een toestand van gecontroleerde algehele anesthesie. "Narcoseapparaat" is een verouderde benaming die men nog veel hoort.

Het gasmengsel bestaat uit zuurstof, soms ook lachgas en een dampvormig anestheticum. De toegediende hoeveelheid zuurstof kan worden geregeld met een fijnregelkraan en afgelezen op een debietmeter (vado- of rotameter - deze bestaat uit een inwendig conische glazen buis met daarin een drijver. De gasstroom drukt de drijver omhoog in de buis en de hoogte van de drijver is het afleespunt van het debiet.)

Dikwijls zijn voor meerdere gassoorten (zuurstof, lachgas en perslucht) aparte flowmeters samengebracht in een behuizing, het flowmeterblok.

De stroom wordt geleid naar de verdamper, waarin het anestheticum van vloeibare vorm overgaat in damp. Met een regelknop kan nauwkeurig worden ingesteld hoeveel damp door de passerende gasstroom wordt meegenomen. Deze hoeveelheid wordt uitgedrukt in volume% van de stroom. Ieder anestheticum heeft specifieke eigenschappen en mag daarom alleen in speciaal daarvoor ontworpen verdampers worden toegepast.

Voor noodsituaties en om het systeem snel te kunnen vullen met 100% zuurstof zijn vrijwel alle toestellen uitgerust met een "bypass": geheel buiten de verdamper om wordt de zuurstof rechtstreeks naar de patiënt gevoerd.

Het gasmengsel wordt vanaf de verdamper via een dunne slang gevoerd naar het patiëntensysteem.
Hiervan bestaan vele uitvoeringen, die in 2 hoofdgroepen uiteenvallen:

Het afgebeelde toestel is speciaal voor diergeneeskunde ontworpen. Als extra is het uitgerust met een Capnomac monitor voor het bewaken van de gehaltes zuurstof, lachgas, koolzuurgas en anestheticum in de uitgeademde lucht.


</doc>
<doc id="1058288" url="https://nl.wikipedia.org/wiki?curid=1058288" title="Knabbeltang">
Knabbeltang

Een knabbeltang is een medisch hulpmiddel dat wordt gebruikt voor het verwijderen van kleine botfragmenten, en ook gereedschap van een glaszetter of huisschilder om stukjes glas af te knabbelen. Hij heeft "zigzagvormige" bekken.

Bij orthopedische ingrepen is het vaak nodig onregelmatigheden aan botten te verwijderen. Te denken valt aan scherpe uitsteeksels aan fractuurvlakken. De chirurg zal deze verwijderen met behulp van een knabbeltang. De tang heeft twee holle bekken, waarvan de randen scherp geslepen zijn zoals bij een scherpe lepel. Bij het sluiten van de tang schrapen de scherpe randen langs het bot en men kan het bot zelfs knippen.

Er zijn zeer veel modellen en uitvoeringen. De keuze voor een model wordt bepaald door de omstandigheden. Zeer kleine tangen worden gebruikt voor kleine botten, de bereikbaarheid bepaalt of men een rechte of gebogen tang gebruikt.


</doc>
<doc id="1058339" url="https://nl.wikipedia.org/wiki?curid=1058339" title="Isofluraanverdamper">
Isofluraanverdamper

ANESTHESIEVERDAMPERS

Een verdamper is een apparaat waarin vloeibare vluchtige anesthetica kunnen overgaan in dampvorm en geheel gecontroleerd kunnen worden toegevoegd aan een gasstroom.

Ieder anesthesietoestel is uitgerust met een verdamper, die is aangesloten op de meet- en regeleenheid voor zuurstof en lachgas, de flowmeters.
Verdampers zijn uiterst gecompliceerde toestellen. Door het verdampen van de vloeistof wordt veel warmte afgestaan zodat de vloeistof sterk afkoelt. Door deze afkoeling zal de verdamping geleidelijk steeds moeilijker verlopen.
Een goede verdamper heeft dan ook een dikke metalen mantel, die de vloeistof goed isoleert.
Ook is vrijwel altijd een thermostaat ingebouwd, die de dampafgifte constant houdt ongeacht de temperatuur.

De meeste verdampers zijn bedoeld voor gebruik met gasstromen tussen 100 en 6000 ml/min.

Op de instelknop vindt men de aanduiding voor de afgifte in volume-procent (vol%).

Alle dampvormige anesthetica hebben specifieke eigenschappen en mogen daarom alleen worden gebruikt in een verdamper die daarvoor is ontworpen. Door een speciaal vulsysteem dat alleen past voor het juiste middel (key-filler) kan de verdamper worden gevuld met vloeistof.

De tolerantie in nauwkeurigheid van de dampafgifte is 15% van de ingestelde waarde, dat wil zeggen bij een instelling van 2 vol% mag de afgegeven concentratie 1,7 vol% resp. 2,3 vol% zijn.
De mate van nauwkeurigheid bepaalt in hoge mate de aanschafprijs van de verdamper.

Diverse fabrikanten leveren verdampers met speciale voorzieningen als blokkeerstiften, snelwisselvatingen etc.
Enkele voorbeelden van verdampers zijn:

De verschillende anesthetica worden met een kleur gecodeerd, zodat men in een oogopslag de juiste slang voor de juiste verdamper kan pakken.

oranje = enfluraan

rood = halothaan

paars = isofluraan

geel = sevofluraan

groen = desfluraan


</doc>
<doc id="1060051" url="https://nl.wikipedia.org/wiki?curid=1060051" title="Parvovirus B19">
Parvovirus B19

Het Parvovirus B19 ("Human parvovirus B19") was het eerste menselijke parvovirus dat ontdekt werd, en tot 2005 ook het enige menselijke parvovirus dat ontdekt was. Het virus werd bij toeval ontdekt in 1975 door de Australische viroloog Yvonne Cossart. De naam is ontleend aan de naam van de petrischaal waarin het virus ontdekt werd.

Parvovirus B19 is het bekendst van het veroorzaken van de vijfde ziekte, een vrij onschuldige kinderziekte. Op hogere leeftijd veroorzaakt infectie met Parvo B19-virus acute gewrichtsklachten. Het virus kan eveneens artritis veroorzaken, waarbij de kans dat een vrouw deze ziekte oploopt door B19 circa twee keer zo groot is. Voor zwangere vrouwen is het virus gevaarlijk; de kans dat de foetus sterft wanneer de moeder geïnfecteerd wordt in de eerste twintig weken bedraagt 10%.

Primaire plaats voor replicatie van dit virus is de kern van een onvolgroeide rode bloedcel, deze geïnfecteerde cellen stoppen met prolifereren waardoor normale rode bloedcellen verminderd ontwikkelen. De effecten hiervan zijn onbeduidend tenzij de patiënt hemolytisch gecompromitteerd is. In deze gevallen manifesteert de infectie zich met acute ernstige anemie door snelle verlaging van het aantal rode bloedcellen en Hb.

Het virus verspreidt zich via de luchtwegen door speekseldruppeltjes, via bloedtransfusie of de placenta. De kans dat gezinsleden in hetzelfde huis ook worden geïnfecteerd is 50%, bij klasgenoten is dat 25%.

De symptomen van het B19-virus beginnen ongeveer zes dagen na de infectie. Geïnfecteerde patiënten met een normaal immuunsysteem kunnen anderen besmetten voor de symptomen komen opzetten. Personen met antistoffen tegen het B19-virus zijn vrijwel altijd immuun tegen het virus, maar er zijn gevallen bekend waarin dat niet zo is. Ongeveer de helft van alle volwassenen zijn immuun voor B19 vanwege een eerdere infectie.

Een opvallende toename van het aantal B19-gevallen wordt elke drie à vier jaar gezien. De laatste epidemie vond plaats in 1998. Lokaal kunnen kleine epidemieën ontstaan op scholen en verschoonplaatsen voor jonge kinderen.

Parvovirus B19 kan enkel infecties bij mensen veroorzaken, parvovirussen voor katten en honden zijn niet gevaarlijk voor de mens. Voor sommige kleine dieren zijn er vaccins verkrijgbaar tegen het virus, maar niet voor mensen.



</doc>
<doc id="1060514" url="https://nl.wikipedia.org/wiki?curid=1060514" title="Ligamentum falciforme">
Ligamentum falciforme

Het ligamentum falciforme hepatis (Latijn, lett. sikkelvormige band van de lever) is een brede en dunne vouw van het peritoneum. Het ligament is sikkelvormig en strekt zich uit tussen de bovenste buikwand en de lever.
Het ligament loopt van ventraal naar dorsaal de lever scheidend in een rechter- en een linkerkwab. Het ligt zo schuin dat een kant naar voren (ventraal) en tegen het peritoneum achter de rechter rechte buikspier en het diafragma aanligt, terwijl de andere kant naar achteren ligt (dorsaal) en tegen de linker leverkwab aanligt. Het strekt zich naar beneden uit tot de navel en het verdeelt de lever aan de oppervlakte in de rechter en linker leverlob. Het ligamentum falciforme ontstaat door de groei van de lever in het embryonale stadium, hierdoor wordt het ventrale meso uit elkaar geduwd waaruit deze dubbele omslagplooi gaat ontstaat, aan de diafragmatische zijde van de lever ontstaat hierdoor de area nuda die zonder tussenkomst van een meso tegen het diafragma ligt. Dit ligament bevat in zijn vrije rand het embryonale overblijfsel van de navelader (vena umbilicaris), die tijdens de zwangerschap via de navel verbonden is met de placenta om voedingsstoffen uit het moederlijk bloed te accepteren.

Het ligament bestaat uit twee lagen van het peritoneum die dicht tegen elkaar aanliggen. Aan de onderkant (caudaal), waar de twee lagen wat losser van elkaar liggen, bevinden zich het ligamentum teres hepatis en de venae adumbilicares.

Het ligamentum falciforme ontstaat in de tweede maand van ontwikkeling van het embryo uit het mesenterium ventrale.


</doc>
<doc id="1060585" url="https://nl.wikipedia.org/wiki?curid=1060585" title="Mutualisme">
Mutualisme

Mutualisme is in de ecologie een interactie tussen twee levensvormen ("bionten") waarbij beide voordeel hebben van die interactie (+/+). In vooral de Europese studieboeken wordt de term "symbiose" in engere zin gebruikt en is dan gelijk aan "mutualisme", maar het is steeds gebruikelijker de Anglo-Amerikaanse literatuur te volgen, en mutualisme als een van de vormen van symbiose te zien. Andere vormen van symbiose zijn dan commensalisme, parasitisme en amensalisme.

Er zijn criteria geformuleerd waaraan ten minste moet worden voldaan voordat men van "mutualisme" kan spreken. Bij planten zou van de volgende zes ijkpunten aan vier moeten worden voldaan.:



</doc>
<doc id="1060764" url="https://nl.wikipedia.org/wiki?curid=1060764" title="Dragee">
Dragee

Een dragee is een tablet met een coating. De coating bestaat vaak uit suiker en een kleurstof. Het doel van de coating is het verbeteren van het uiterlijk van het tablet, soms dient de coating ook om het farmacon (de geneeskrachtige stof) tegen invloeden van licht te beschermen of het smaakgevoel te verbeteren. Veel mensen vinden bovendien dat de gladde coating het inslikken van een tablet gemakkelijker maakt. Bij een geneesmiddel als de pil is de hoeveelheid farmacon zeer klein en is het tablet dat hiermee geslagen wordt erg klein. Door de coating eromheen wordt de dragee groter en daardoor makkelijker hanteerbaar. 

Doordat de coating en de suikerlaag snel en volledig in de maag oplost, hebben dragees geen verlengde afgifte. Als de coating om een tablet bedoeld is voor een langdurige afgifte, spreekt men van een tablet met verlengde of vertraagde afgifte, "niet" van een dragee.

In Nederland zijn veel geneesmiddelen als dragee in de handel, een bekend voorbeeld buiten de pil is de hardroze ibuprofendragee.



</doc>
<doc id="1061014" url="https://nl.wikipedia.org/wiki?curid=1061014" title="Fissura horizontalis pulmonis dextri">
Fissura horizontalis pulmonis dextri

De fissura horizontalis pulmonis dextri is de Latijnse naam voor de groeve tussen de midden- en bovenkwab van de rechterlong. In de radiologie wordt de fissuur ook wel fissura minor genoemd, ter onderscheiding van de fissura obliqua, die ook wel "fissura major" wordt genoemd.

De fissura horizontalis kent het toevoegsel "pulmonis dextri" (letterlijk "van de rechterlong"), maar eigenlijk is deze toevoeging overbodig. De linkerlong heeft doorgaans geen middenkwab en bezit derhalve geen fissura horizontalis.

De fissura horizontalis loopt ongeveer evenwijdig aan het transversale vlak en reikt vanaf de fissura obliqua tot aan de voorzijde van de borstkaswand en volgt daarbij voor een deel het traject van de vierde rechter rib.

Op longfoto's is de fissura horizontalis vaak op zowel voorachterwaartse opnames als op de laterale opname als een witte lijn zichtbaar. Met name als er zich (veel) vocht tussen de twee viscerale pleurabladen van de rechter boven- en middenkwab bevindt, is de fissuur duidelijker zichtbaar.



</doc>
<doc id="1061175" url="https://nl.wikipedia.org/wiki?curid=1061175" title="Regionale Instelling voor Ambulante Geestelijke Gezondheidszorg">
Regionale Instelling voor Ambulante Geestelijke Gezondheidszorg

Een Regionale Instelling voor Ambulante Geestelijke Gezondheidszorg (Riagg) was een Nederlandse instelling voor geestelijke gezondheidszorg, bestemd voor mensen met psychosociale of psychiatrische problemen waarvoor een opname in een psychiatrisch ziekenhuis niet nodig was, maar die te ernstig of te complex waren om door een huisarts of maatschappelijk werker afgehandeld te worden.

De Riagg's ontstonden in de jaren 1970, op basis van een wettelijk kader, door samenvoeging van sociaal psychiatrische diensten, medisch opvoedkundige bureaus, bureaus voor levens- en gezinsvragen en instituten voor multidisciplinaire psychotherapie.

Bij een Riagg werkten vooral psychotherapeuten, psychologen, sociaal psychiatrisch verpleegkundigen en psychiaters. Een behandeling bij een Riagg was altijd ambulant en begon doorgaans met een of meer intakegesprekken, waarna werd bepaald welke behandeling het meest geschikt was voor de cliënt. De behandeling bestond meestal uit gesprekken, hetzij individueel, hetzij in een groep. Daarnaast werd ook medicamenteus behandeld.

Een Riagg had ook preventie- en dienstverleningstaken, onder andere richting onderwijs en onderzoek.

In de meeste grotere plaatsen van Nederland was een Riagg te vinden. Bij de vele fusies rond de eeuwwisseling van gespecialiseerde psychiatrische instellingen tot grote 'marktgerichte' conglomeraten gingen veel Riagg's daarin op. 

Per 2015 was er geen enkele zelfstandige Riagg meer conform de oorspronkelijke doelstelling en werkwijze.



</doc>
<doc id="1061300" url="https://nl.wikipedia.org/wiki?curid=1061300" title="Glycogeenstapelingsziekte type II">
Glycogeenstapelingsziekte type II

De ziekte van Pompe, ook wel glycogeenstapelingsziekte type II of zure-maltasedeficiëntie genoemd, is een erfelijke spierziekte die veroorzaakt wordt door een tekort aan het enzym zure α-glucosidase. Hierdoor wordt glycogeen niet of slecht afgebroken en hoopt zich op in de lysosomen waardoor verschillende soorten weefsels beschadigd raken. De ziekte behoort dan ook tot de groep lysosomale stapelingsziekten. De grootste effecten ziet men in het hart, de skeletspieren(dwarsgestreept spierweefsel) en in glad spierweefsel. Er worden twee varianten onderscheiden: de klassieke variant, die zich al in de eerste levensmaanden openbaart met spierzwakte, en waarbij patiëntjes vaak al voor hun eerste verjaardag overlijden. Deze variant werd voor het eerst beschreven door de Nederlandse patholoog J.C. Pompe in 1932. Er is echter ook een "late-onset" variant, die op oudere leeftijd (puberteit, middelbare leeftijd of nog later) kan blijken. Patiënten hebben vooral last van spierzwakte; ademhalingsproblemen kunnen een oorzaak van overlijden zijn.

Het tekort aan het enzym zure α-glucosidase wordt veroorzaakt door een defect gen. Het gen heeft de aanduiding GAA gekregen en ligt op chromosoom 17q25. De ziekte erft autosomaal recessief over, beide ouders van een kind met de ziekte zijn drager van een afwijkende (gemuteerde) variant van het gen. De kans dat de kinderen de ziekte krijgen bedraagt 25 procent, de kans dat de kinderen niet ziek maar wel drager zijn van een afwijkend gen bedraagt 50 procent. Meer dan 200 verschillende mutaties van het GAA-gen kunnen aanleiding geven tot het krijgen van de ziekte. Het type mutatie heeft vaak een voorspellende waarde als het gaat over de ernst waarmee de ziekte zal verlopen. Dat dit niet altijd het geval is, geeft aan dat andere genen waarschijnlijk ook een rol spelen bij het ontstaan en verloop van de ziekte.

De incidentie varieert van 1 per 14.000 tot 1 per 300.000, afhankelijk van de geografische ligging en de etnische groep die men onderzoekt. Het komt relatief vaker voor bij Afrikaanse Amerikanen, in Zuid-China en Taiwan. Gemiddeld komt men uit op 1 op de 40.000.

Vanaf de geboorte verloopt de ziekte progressief. In ieder geval zijn spierafwijkingen aanwezig. Symptomen van hart- en andere orgaanafwijkingen zijn niet altijd vanaf het begin manifest. De symptomen en ernst van de ziekte nemen snel toe.

De ernstigste vorm van de ziekte van Pompe uit zich in de eerste levensmaanden. Zonder behandeling sterven patiënten meestal voor hun eerste levensjaar als gevolg van cardiorespiratoir falen. Vaak zijn voedingsproblemen een eerste symptoom. Spierzwakte neemt toe van relatief mild bij geboorte tot zeer ernstig bij 6-8 maanden (Spierhypotonie). Cardiomegalie, moeite met voeding, spierzwakte en een kenmerkend ECG met verkort PR-interval en een hoog QRS-complex kunnen wijzen op de ziekte van Pompe. Bij aanwezigheid van één of meer van deze symptomen zou de ziekte van Pompe in de differentiaaldiagnose opgenomen moeten worden.


De late-onsetvorm kan zich op elke leeftijd manifesteren. De verschijnselen van spierzwakte ontstaan heel geleidelijk. De klachten worden vaak pas onderkend wanneer patiënten moeilijk vanuit zithouding kunnen opstaan of moeite krijgen met traplopen.
De ziekte van Pompe is progressief en gaat gepaard met een sterk verhoogde morbiditeit en mortaliteit. Veel patiënten worden rolstoelafhankelijk en/of beademingsbehoeftig.


De gouden standaard voor het vaststellen van de ziekte van Pompe is een enzymassay waarmee de zure α-glucosidase-activiteit in bloed (lymfocyten) wordt gemeten. Deze test kan ook worden uitgevoerd in een blood spot, in een kweek van huidfibroblasten of in een spierbiopt.

Aanvullende tests

Het is moeilijk om snel een diagnose van de ziekte van Pompe te stellen. De symptomen zijn niet bijzonder specifiek en de ziekte is zeldzaam. Omdat de ziekte zo snel verloopt is het van belang dat men de correcte diagnose stelt.



Er moet onderscheid gemaakt worden tussen behandeling van de ziekte zelf door toediening van het ontbrekende enzym en behandeling van de symptomen.

Bij de ziekte van Pompe is de activiteit van het enzym zure α-glucosidase zeer sterk gereduceerd. In Europa is sinds 2008 het medicijn alglucosidase alfa (Myozyme), een Recombinant-DNA-geneesmiddel goedgekeurd voor behandeling van de ziekte van Pompe. Het medicijn moet per infuus worden toegediend. De effectiviteit voor het gebruik bij zeer jonge kinderen blijkt hoog. Patiënten die de ziekte op latere leeftijd krijgen hebben beperkt baat bij het middel.

De cardiomyopathie bij de ziekte van Pompe is moeilijk te behandelen. Dit gebeurt bij voorkeur door een gespecialiseerde cardioloog. Standaardmedicatie zoals beta-blokkers, ACE-remmers en digoxine kan de symptomen in sommige gevallen verergeren.

De arts zal de hartfunctie monitoren:

De slappe spieren bemoeilijken het hoesten, waardoor het infectierisico toeneemt. Indien de longfunctie te beperkt is, kan men proberen het hoesten te ondersteunen, waarbij gedacht kan worden aan het aanleren van de airstack-techniek. Indien dit onvoldoende helpt, kan ook ondersteuning met een hoestmachinie (Cough Assist) overwogen worden. Infecties dient men agressief te behandelen met antibiotica.
Luchtwegverwijders vergemakkelijken de ademhaling indien er ook een bronchusobstructie bestaat. Bij alleen falen van de ademspieren helpt dit vaak niet. 
De nachtelijke ademhaling kan bij zogenaamde respiratoire insufficiëntie (nachtelijke hypercapnie ofwel verhoogd koorzuurgehalte) worden ondersteund met nachtelijke, niet-invasieve beademing. Toediening van extra zuurstof, 's nachts of continu, kan op verschillende manieren, echter hierbij moet rekening gehouden worden met de eventuele hypercapnie.

In juli 2012 werd in de Nederlandse media gediscussieerd over de kosten van het behandelen van de ziekte van Pompe.

Vanwege de hoge jaarlijkse kosten (500.000 tot 700.000 euro per patiënt per jaar) en de beperkte effectiviteit stelde het College voor zorgverzekeringen eind juni 2012, de vergoeding ter discussie voor oudere patiënten. Ook de ziekte van Fabry werd in dit kader genoemd.

Inzet van de daarna ontstane publieke discussie waren de hoge kosten en de kosten die men zou mogen maken voor een gewonnen levensjaar. Later werden de rol van de farmaceutische industrie en de hoge prijzen van de medicijnen, de verantwoordelijkheid van ouders met een gendefect en het solidariteitsprincipe in de ziekteverzekering deel van het debat.

Het economische begrip QALY of quality-adjusted life year, een maat waarin de kosten van de medische behandeling in verband worden gebracht met het aantal levensjaren vermenigvuldigd met een correctiefactor voor de kwaliteit van die levensjaren, speelde een rol in de discussie. Een econoom, dr. Marc Pomp, stelde die maat op 50.000 euro; de kosten van behandeling van de ziekte van Pompe gaan daar ver overheen.

Bij de ziekte van Pompe in klassieke vorm zijn de kosten per quality-adjusted life year tussen de 300.000 euro en de 900.000 euro, afhankelijk van de dosis myozyme. De kosten per quality-adjusted life year zijn voor de niet-klassieke ziekte van Pompe gemiddeld vijftien miljoen euro. Het CVZ noemde het bedrag "ver boven de acceptabele grens".

Een uitgave van enkele tienduizenden euro per quality-adjusted life year is in de gezondheidszorg meestal reden om kritisch naar het aanbieden of voortzetten van een behandeling te kijken. Deze afweging moet vooral worden gemaakt wanneer het om grote aantallen patiënten gaat zoals bij algemeen voorkomende ouderdomsklachten en ouderdomsziekten. Het medicijn tegen de ziekte van Pompe is een "weesmedicijn" voor een zeer kleine groep. Dat kan tot een andere afweging leiden.

De medisch ethicus, theoloog en VVD-senator Heleen Dupuis vroeg zich in het "Algemeen Dagblad" af of we het in leven houden van lijders aan deze ziekten "wel moeten willen'. 

De zorgverzekeraars lieten weten dat zij door zouden gaan met het vergoeden van de zorg voor patiënten met de ziekte van Pompe.


</doc>
<doc id="1061882" url="https://nl.wikipedia.org/wiki?curid=1061882" title="Termietenheuvel">
Termietenheuvel

Een termietenheuvel is de woonplaats van een kolonie termieten. Deze heuvels kunnen grote afmetingen bereiken: in Australië zijn er termietenheuvels van 10 meter hoog aangetroffen.

Wetenschappelijk onderzoek heeft aangetoond dat er een correlatie bestaat tussen de samenstelling van termietenheuvels en die van de bodem. Op die manier zouden termietenheuvels kunnen helpen bij het zoeken naar onder andere goud, koper en mangaan.

De termietenheuvel bestaat uit aarde (vaak modder) en droog gras als bindmiddel. Binnenin bevindt zich een doolhof van gangen en kamers. Meestal bouwen termieten rond een omgevallen boom of een boomstronk en worden deze heuvels niet hoger dan 2 à 3 meter. Andere heuvels worden rond een rots gebouwd en kunnen hoger zijn.

Een termietenheuvel kan zowel onder als boven de grond gebouwd zijn, soms zelfs allebei. De voornaamste delen zijn:

De vorm kan kegelvormig, koepelvormig of onregelmatig zijn. De hopen hebben soms typische en uitgesproken vormen, zoals die van de kompastermiet ("Amitermes meridionalis"), die lange wigvormige hopen met een noord-zuid-georiënteerde as bouwen. Experimenteel is aangetoond dat deze richting een efficiëntere warmteregeling in de hand werkt. De kolom van hete lucht die in de bovengenoemde grondhopen toeneemt, drijft luchtcirculatiestromen binnen in het ondergrondse netwerk. De structuur van deze hopen kan vrij complex zijn. 

De temperatuurcontrole is essentieel voor die soorten die schimmeltuinen cultiveren en maar ook voor het verzorgen van de jonge insecten. De temperatuur in een termietenheuvel schommelt rond de 35°C.

In sommige delen van de Afrikaanse savanne overheersen bovengrondse termietenheuvels het landschap. In sommige delen van de Busangavlakte, in het noordoosten van de Zambiaanse Kafuevlakte, domineren kleine hopen van ongeveer 1 meter diameter met een dichtheid van ongeveer 100 heuvels per hectare het terrein. Per hectare is er ook één reuzentermietenheuvel met een diameter van ongeveer 25 meter. Gedurende het lokale regenseizoen zijn deze heuvels op satellietbeelden van hoge resolutie zichtbaar.


</doc>
<doc id="1061883" url="https://nl.wikipedia.org/wiki?curid=1061883" title="'s Heeren Loo">
's Heeren Loo

De 's Heeren Loo zorggroep is een grote christelijke aanbieder van zorg voor mensen met een beperking.

In 1891 opende de "Vereeniging tot opvoeding en verpleging van idioten en achterlijke kinderen", die tot stand was gekomen door de inzet van onder anderen de Voorthuizer predikant "Dr. mr. Willem van den Bergh" (1850 - 1890) een instelling op het landgoed "'s Heeren Loo" te Ermelo. Het was een handreiking naar protestants-christelijke gezinnen met een kind met een verstandelijke beperking, en ongeveer het begin van wat nu de "zorg voor mensen met een verstandelijke beperking" heet. Men gaf deze zorg vorm naar de inzichten van die tijd: de cliënten werden opgenomen in grote internaten, die ver van de bewoonde wereld gebouwd werden in de heilzaam geachte bos- of zeelucht.
In 1907 gaat te Ermelo "Groot Emaüs" van start voor hulpverlening aan jongeren met een lichte verstandelijke beperking.
In 1911 wordt te Ermelo een instelling voor meisjes geopend " Lozenoord" dat in 1934 met de eerste instelling zou fuseren tot "'s Heeren Loo-Lozenoord".
De heer W.F.H. van der Wart was lange tijd directeur van Groot Emaüs tot met zijn aftreden in 1946. Ook elders in Nederland worden nu instellingen gesticht: in 1923 de "Dr. mr. Willem van den Bergh stichting" te Noordwijk; in 1947 het "Van Arkel instituut" te Soest, in 1952 "Groot Schuylenburg" te Apeldoorn; in 1966 het "Westerhonk" te Monster, in 1968 de "Hartenberg" te Wekerom, in 1971 "Noorderhaven" te Den Helder en in 1990 "Baalderborg" te Hardenberg.
" Baalderborg" maakte zich na een aantal jaren los van 's Heeren Loo.
In 1998 sloot "Meilust" te Nijkerk, in 2001 sloot "De Opmaat" te Bedum en in 2005 sloot "Waalborg" te Druten zich aan bij de zorggroep.
Op wetenschappelijk gebied wordt in 1931 samen met de Vrije Universiteit het "Paedologisch instituut" opgericht. In 1967 wordt een observatiecentrum, de "Ederhorst" te Ede, geopend, dat thans los staat van 's Heeren Loo en een kinderpsychiatrisch centrum is.
In de loop der jaren verandert de zorg van karakter. De medische benadering maakte plaats voor een orthopedagogische en later voor het ideaal mensen met een verstandelijke beperking een zo normaal mogelijke woonomgeving te geven. De deskundigen, zoals de ooit zo machtige artsen legden zich toe op de terreinen waar ze deskundig in waren en beperkten zich daartoe. De grote instituten van destijds ontwikkelen zich steeds meer tot buurtschappen en wijken met een gemengde bevolking, terwijl steeds meer voormalige bewoners in kleine groepjes in stad of dorp wonen en werken.
De protestants-christelijke identiteit is geleidelijk aan overgegaan in een meer algemeen-christelijke houding.

Een jaar of twintig geleden waren de -toen acht- grote instellingen relatief autonoom en werden op afstand aangestuurd door de "Vereniging 's Heeren Loo", waarvan vooral diaconieën het ledenbestand vormden.
In 1994 werd deze Vereniging omgevormd tot een stichting met een professionele Raad van Bestuur.
Sedert 2003 zijn de oude instellingen, die zich hadden ontwikkeld tot "zorgcentra", opgesplitst in "regio's", die zijn samengevoegd tot vijf, door sommige betrokkenen als enigszins kunstmatig beleefde, "sectoren". Die sectoren zijn in 2009 opgeheven ten gunste van kleinere regio's, die alle onder de naam 's Heeren Loo door het leven gaan.
De 's Heeren Loo Zorggroep heeft ongeveer 8.700 cliënten, meer dan 11.500 werknemers en 3.800 vrijwilligers. Er zijn enkele honderden voorzieningen in 300 plaatsen. De omzet is jaarlijks ruim € 500 miljoen euro.
De werkmaatschappij waar behandelaars, zoals gedragswetenschappers, artsen en paramedici onder vallen, draagt de kunstmatige naam "Advisium" .

"'s Heeren Loo" stimuleert de eigen medewerkers door aanmoediging, begeleiding, training en subsidies van een steunfonds tot wetenschappelijk onderzoek.
Aan de Vrije Universiteit Amsterdam is er de "Willem van den Bergh-leerstoel". Bijzonder hoogleraar prof. dr. Herman Meininger houdt zich bezig met de sociale integratie van mensen met een verstandelijke beperking in diverse domeinen van de samenleving.
Aan de Rijksuniversiteit Groningen: financiert de zorggroep de "leerstoel orthopedagogiek". Hoogleraar prof. dr. Carla Vlaskamp doet onderzoek naar de opvoeding en ondersteuning van mensen met een zeer ernstige verstandelijke beperking.

De oude "internaten" hebben zich ontwikkeld tot veelzijdige centra met een variabel zorgaanbod:

In 2007 kwam 's Heeren Loo in het nieuws omdat op de locatie Ermelo een bewoonster door een medepatiënt ernstig was mishandeld. Onderzoek toonde aan dat het op een van de afdelingen van de locatie te Ermelo een chaos was en dat er onvoldoende aandacht was voor de behandeling van de bewoners. Naar aanleiding van dit incident besloot 's Heeren Loo deze afdeling te sluiten.

In een rapport van de SP, dat in november 2008 verscheen, werd vermeld dat 40% van de topmanagers in de gehandicaptenzorg meer verdienden dan de balkenendenorm. In 2007 verdienden de 5 bestuurders van 's Heeren Loo tezamen 994.014 euro, en staan daarmee op plaatsen tussen 11 en 17 op de ranglijst.

Op 18 januari 2011 toonde "Uitgesproken EO" beelden uit een vestiging van 's Heeren Loo in Ermelo van de verstandelijk gehandicapte Brandon die nauwelijks buiten kwam en regelmatig aan de muur zat vastgeketend met een tuigje vanwege zijn agressieve en onvoorspelbare gedrag. Een dag na de televisie-uitzending werd in de Tweede Kamer een spoeddebat gehouden over de leefomstandigheden van mensen in zorginstellingen die ernstig in hun bewegingsvrijheid worden beperkt.



</doc>
<doc id="1062199" url="https://nl.wikipedia.org/wiki?curid=1062199" title="Albert Hustin">
Albert Hustin

Albert Hustin (Ethe, 15 juli 1882 – Brussel, 12 september 1967) was een Belgische dokter, bekend voor de ontdekking in 1913 van natriumcitraat als middel om het stollen van het bloed tegen te gaan. Hiermee kon de kwaliteit van het bloed bewaard blijven en werden ook bloedtransfusies mogelijk zonder dat bloedgever en –ontvanger rechtstreeks met elkaar verbonden moesten worden. 

Hustin werd geboren in Ethe, een deelgemeente van Virton in het uiterste zuiden van België. Hij studeerde geneeskunde aan de Université Libre de Bruxelles en werd er assistent van chirurg Antoine Depage. Hij studeerde een jaar in Parijs, en in 1906 ondernam hij een studiereis naar de Verenigde Staten. Vanaf 1908 werkte hij in het Sint-Janshospitaal in Brussel, waar hij zich toelegde op wetenschappelijk onderzoek. Van 1925 tot 1952 was hij hoogleraar in de geneeskunde aan de Brusselse universiteit.

Hustin deed zijn ontdekking in 1913 aan het Solvay instituut waar hij zijn methode toepaste op dieren. Op 27 maart 1914 paste hij zijn methode voor het eerst en met succes toe bij een patiënt in het Sint-Janshospitaal. Volgens zijn laboratoriumdagboek ging het om een patiënt van 20 jaar die 150 ml bloed toegediend kreeg, verdund met een gecitreerde (30 cg) glucose-zoutoplossing van eveneens 150 ml. In april 1914 publiceerde hij over deze primeur het artikel "Principe d’une nouvelle méthode de transfusion sanguine". Dokter Depage, die bij het begin van de Eerste Wereldoorlog aan het hoofd stond van het militair hospitaal L'Océan in De Panne, gaf zijn toestemming en vanaf 1915 werd de methode regelmatig toegepast bij de gewonde militairen. Desondanks zou het nog tien jaar duren voor Hustins indirecte transfusie algemeen ingang vond.

In 1934 lag Hustin mee aan de basis van de oprichting van het eerste transfusiecentrum van het Belgische Rode Kruis, het "Centrum Albert Hustin" in het Brugmannziekenhuis in Brussel (nu verbonden aan het Sint-Pietersziekenhuis).

Hustin was gehuwd met de Brusselse dokter Mathilde Houyoux en had drie kinderen. Hustin had naast de geneeskunde een brede interesse en schreef onder andere twee boeken over de gebruiken en de taal van Belgisch-Lotharingen. Hij overleed in Brussel op 85-jarige leeftijd en werd begraven in zijn geboortedorp Ethe.

De machine waarmee hij zijn revolutionaire transfusies uitvoerde, is te zien in het "Musée Gaumais" te Virton.

Hustin publiceerde zijn bevindingen in drie verschillende tijdschriften. Onafhankelijk van hem botste de Argentijn Luis Agote eveneens op de methode. Hij gebruikte een minder verdunde oplossing dan Hustin en paste ze voor het eerst toe op 9 november 1914. Ook R. Weil en R. Lewisohn waren kort nadien bezig met de techniek. Het "Journal de Médecine de Bruxelles" met Hustins artikel was net vóór de havenblokkade nog verscheept vanuit Antwerpen, waardoor zijn bevindingen internationaal verkrijgbaar waren en opgenomen in de "Index Medicus" van 14 oktober 1914. Zijn prioriteit staat dus buiten kijf, maar de methoden van Agote en vooral Lewisohn lieten grotere transfusies toe. Geen van de betrokkenen lijkt overigens op de hoogte te zijn geweest dat Almroth Wright reeds in 1893 het potentieel van citratie had onderkend (toen nog zonder nut wegens andere obstakels met transfusie).





</doc>
<doc id="1062608" url="https://nl.wikipedia.org/wiki?curid=1062608" title="Rechterlong">
Rechterlong

De rechterlong is verdeeld in een boven-, midden- en een onderkwab en onderscheidt zich daarmee van de linkerlong, die alleen een boven- en een onderkwab heeft.

De middelste longkwab, de kleinste van de rechterlong, is wigvormig en begrenst een deel van de voorzijde en het voorste deel van de longbasis van de rechterlong. De linkerlong heeft, in tegenstelling tot de rechterlong, geen middenkwab. De lingula die de linkerlong daarentegen heeft, kan in de rechterlong niet worden teruggevonden.

De boven- en de onderkwab zijn vergelijkbaar met die van de linkerlong.
Soms komt in de rechterlong nog een lobus venae azygos voor.

De basis van de rechterlong ligt gemiddeld ongeveer 2,5 centimeter hoger dan die van de linkerlong, omdat het middenrif door de lever naar boven wordt gedrukt. Het hart neemt echter minimale ruimte in ten koste van de rechterlong. Hierdoor is de totale capaciteit van de rechterlong groter en weegt hij meer dan de linker.

De rechterlong heeft twee fissuren, de fissura obliqua of "fissura major", die de boven- en middenkwab scheidt van de onderkwab, en de fissura horizontalis pulmonis dextri of "fissura minor", die de bovenkwab van de middenkwab scheidt. De fissura obliqua loopt vanaf de processus spinosus van de tweede borstwervel schuin naar voren om de longbasis uiteindelijk op zeven à acht centimeter van de voorzijde van de borstkas te doorsnijden. De fissura horizontalis loopt vanaf de achterzijde van de long naar de voorste longgrens en doorsnijdt deze voorzijde ongeveer ter hoogte van de kraakbenige overgang tussen het borstbeen en de vierde borstwervel. Aan de mediastinale zijde is de fissura horizontalis te vervolgen tot aan het longhilum.


</doc>
<doc id="1062610" url="https://nl.wikipedia.org/wiki?curid=1062610" title="Fissura obliqua">
Fissura obliqua

De fissura obliqua of voluit fissura obliqua pulmonis is de Latijnse benaming van een fissuur in beide longen. In de rechterlong scheidt de groeve de boven- en middenkwab van de onderkwab; in de linkerlong is de fissura obliqua gelegen tussen de boven- en de onderkwab. De fissura obliqua wordt ook wel fissura major genoemd, ter onderscheiding van de fissura horizontalis, een fissuur in de rechterlong, die ook wel "fissura minor" wordt genoemd.

De fissura obliqua loopt van de processus spinosus van de tweede thoracale wervel (T2) tot aan de kraakbenige overgang tussen het borstbeen en de zesde rib. In de rechterlong loopt de fissura obliqua verticaler dan in de linkerlong. Rechts doorsnijdt de fissuur de longbasis ongeveer zeven à acht centimeter posterior van de voorzijde van de borstkas.
Op longfoto's zijn de fissurae obliquae alleen als een witte lijn zichtbaar op de laterale opname, die een linkerzijaanzicht van de longen toont. Het verschil in verloop tussen de linker en rechter fissura obliqua is hierop goed zichtbaar. De lijnen projecteren bijna nooit over elkaar heen.



</doc>
<doc id="1062625" url="https://nl.wikipedia.org/wiki?curid=1062625" title="Lobus venae azygos">
Lobus venae azygos

De lobus venae azygos is een zeldzaam voorkomende extra longkwab in de rechterlong. De lobus venae azygos wordt van de rechter bovenkwab gescheiden door de fissura venae azygos.

De lobus venae azygos ontstaat doordat de vena azygos niet zijn normale verloop door het achterste deel van mediastinum volgt, maar door het bovenste deel van de rechterlong loopt, waardoor een extra kwab wordt gevormd.

De lobus venae azygos als anatomische variant van een normale long wordt meestal als toevalsbevinding ontdekt bij radiologisch onderzoek. Op longfoto's is de fissura venae azygos namelijk als een gebogen witte lijn zichtbaar in het mediale bovenveld van de rechterlong.

Het verschijnen van de sikkelvormige fissura venae azygos op röntgenfoto's van de borst werd voor het eerst beschreven door Wessler en Jaches in 1923. In 1927 werd reeds gesuggereerd dat de op röntgenfoto's zichtbare schaduw een extra longkwab voorstelde, maar bewijs door middel van obductie kon toen vooralsnog niet worden geleverd. De extra longkwab bleek bij nader onderzoek reeds in 1778 door Heinrich August Wrisberg te zijn beschreven en wordt derhalve soms aangemerkt als "lobus Wrisbergi". Na 1927 verschenen er diverse publicaties die de röntgenologische bevinding beschreven, in enkele gevallen met bevestiging door middel van autopsie. Tevens werd beschreven dat een vergrote thymus of een achter het borstbeen gelegen schildklier de anatomische anomalie konden simuleren op röntgenfoto's.

Bij radiologisch onderzoek van 10.000 gezonde personen kwam een rechtszijdige lobus venae azygos voor in 0,7% van de gevallen . Er zijn incidentele gevallen bekend van een linkszijdige lobus venae azygos. In 1986 werd na het maken van röntgenfoto's bij twaalf familieleden bij vijf een lobus venae azygos gevonden. Het werd daarbij vermoed dat de anatomische variant hier autosomaal dominant overerfde.


</doc>
<doc id="1062627" url="https://nl.wikipedia.org/wiki?curid=1062627" title="Fissura venae azygos">
Fissura venae azygos

Een fissura venae azygos is een fissuur die bij sommige mensen voorkomt in de rechterlong naast de gebruikelijke fissura obliqua en fissura horizontalis pulmonis dextri.

Bij een fissura venae azygos is sprake van een anomalie van de vena azygos. De fissura venae azygos zorgt ervoor dat een lobus venae azygos wordt afgescheiden van de rest van de rechter bovenkwab. De aanwezigheid van deze extra longkwab heeft weinig klinische relevantie. In de fissura venae azygi bevinden zich vier lagen pleura, twee viscerale en twee pariëtale bladen.

Toch is het voor clinici handig om van een dergelijke zeldzame anatomische afwijking op de hoogte te zijn om te voorkomen dat deze op grond van radiologische beelden voor andere pathologie wordt aangezien. De fissuur als bewijs voor de afwijkende anatomie is namelijk op longfoto's op de voorachterwaartse opname goed zichtbaar als een witte, sikkelvormige lijn in het mediale bovenveld van de rechterlong.


</doc>
<doc id="1062700" url="https://nl.wikipedia.org/wiki?curid=1062700" title="Balgen">
Balgen

Balgen (werkwoord) is een conserveringstechniek voor de lichamen van dieren. De lege huid van het dier wordt door een preparateur behandeld met alcohol (zodat haren of veren niet uitvallen), en vervolgens opgevuld met watten of houtwol, in een langgerekte, platte vorm. Het resultaat noemt men een balg. Een balg neemt weinig ruimte in beslag, en kan efficiënt worden opgeslagen. De schedel van het dier wordt bij de balg bewaard.

Dieren worden vaak gebalgd in plaats van opgezet als het lichaam moet worden bewaard voor wetenschappelijk onderzoek, maar niet tentoongesteld. Balgen dienen ook als bewijsmateriaal voor de aanwezigheid van een bijzondere soort in een gebied.




</doc>
<doc id="1062701" url="https://nl.wikipedia.org/wiki?curid=1062701" title="Preparateur">
Preparateur

Een preparateur is iemand die dode dieren conserveert. Hiervoor zijn verschillende technieken, zoals volledig opzetten (de vorm van het lichaam blijft dan natuurgetrouw bewaard, en het resultaat kan bijvoorbeeld worden tentoongesteld) of balgen (waarbij alleen de huid en de schedel bewaard blijven, de oorspronkelijke vorm gaat grotendeels verloren).



</doc>
<doc id="1062844" url="https://nl.wikipedia.org/wiki?curid=1062844" title="Opzetten">
Opzetten

Opzetten (ook wel 'volledig opzetten') is een techniek om een dood dier te conserveren, met behoud van de natuurlijke vorm. De huid wordt hiertoe gestroopt en behandeld om uitval van haren of veren te voorkomen, en over een op maat gemaakt kunstlichaam gespannen. Het kunstlichaam is dusdanig gebouwd dat het opgezette dier in een natuurlijke pose te zien is. Bepaalde onderdelen worden door kunstexemplaren vervangen (in ieder geval de ogen). Sommige beenderen (schedel, poten) worden gereinigd en gebruikt voor het kunstlichaam.

Om een dierenlichaam te conserveren voor onderzoek wordt vaak de goedkopere techniek van balgen gebruikt.




</doc>
<doc id="1062954" url="https://nl.wikipedia.org/wiki?curid=1062954" title="Nadi sodhana">
Nadi sodhana

Nadi sodhana, ook wel wisselademhaling (Sanskriet, m., नाडी शोधन प्राणायाम, nāḍī śodhana prāṇāyāma, "nadi" = kanaal, buis; "sodhana" = reinigend) is een pranayama (ademhalingstechniek) in yoga.

In de yogafilosofie bevindt zich in het menselijk lichaam een net van 72.000 energiebanen die nadi's worden genoemd en waarin de levensenergie prana circuleert. Ze zijn vergelijkbaar met de meridianen uit de traditionele Chinese geneeskunde. Bij veel mensen zouden deze banen niet meer doorlaatbaar zijn, wat volgens de yogaleer een tekortschietende psycho-fysieke balans tot gevolg heeft. Een van de doelen van yoga is de vrije doorloop van energie op alle niveaus te waarborgen, waarbij ondersteuning wordt gevonden in een juiste voeding, frisse lucht, een gezond en eenvoudig leven, asana's, pranayama en meditatie.

Nadi sodhana wordt vaak ook wisselademhaling genoemd, omdat er bij deze oefening afwisselend door het linker en rechter neusgat wordt geademd. In yoga wordt er aan beide neusgangen een andere energievorm toegeschreven. Het rechter neusgat staat voor solaire energie (warmte, activiteit, mannelijke energie) en het linker neusgat voor lunaire energie (koelte, passiviteit, rust, vrouwelijke energie). Nadi sodhana zou het evenwicht tussen deze twee polen herstellen en de nadi's van blokkades bevrijden. Wanneer men het zwaartepunt van de adem op ofwel het rechter dan wel het linker neusgat legt, zou de ademhaling respectievelijk verwarmend en activerend of verkoelend en rustgevend werken. De twee neusgangen vormen de twee hoofdenergiebanen Pingala (rechts) en Ida (links) die langs de wervelkolom zouden lopen en elkaar meerdere keren zouden kruisen (vergelijkbaar met de esculaapstaf, waarbij ze het prana naar de zeven chakra's voeren.

Bij de uitvoering van nadi sodhana wordt een neusgat afgesloten, bijvoorbeeld door met de duim het punt in de buurt van het botje aan een zijde in te drukken. Bij een verstopte neus kan men ook op een zij gaan liggen zodat het tegenoverliggende neusgat vanzelf opengaat. De oefening kan er bijvoorbeeld uit bestaan aan een zijde gelijkmatig in te ademen, de adem niet langer dan twee seconden vast te houden en vervolgens via het andere neusgat gelijkmatig uit te ademen. Na dit enkele malen herhaald te hebben, wordt van zijde gewisseld.

Nadi sodhana wordt ook wel gebruikt in een variatie met kapalabhati.


</doc>
<doc id="1063010" url="https://nl.wikipedia.org/wiki?curid=1063010" title="Prepareren">
Prepareren

Prepareren is het bewerken van het dode lichaam van een dier zodat het geconserveerd blijft. Iemand die dit doet noemt men een preparateur. Bekende preparatietechnieken zijn opzetten en balgen.



</doc>
<doc id="1063090" url="https://nl.wikipedia.org/wiki?curid=1063090" title="Mucocele">
Mucocele

Een mucocele is een slijmcyste. Ze komt even vaak voor bij mannen als bij vrouwen en heeft geen voorkeur voor leeftijd.

De meest voorkomende plek voor het ontstaan van een mucocele is de onderlip. Ook komen ze voor aan de binnenkant van de wang, aan de anterieure, ventrale zijde van de tong en in de mondbodem (daar meestal ranula genoemd). Een mucocele in de bovenlip is zeldzaam. Andere plekken waar een mucocele kan ontstaan zijn de neusbijholten, voornamelijk de sinus frontalis.

Klinisch onderzoek toont een blauw doorschemerende, weke zwelling van enkele millimeters tot één centimeter groot. Histologisch beeld toont een goed begrensde holte, die soms bekleed is met epitheel. De holte is gevuld met eosinofiel coangulum. Ook zijn er leukocyten en fagocyten te vinden. Daarnaast zijn tekenen van ontsteking te zien.

De behandeling van een mucocele bestaat uit excisie van de mucocele met het direct omliggende weefsel. Wordt dit niet gedaan dan is de kans op terugkeer groot.


</doc>
<doc id="1063102" url="https://nl.wikipedia.org/wiki?curid=1063102" title="Ranula">
Ranula

Een ranula of kikkergezwel is een slijmcyste in de mondbodem. De cyste ligt in de uitvoergang van de glandula sublingualis. Meestal komt een ranula enkelzijdig en boven het niveau van de musculus mylohyoidicus voor. 

Het histologisch beeld toont een holte met epitheelbekleding.

De behandeling van een ranula is volledige excisie. Dit is echter vaak moeilijk door de dunne wand van de ranula en daarom wordt dan ook vaak voor marsupialisatie (het verbinden van de cysteholte met de buitenwereld om zo genezing te veroorzaken) gekozen. Mocht er recidief optreden dan is verwijdering van de glandula sublingualis noodzakelijk.



</doc>
<doc id="1063106" url="https://nl.wikipedia.org/wiki?curid=1063106" title="Benigne lymfo-epitheliale laesie">
Benigne lymfo-epitheliale laesie

Benigne lymfo-epitheliale laesie is mogelijk een voorstadium van het syndroom van Sjögren. Het komt vaker voor bij mannen dan bij vrouwen en presenteert zich vaak op middelbare of hoge leeftijd.
Het begin van de laesie heeft symptomen als verkoudheid en koorts, daarna kan ook zwelling optreden.

Histologisch beeld toont een diffuus in het speekselklier verspreid lymfocytair infiltraat. Karakteristiek zijn de veldjes met epitheliale cellen.

De behandeling bestaat uit chirurgische verwijdering.


</doc>
<doc id="1063577" url="https://nl.wikipedia.org/wiki?curid=1063577" title="Psoriasis pustulosa">
Psoriasis pustulosa

Psoriasis pustulosa is de benaming voor uitingsvormen van de huidziekte psoriasis die gekenmerkt worden door (steriele) pustels ("puistjes"). De pustels bevatten ontstekingscellen (vooral neutrofiele granulocyten), maar geen bacteriën of andere microorganismen, en ontstaan ook niet in haarzakjes, zoals de meeste andere pustels. Er zijn verschillende klinische beelden, gegeneraliseerd over het lichaam, maar ook beperkt tot handen en/of voeten.

Gegeneraliseerde psoriasis pustulosa (GPP) heet ook wel ziekte van Von Zumbusch. Dit is een uitbraak van kleine pustels op een rode, pijnlijke huid en gaat gepaard met koorts: de patiënt kan hierbij zeer ziek zijn. Voorkeursplekken zijn plooien en de schaamstreek. De pustels verdwijnen na een aantal dagen vanzelf met uitgebreide schilfering. Dergelijke uitbraken kunnen voorkomen bij een patiënt die al jaren gewoon psoriasis heeft. Ze worden uitgelokt door bijvoorbeeld zwangerschap (=impetigo herpetiformis), het afbouwen van corticosteroiden of infectie. Behandeling met retinoïden (acitretine, isotretinoïne) wordt vaak als eerste keus geadviseerd.




</doc>
<doc id="1063883" url="https://nl.wikipedia.org/wiki?curid=1063883" title="Cheddi Jagan">
Cheddi Jagan

Cheddi Jagan, ook Cheddi Berret Jagan, (Port Mourant, 22 maart 1918 - Washington D.C., 6 maart 1997) was minister-president (1957-1964) en president (1992-1997) van Guyana. Jagan is vooral bekend als politicus en activist.

Jagan is geboren op de suikerrietplantage Port Mourant in een uit India geïmmigreerde familie als zoon van een opzichter. In Georgetown volgde Jagan voortgezet onderwijs aan het Queen’s College. Later studeerde hij tandheelkunde aan het "College of Dentistry" (Howard University in Washington D.C.) en aan de Northwestern University in Chicago. Na deze opleidingen keerde Jagan omstreeks 1943 terug naar zijn vaderland om daar als tandarts te werken.

Uit afkeer van de slechte omstandigheden in Brits Guiana richtte Jagan in 1950 de politieke partij People’s Progressive Party (PPP) op samen met Forbes Burnham. In 1947 werd hij gekozen tot lid van het koloniale bestuur. Alhoewel Jagan in 1953 de koloniale verkiezingen won en premier werd, moest hij al na 133 dagen, toen hij arbeidswetgeving wilde moderniseren, onder druk van de Britse autoriteiten, aftreden. De toenmalige Britse gouverneur, Sir Alfred Savage, verbood de jeugdafdeling van de PPP en stelde Jagan tot 1957 onder huisarrest, vanwege zogenaamde "communistische activiteiten." Achter de schermen zou ook sprake zijn geweest van grote druk van de Verenigde Staten en de CIA omdat Jagan banden zou hebben met de Sovjet-Unie. Tot 1957 was Jagans rol in de politiek klein en werkte hij vooral als tandarts.

In 1957 werd Jagan opnieuw minister-president na de verkiezingen te hebben gewonnen. Ondanks de overwinning van Jagan met zijn partij de PPP gaf gouverneur Sir Richard Luyt de formatieopdracht aan Forbes Burnham. Deze medeoprichter van de PPP had na een afsplitsing van de PPP zijn eigen politieke partij, het People’s National Congress (PNC), opgericht. Deze partij vormde samen met een kleine conservatieve, blanke partij een regering waardoor de PPP in de oppositie terechtkwam. Als politiek leider van deze regering tot 1964, hij was immers minister-president, had Jagan een controversiële rol.

Na het verbroken contact tussen Jagan en de meer en meer autoritaire Burnham, die Guyana verdeelde tussen de verschillende rassen door de afsplitsing van de PPP, was Jagan 28 jaar lang actief als leider van de oppositie en maakte zich sterk voor werkgelegenheid. In 1992 werd hij gekozen tot president in de eerste vrije verkiezingen sinds de onafhankelijkheid. Nog geen 5 jaar later stierf Jagan in Washington D.C. aan een hartaandoening.

Jagans presidentiële ambtsperiode wordt gekarakteriseerd door een herleving van de Union Movement en de beloftes van verbeteringen in het onderwijs en de infrastructuur. Tegen het eind van zijn leven zei Jagan het Marxisme-Leninisme vaarwel en stuurde Guyana in de richting van het kapitalisme.

In 1943 trouwde Jagan met Janet (geboren Rosenberg), een voormalig lid van een communistische jeugdorganisatie. Uit dit huwelijk werden twee kinderen geboren, Nadira en Joey. Mevrouw Jagan is bekend geworden door in de voetstappen van haar man te treden door hem op te volgen als minister-president tot aan haar aanstelling als president op 19 december 1999. In Georgetown is een museum gewijd aan Cheddi Jagans leven en werk inclusief een replica van zijn kantoor.

Als politiek auteur en speechschrijver heeft Jagan veel gepubliceerd. Enkele titels zijn:



</doc>
<doc id="1064322" url="https://nl.wikipedia.org/wiki?curid=1064322" title="Marcial Maciel">
Marcial Maciel

Marcial Maciel Degollado (Cotija de la Paz, 10 maart 1920 - Jacksonville, 30 januari 2008) was een Mexicaans rooms-katholiek priester en stichter van de congregatie van de Legionairs van Christus.

Macial was afkomstig uit Michoacán en studeerde aan een seminarie in Mexico-Stad. Hij werd in 1944 priester gewijd. In 1941 richtte hij met goedkeuring van de bisschop van Cuernavaca de Legionairs van Christus op. In de jaren vijftig stichtte hij de Regnum Christi-beweging. Hij was in 1962 de oprichter van de Anáhuac-universiteit.

Sinds de jaren zeventig is Maciel herhaaldelijke beschuldigd van pedofilie en hij zou bovendien verslaafd zijn aan Pethidine. De kerkelijke hiërarchie in Mexico is fel bekritiseerd geweest vanwege haar omgang met de affaire-Maciel, daar de kerkelijke autoriteiten al tientallen jaren van de beschuldigingen op de hoogte waren maar nooit actie hebben ondernomen.

Toen Macial in 2008 stierf, 87 jaar, gaven Legion officiëlen toe dat Macial meerdere kinderen had en ook dat seminaristen door hem seksueel misbruikt waren, maar erop aandrongen dat zij hier pas achter kwamen toen Macial stierf. Voormalige Legion leden ontkenden dit: het was zeker bekend dat Macial een pedofiel was, en de misbruiken werden wel degelijk gerapporteerd, maar het Vaticaan weigerde onderzoek te doen. De Mexicaanse charismatische leider was erin geslaagd de hoogst geplaatste kerkelijke functionarissen voor zich te winnen, onder wie kardinaal-staatssecretaris Angelo Sodano en zelfs paus Johannes Paulus II, die hem ten voorbeeld voor de jeugd stelde.

Maciel was de focus van meerdere onderzoeken tijdens zijn leven, betreffende het misbruik van drugs (hij was o.a. opgenomen voor morfineverslaving) en ook voor het seksueel misbruik van kinderen. Allereerst in 1956 was er in opdracht van paus Pius XII een onderzoek naar Maciel en zijn congregatie werd geopend. Na Pius' dood raakte dit onderzoek echter in de vergetelheid en kwam Maciel terug als hoofd van de congregatie.

In 2005 trad Maciel onder druk van kardinaal Joseph Ratzinger af als hoofd van de orde en, een paar dagen voordat Johannes Paulus II stierf, kondigde Ratzinger aan dat het zijn intentie was om de "vuiligheid" van de kerk te verwijderen; velen geloven dat hij specifiek op Maciel doelde. In Mei 2006 disciplineerde Ratzinger, nu paus Benedictus XVI, hem, door hem uit te nodigen op "een gereserveerd leven van gebed en berouw"; zonder toelichting aan het publiek of de Legionares van Christus. Het was hem vanaf dat moment verboden om zijn priesterlijk ambt uit te oefenen.

Op 4 februari 2009 maakte een woordvoerder van de Legionairs bekend dat uit onderzoek was gebleken dat "enkele aspecten" van het leven van Maciel "niet in overeenstemming waren met zijn priesterschap". Een van die aspecten betrof het feit dat Maciel een relatie had met een vrouw, met wie hij een dochter had. De overste van de beweging schreef ook een brief aan de leden, waarin hij vroeg om vergiffenis voor het lijden dat Maciels handelen had veroorzaakt.

In 2009 gaf paus Benedictus XVI opdracht om een apostolische visitatie uit te voeren binnen de congregatie van de Legionairs van Christus. Dit onderzoek legt de realiteit bloot: Maciel had "machtsysteem" gebouwd gebaseerd op zwijgen, misleiding en gehoorzaamheid dat hem in staat stelde om een geheim leven te leiden. "Zonder scrupules en authentieke zin van godsdienst." Het rapport stelt dat de congregatie de hieruit voortkomende interne problemen onmogelijk alleen kan oplossen. De paus stelde het Legioen daarom onder curatele en stelde de pauselijk gedelegeerde Velasio De Paolis aan om de congregatie te leiden, deze moest een definitieve oplossing voor de problematiek vinden.

In de loop van 2009 en 2010 zijn de vermoedelijke kinderen van Maciel naar voren gekomen. Een aantal van hen hebben advocaten in de arm genomen om door middel van schadeclaims aan het adres van de Legionairs van Christus vergoeding te krijgen voor het lijden dat ze door hun vader en zijn congregatie hebben moeten doormaken.

In 2014 werd een nieuwe generaal-overste aangesteld: Eduardo Robles Gil Orvañanos.



</doc>
<doc id="1064412" url="https://nl.wikipedia.org/wiki?curid=1064412" title="Tjongerschans">
Tjongerschans

De Tjongerschans is een middelgroot ziekenhuis in de plaats Heerenveen met een regionale functie.

Op 19 oktober 1929 vond de officiële ingebruikname plaats van het ziekenhuis aan de Thialfweg. De capaciteit was 70 bedden. Op 22 februari 1938 werd de nieuwe oostelijke vleugel met 40 bedden geopend. Eigenlijk vonden er altijd uitbreidingen plaats: nieuwe keukengebouw (1954), kinderafdeling en interne afdeling (1956), röntgenafdeling (1958), polikliniek (1962). In de jaren zeventig een nieuw behandelhuis, zodat de capaciteit met 90 bedden toenam naar bijna 400 bedden. In de jaren tachtig volgde nieuwbouw van een psychiatrisch-neurologische afdeling en een poliklinisch centrum. Begin 21e eeuw vindt er grote nieuwbouw plaats. De nieuwbouw is voltooid in 2008. Sinds 1 januari 2012 is de Tjongerschans onderdeel van Zorgpartners Friesland en valt daarmee onder dezelfde moederorganisatie als Medisch Centrum Leeuwarden. 

Rond 1300 was Oudeschoot het centrum van het huidige Heerenveen, er werd door de Duitse Orde een klooster met een hospitaalfunctie gesticht. Kort na de Reformatie van 1580 werd dit klooster vervangen door een schans om de oversteekplaats van de Tjonger te beschermen tegen de Spanjaarden. Opvallend detail is dat Heerenveen toen nog "Schoteruiterburen" genoemd werd, wat duidelijk aangeeft hoe belangrijk Oudeschoot toen was. De naam van het ziekenhuis verwijst naar het verdwenen militaire verdedigingswerk.



</doc>
<doc id="1064455" url="https://nl.wikipedia.org/wiki?curid=1064455" title="Nierader">
Nierader

De nierader of vena renalis is de aderen die de bloedafvoer vanaf de nier naar de onderste holle ader ("vena cava inferior") verzorgt. Doorgaans heeft iedere nier één nierader, maar boventallige nieraders komen ook voor. In de nier komen twee aders bijeen die respectievelijk het voorste en achterste deel van de nier verzorgen.

Vanwege de niet-strikt symmetrische ligging van de nieren is de linker nierader ("vena renalis sinistra") langer (ca 7,5cm) dan de rechter ("vena renalis dextra") die ca 2,5 cm lang is. Doorgaans heeft de linker nierader vertakkingen van:
Aan de rechterzijde komen de respectievelijke aderen doorgaans direct in de vena cava uit.


</doc>
<doc id="1064653" url="https://nl.wikipedia.org/wiki?curid=1064653" title="Sinusaritmie">
Sinusaritmie

Een aandoening van de sinusknoop in het hart kan leiden tot stoornissen in het hartritme. Er wordt dan gesproken van een sinusaritmie of hartritmestoornis. Afhankelijk van het soort ritme en de klachten kan deze aandoening met medicijnen of bij een blijvend te laag ritme met een pacemaker worden behandeld. Een pacemaker geeft elektrische stroomstootjes die alleen afgegeven worden als de sinusknoop geen elektrische prikkel geeft.

Het hart krijgt normaal gesproken ongeveer 60 tot 100 keer per minuut een elektrische prikkel uit de hersenen waardoor de sinusknoop wordt geactiveerd die vervolgens een prikkel afgeeft aan de hartspier. Die trekt dan samen waardoor het bloed vanuit het hart het lichaam in gepompt wordt. De elektrische prikkel ontstaat in de zogenaamde sinusknoop, een gespecialiseerd stukje weefsel aan de basis van het hart.


</doc>
<doc id="1064934" url="https://nl.wikipedia.org/wiki?curid=1064934" title="Trombocytenaggregatieremmer">
Trombocytenaggregatieremmer

Trombocytenaggregatieremmers ook wel plaatjesaggregatieremmers of antiaggregantia genoemd, zijn geneesmiddelen die het vermogen van bloedplaatjes (trombocyten) om samen te klonteren (te aggregeren) verminderen. Het samenklonteren van bloedplaatjes (trombocytenaggregatie) is één van de manieren, waarop de kettingreactie van de bloedstolling opgestart kan worden.
Trombocytenaggregatie is echter ook een belangrijk mechanisme bij het ontstaan van een hartinfarct of een herseninfarct. Trombocytenaggregatieremmers worden toegepast bij de secundaire preventie van deze aandoeningen.

Carbasalaatcalcium (Ascal) en acetylsalicylzuur (Aspirine) waren ooit in doseringen van 600mg per poeder of 500 mg per tablet gangbaar als middel tegen hoofdpijn. Vanwege de bijwerkingen (maagklachten) zijn ze voor deze indicatie niet meer in gebruik, maar worden ze in veel lagere dosering (100, 80 of zelfs 40 mg per dag) toegepast bij mensen die een verhoogde kans hebben op een hartinfarct of een herseninfarct. Uit grote onderzoeken is namelijk gebleken, dat de kans op (herhaling van) een hart- of herseninfarct in de groep die deze middelen gebruikt kleiner is dan in de groep die een placebo gebruikte. (Bijvoorbeeld: de kans op een herseninfarct na een TIA blijkt 1,3% lager wanneer de patiënt acetylsalicylzuur gebruikt
Als er echter sprake is van boezemfibrilleren is antistolling meestal effectiever om herseninfarcten te voorkómen.

Veel ontstekingsremmende pijnstillers zoals diclofenac, ibuprofen en naproxen hebben, net als aspirine effect op de trombocytenaggregatie en maagklachten als bijwerkingen. Ze blijken niet het gunstige effect van acetylsalicylzuur op hart- en herseninfarcten te hebben. Integendeel, enkele middelen zijn juist uit de handel genoemen omdat ze de kans op een hartinfarct vergrootten.

Combinatie van acetylsalicylzuur met dipyridamol (Persantin) blijkt effectiever dan acetylsalicylzuur alleen.
De nieuwe trombocytenaggregatieremmer clopidogrel (Plavix) blijkt in bepaalde subgroepen hartinfarcten te kunnen voorkómen.



</doc>
<doc id="1065254" url="https://nl.wikipedia.org/wiki?curid=1065254" title="Recessus costodiaphragmaticus">
Recessus costodiaphragmaticus

De recessus costodiaphragmaticus is een potentiële ruimte aan de posterieure uiteinden van de pleuraholte. De longen vullen deze ruimte tijdens inademing. Hiernaast kunnen de longen zich tijdens inademing ook uitbreiden in de recessus costomediastinalis. Het formaat van de recessus is afhankelijk van de mate van inspiratie.

De recessus wordt gevormd doordat twee pariëtale bladen tegen elkaar aan liggen, in dit geval de pleura costalis en de pleura diaphragmatica.

Vaak wordt hiernaar verwezen met de term CDS (costodiaphragmatic sinuses).


</doc>
<doc id="1065412" url="https://nl.wikipedia.org/wiki?curid=1065412" title="Antoine Depage">
Antoine Depage

Antoine Depage (Bosvoorde, 28 november 1862 – Den Haag, 10 juni 1925) was een Belgisch chirurg en hoogleraar, die in het begin van de 20e eeuw zowel nationaal als internationaal een belangrijke rol speelde in de ontwikkeling van de geneeskunde en van het behandelen van oorlogsslachtoffers in het bijzonder. Hij was ook Belgisch senator.

Depage was de zevende van negen kinderen van Frederic en Elisabeth Depage. Op aanraden van de familie Solvay ging hij na middelmatige secundaire studies alsnog naar de universiteit van Brussel. Daar raakte hij vooral geïnspireerd door de klinische stages in de dienst heelkunde bij prof. Jules Thiriar. In 1886 ontving hij de prijs van de "Société Royale des Sciences Médicale et Naturelles" met een scriptie over galstenen. In 1887 studeerde hij met de grootste onderscheiding af als doctor in de geneeskunde. In 1888 werd dr. Depage assistent op de dienst autopsies van het Sint-Pietersziekenhuis. Op aanraden van zijn mentor Prof. Paul Heger studeerde hij nog in Leipzig, Wenen en Praag, waar hij werkte aan zijn aggregatiethesis over bottuberculose. In 1890 keerde hij terug naar Brussel, verdedigde er zijn thesis en op 27-jarige leeftijd werd hij professor aan de medische faculteit van de Brusselse universiteit.

In 1893 trouwde Depage met een nicht van prof. Héger, Marie Picard (1872-1915), die ook zijn naaste medewerkster zou worden. Samen hadden ze drie zonen. In 1903 richtten ze in Elsene het chirurgisch instituut "Berkendael" op. Het instituut werd de basis voor zijn verpleegstersschool die hij oprichtte in 1907. Het gebouw van architect Jean-Baptiste Dewin werd in 2003 geklasseerd en ter ere van dokter Depage werd er een herdenkingsmonument geplaatst. 

In 1895 werd Depage diensthoofd heelkunde in het verpleeghuis, een functie die hij vanaf 1904 vervulde in het Sint-Jansziekenhuis. In 1912 werd hij in opvolging van Prof. Thiriar hoofd van de heelkundige kliniek van het Sint-Pietershospitaal. In hetzelfde jaar vertrok hij met zijn vrouw en een van zijn zonen als arts naar het oorlogsgebied in de Balkan.

In 1902 organiseerde Depage in Brussel een congres voor Belgische chirurgen met gasten uit Frankrijk, Duitsland en Zwitserland. Daar werd besloten een internationale vereniging voor de chirurgie op te richten - "La société Internationale de Chirurgie (SIC)" (International Society of Surgery - ISS). Met de steun van de koning werd het permanent hoofdkwartier van de organisatie in België gevestigd en Dr. Depage werd haar eerste secretaris-generaal. Hij organiseerde de eerste drie congressen van de vereniging in 1905, 1908 en 1911. In 1907 werd Depage lid van de "Koninklijke Academie voor Geneeskunde van België". In 1908 werd hij gemeenteraadslid in Brussel. In 1909 opereerde hij samen met Prof.Thiriar Koning Leopold II enkele dagen voor zijn dood. Na de oorlog was Depage voorzitter van het Belgische Rode Kruis, en richtte hij het Congolese Rode Kruis op. In 1920 werd hij voor de liberale partij senator. In 1923 werd hij hoofd van de chirurgische dienst van het pas opgerichte Brugmann Hospitaal.

Depage was een van de meest vooraanstaande chirurgen in België en publiceerde meer dan 100 wetenschappelijke artikels in binnen- en buitenlandse vakbladen. Hij overleed in 1925 na een lange ziekte en maakte niet meer de inhuldiging mee van het centrum voor kankeronderzoek, zijn laatste project. Hij werd begraven in de familiekelder op het kerkhof van Bosvoorde.

In oktober 1907 opende dr. Depage de door hem opgerichte "Ecole Belge d’Infirmières Diplômées". Het was het eerste Belgische opleidingsinstituut op voor verpleegkundigen. Voor de directie van deze school deed hij een beroep op de Engelse verpleegster Edith Cavell. De financiële administratie vertrouwde hij toe aan zijn vrouw Marie Depage. Hiermee wilde Depage ook tegemoetkomen aan vele vrouwen die wel als verpleegster wilden werken, maar daartoe niet noodzakelijk wilden toetreden tot een religieuze orde.

Pleidooien voor opleidingsinstituten waren in België al sinds de laatste decennia van de 19e eeuw gevoerd. Enkele pogingen om zulke scholen op te richten waren tot dan toe echter steeds mislukt. Deze pogingen voor professionalisering vonden plaats in een bitter klimaat, waarbij de kerk en de religieuze ordes regelmatig in aanvaring kwamen met het zich ontwikkelende medische beroep. Verzorging van patiënten en het bestuur van hospitalen waren tot dan toe voornamelijk in handen van religieuzen. Met het Koninklijk Besluit van 4 april 1908 werd voor het eerst een bekwaamheidsdiploma vereist voor "ziekenoppassers", wat in de toekomst ook zal gelden voor de religieuzen. 

Met het oog op de praktijkopleiding werd in 1914 aan de school een kleine medisch-chirurgische kliniek toegevoegd, die plaats bood aan een twintigtal patiënten. De school bezette aanvankelijk een viertal huizen in de Cultuurstraat in Elsene (thans de Franz Merjaystraat). Momenteel bestaat ze niet meer, maar de huidige "vzw Chirec (Centre Hospitalier interregional Edith Cavell)" is er de erfgenaam van en groepeert een zestal klinieken in de omgeving van Brussel.

Enkele weken na het uitbreken van de Balkanoorlogen in 1912 organiseerde Dr. Depage voor het Belgische Rode Kruis vier veldhospitalen in Turkije, Bulgarije en Servië. Zelf verzorgde hij met zijn vrouw gewonden in Constantinopel. Op basis van die ervaringen opende hij in april 1914 het vierde Congres van de Internationale Chirurgische Vereniging waarvan hij voorzitter was. Hij zette er de basisgedachten uiteen die hem zouden leiden bij de hervormingen van de zorg voor oorlogsslachtoffers in de Eerste Wereldoorlog.

Op vraag van Koningin Elisabeth organiseerde Depage bij het begin van de oorlog in augustus 1914 een hospitaal in het Koninklijk Paleis in Brussel. Om ook de slachtofferzorg achter het front te organiseren, reisde hij daarna via Nederland naar Calais, waar hij in november 1914 een hospitaal inrichtte in het Jeanne d’Arc instituut. Toen het front vastliep aan de IJzer, transformeerde Depage in december 1914 het "Hotel L’Océan" achter het front in De Panne in een militair hospitaal, zij het onder beheer van het Rode Kruis. In Engeland vond hij steun en materiaal en in korte tijd stonden 200 bedden ter beschikking, maar dit werden er in de volgende jaren meer dan 1000. Het hospitaal werd georganiseerd in verschillende vleugels waar de patiënten werden ingedeeld naargelang de verwondingen. Daarnaast was er ook een onderzoekscentrum aan toegevoegd en werden mobiele chirurgische eenheden georganiseerd op enkele kilometers van de frontlijn voor het verzorgen van dringende verwondingen.
De aard van de verwondingen ten gevolge van de eerste wereldoorlog waren van een andere orde dan wat bekend was uit vorige conflicten. De methode van het chirurgisch debridement was reeds door Franse dokters in de 18e eeuw toegepast, maar sinds de Krim- en Frans-Duitse oorlogen in de 19e eeuw grotendeels verlaten en vervangen door sterilisatietechnieken en amputaties. De wapens die in deze oorlog werden gebruikt veroorzaakten echter veel meer verwondingen en bovendien was de vruchtbare grond rond de loopgraven vruchtbare grond ook voor allerhande micro-organismen. De Schotse arts en latere ontdekker van het penicilline Alexander Fleming werkte trouwens in het onderzoekscentrum van Dr. Depage. Depage beschouwde terecht alle verwondingen als geïnfecteerd, en publiceerde zijn radicalere methode van het debridement in 1917 in zijn verslag "Le débridement des plaies de guerre". 

Depage werd in deze periode geconfronteerd met twee persoonlijke tragedies die ruime weerklank kregen in de Verenigde Staten en in Groot-Brittannië. Om geld en werkmiddelen in te zamelen voor het hospitaal vertrok Marie Depage in 1915 voor een rondreis naar de Verenigde Staten. Ze besloot terug te keren met de Lusitania en overleed op 5 mei toen dit schip getorpedeerd werd. Haar dood veroorzaakte veel commotie in de Verenigde Staten. In oktober van hetzelfde jaar werd zijn medewerkster Edith Cavell gefusilleerd door de Duitsers, wat dan vooral veel ophef veroorzaakte in Groot-Brittannië.

In 1908 werd Depage verkozen tot gemeenteraadslid van Brussel. 

In mei 1920 werd hij verkozen tot liberaal senator voor het arrondissement Brussel. Eigenlijk waren er vier socialisten verkozen in 1919, maar hun verkiezing werd ongeldig verklaard. Daarop werden aanvullende verkiezingen gehouden en behoorde Depage ditmaal tot de verkozenen. Hij oefende dit mandaat uit tot aan zijn dood.

Hij was ook lid van de Brusselse vrijmetselaarsloge "Charles Magnette 1914-1918".




</doc>
<doc id="1065509" url="https://nl.wikipedia.org/wiki?curid=1065509" title="Maagwand">
Maagwand

De maagwand is de benaming voor de laag die de binnenkant van de maag scheidt van de buitenkant. De maagwand bestaat uit 4 lagen weefsel:


</doc>
<doc id="1065591" url="https://nl.wikipedia.org/wiki?curid=1065591" title="Veneuze insufficiëntie">
Veneuze insufficiëntie

Veneuze insufficiëntie is tekortschieten van het veneuze systeem, de aders. Door onvoldoende afvoer van vocht en afvalstoffen kunnen klachten ontstaan, variërend van vermoeidheid tot niet-genezende wonden.

Het veneuze systeem is bedoeld om zuurstofarm bloed terug te voeren naar het hart. Nadat het bloed de haarvaten is gepasseerd, resteert er weinig stuwdruk van het hart. Om het bloed toch terug te krijgen in het hart zijn er in veel aderen kleppen aanwezig, die terugstroom voorkomen en de druk in de veneuze vaten laag houden. De aderen worden door het aanspannen van de spieren samengedrukt, zodat het bloed gaat stromen. Daarnaast zorgt de ademhaling voor steeds opnieuw drukverlaging boven het middenrif waardoor bloed wordt aangezogen.
Veneuze insufficiëntie is falen van dit systeem, wat zorgt voor drukverhoging in de venen. Dit is het meest merkbaar aan de benen. De belangrijkste oorzaak voor veneuze insufficiëntie is het slecht functioneren van de kleppen in het veneuze systeem. Dit kan voorkomen bij spataders of door een aanlegstoornis (afwezige kleppen). De kleppen kunnen ook door een diepveneuze trombose of tromboflebitis beschadigd raken. Een andere oorzaak voor veneuze insufficiëntie is te weinig spieractiviteit, zoals bij rolstoelgebonden patiënten kan voorkomen (="dependency"-oedeem).

Veneuze insufficiëntie kan veroorzaakt wordt door voornamelijk afwijkingen in de oppervlakkige venen. Aan de benen zijn dat vooral de vena saphena magna (VSM) en vena saphena parva (VSP) en zijtakken daarvan. Deze gevallen kunnen behandeld worden door uitschakelen of verwijderen van de getroffen vaten. Dat komt omdat 80-90% van het bloed naar het hart terugkeert via de diepe aders (diep veneuze systeem). Als er belangrijke terugstroom van bloed is in het diep veneuze systeem (zoals vena femoralis of vena poplitea), is behandeling moeizaam.

Dr. Paolo Zamboni heeft chronische cerebrospinale veneuze insufficiëntie (CCSVI) vastgesteld bij patiënten met multiple sclerose.

Symptomen van veneuze insufficiëntie aan de benen zijn:
Veneuze insufficiëntie wordt meestal vastgesteld door een echografie-doppleronderzoek of duplexonderzoek te doen van de venen in het been. Terugstroom van bloed richting tenen wijst daarbij op slecht functionerende kleppen.



</doc>
<doc id="1065764" url="https://nl.wikipedia.org/wiki?curid=1065764" title="Hypnagogie">
Hypnagogie

Hypnagogie (ook wel: hypnagogia of hypnogogia) is een term uit 1848 voor de staat van bewustzijn die ervaren wordt in de periode tussen het wakker zijn en in slaap vallen. Mogelijk ervaren sensaties zijn angst, opwinding of een gevoel van trippen. Iets soortgelijks treedt op juist na het ontwaken; dit noemt met hypnopompie. De benaming hypnagogie (betekent: ‘aan de slaap voorafgaand’) werd bedacht door Alfred Maury.

Tijdens deze periode wil het nog wel eens gebeuren dat spieren zich al ontspannen terwijl de hersenen daar nog niet aan toe zijn. Die reactie kan zo hevig zijn, dat lichaam en het bed waarop men ligt heen en weer schudt (hypnagoge schok). Gedurende een korte periode lijkt men geen baas meer te zijn over het eigen lichaam. Na een korte periode wordt men ofwel weer helemaal wakker, of valt in slaap; zonder dat men er zelf invloed op heeft.

Het lijkt erop dat men minutenlang is uitgeschakeld; de periode duurt echter in werkelijkheid meestal maar een paar seconden.



</doc>
<doc id="1066202" url="https://nl.wikipedia.org/wiki?curid=1066202" title="Speed (drug)">
Speed (drug)

Speed is een straatnaam voor amfetamine. Amfetamine is een chemische stof die stimulerend werkt op het centrale zenuwstelsel. Speed wordt tot de harddrugs gerekend. Het bezit ervan is illegaal in Nederland, maar het bezit van kleine hoeveelheden wordt in de praktijk niet serieus opgespoord en vervolgd.

Oorspronkelijk (circa 1927) werd speed op de markt gebracht als medicijn tegen astma, bronchitis, verkoudheid en hooikoorts via een inhaleerapparaat. Al snel ook als afslankmiddel en als middel om langdurige prestaties mogelijk te maken, bijvoorbeeld onder militairen, bestuurders, studenten, journalisten, artsen of chauffeurs.

Het gaat de gebruikers van speed om het oppeppend effect dat zowel werkt op het lichaam als op de geest. De kracht van het effect hangt af van de dosis, de kwaliteit en de manier waarop speed wordt gebruikt. Twee van de effecten zijn dat vermoeidheid niet meer wordt gevoeld en de eetlust verdwijnt.

De fysiologische effecten zijn een verhoogde bloeddruk en een verhoogde hartfrequentie. De pupillen worden groter en de spieren spannen zich. Bijeffecten zijn hoofdpijn en duizeligheid, ook kunnen er hartkloppingen optreden. Bij het afnemen van het effect kan soms ook een pijn in de borst optreden, door de borstspieren die van een gespannen staat terugkeren naar hun oorspronkelijke staat.

Speed maakt de gebruiker tijdelijk energievol, vrolijk en zelfverzekerd. De zelfkritiek verdwijnt en het praten gaat gemakkelijker en vlotter. Soms pakt het gebruik van speed anders uit: de gebruiker kan er prikkelbaar, onrustig en angstig door worden. Ook kan de gebruiker paranoïde en/of opgefokt worden.

Het komt ook voor dat iemand die speed gebruikt rustig wordt. Men kan zich beter concentreren en is minder impulsief. Dit wordt vaak opgevat als indicatie dat er sprake is van ADHD of ADD. Dit effect is echter ook van toepassing op mensen zonder ADHD of ADD. Dat ligt aan de werking van de werkzame stof in de hersenen en niet aan de stoornis ADHD of ADD.

Klachten van regelmatige gebruikers zijn chronische vermoeidheid, lusteloosheid en neerslachtigheid.
Het seksuele vermogen mindert drastisch.

Speed kan als pil of in poedervorm ingenomen worden. Meestal wordt het gesnoven, maar het kan ook geslikt of gespoten worden. Wordt speed geslikt, dan begint de werking na zo'n 20 minuten. Als het echter in een 'bommetje' (een vloeitje dat tot een soort containertje is gevouwen) wordt geslikt dan duurt het wat langer voor het effect gevoeld wordt vanwege de vloei, zo'n 30 minuten tot een uur. Bij het snuiven komt de speed via het neusslijmvlies in het bloed terecht en komt het effect na een paar minuten. Bij het spuiten in een ader werkt de speed vrijwel onmiddellijk. De duur van het effect van speed varieert, de duur van de werking ligt zo tussen de 4 en 8 uur afhankelijk van de hoeveelheid en sterkte van de speed. Speed wordt, in tegenstelling tot wat redelijk vaak wordt beweerd, bijna nooit verwerkt in XTC-pillen. In Nederland wordt maar in ongeveer 2% van de pillen speed gevonden. Speed wordt, vooral in het buitenland en met name in de VS, ook wel gerookt. Het wordt dan in een glazen pijpje gedaan en verwarmd met een aansteker. Het effect is al voelbaar na enige malen inhaleren. Het roken is wel enkel van toepassing bij de stof methamfetamine, die in het illegale circuit de naam 'crystal meth' of kortweg 'meth' krijgt, voornamelijk in de Verenigde Staten. Amfetamine die onder de naam 'speed' wordt verkocht, voornamelijk in Europese landen, kan niet gerookt worden. Methamfetamine is echter krachtiger en kan gerookt worden. Methamfetamine heeft meer de vorm van kristallen en is dus harder, dit in tegenstelling tot speed, dat vaak poederachtig van vorm is. Als de laatstgenoemde nog nat is ('vers'), dan lijkt het een soort pasta en kan dan niet (of moeilijk) worden gesnoven. Zowel de positieve als de negatieve effecten van methamfetamine worden als sterker ervaren.




</doc>
<doc id="1067188" url="https://nl.wikipedia.org/wiki?curid=1067188" title="Poetsstation">
Poetsstation

Een poetsstation is een locatie waar bepaalde vissen, schaaldieren en weekdieren zich ophouden die zich voeden met ectoderme en paradontale parasieten van andere vissen.

De locatie wordt bezocht door vissen die behoefte hebben aan het verwijderen van hun parasieten. Bij dit schoonmaken worden parasieten van het lichaam van het dier verwijderd door de aanwezige poetsvissen. Dit gebeurt zowel in de mondholte als op de huid. Verschillende soorten schoonmaakgarnalen en poetsvissen waaronder lipvissen en grondels zijn op een poetsstation aanwezig.

Door de secretie van bepaalde lichaamsvloeistoffen van de poetsende dieren is het voor bezoekers duidelijk dat het gebied een vrijplaats is waar geen jacht gemaakt dient te worden.



</doc>
<doc id="1067755" url="https://nl.wikipedia.org/wiki?curid=1067755" title="Delta Psychiatrisch Centrum">
Delta Psychiatrisch Centrum

Delta Psychiatrisch Centrum (voorheen "Maasoord" (1909–1958), "Delta Ziekenhuis" (1958–1992) en "Delta Psychiatrisch Ziekenhuis" (1992–2005)) is een Nederlands psychiatrisch ziekenhuis met vestigingen in Groot-Rijnmond en de Zuid-Hollandse Eilanden. 

Het centrum behandelt en begeleidt volwassenen en ouderen met een psychische en/of psychiatrische aandoening. Delta is gespecialiseerd in de behandeling van mensen met complexe, vaak chronische psychiatrische aandoeningen en biedt hen naast behandeling ook begeleiding op het gebied van wonen, werk en dagbesteding. Daarnaast biedt Delta effectieve, kortdurende behandeling aan mensen met minder complexe problematiek. Delta heeft 961 klinische plaatsen en 110 plaatsen voor deeltijdbehandeling. Jaarlijks worden er ongeveer 2.100 mensen opgenomen in een van de klinieken en zijn er bijna 95.000 poliklinische contacten. Bij Delta werken ca. 1.800 medewerkers. 

In Poortugaal bevindt zich een groot terrein aan de Oude Maas in een landelijke omgeving. Daar bevinden zich klinische afdelingen voor onder andere ouderenpsychiatrie (De Brink), dubbele diagnose (Loodds), Langdurende vervolgbehandeling (Grienden) en schizofrenie (Dorpsblik). Ook bevindt zich daar de Acute Psychiatrie (Blaak), een werkactiviteitencentrum (WAC) en een dierenasiel voor de huisdieren van cliënten die zijn opgenomen. Verder behandelt en begeleidt Delta in Poortugaal dak- en thuisloze Rotterdammers met een psychiatrisch en/of verslavingsprobleem. De ondersteunende diensten en stafafdelingen bevinden zich tevens in Poortugaal. 

Delta heeft drie grote multifunctionele centra in Rotterdam-Zuid, Hellevoetsluis en Spijkenisse. Op 17 mei 2011 opende Delta een grote vestiging op de Zorgboulevard in Rotterdam-Zuid naast station Lombardijen. Delta Zorgboulevard bevat 88 klinische behandelplaatsen (oude Aanloop), een grote polikliniek en deeltijdbehandeling en een Spoedeisende Hulp Psychiatrie (SEHP).

Verder heeft Delta diverse vestigingen verspreid in het werkgebied. Daar bevinden zich onder andere de beschermde en begeleide woonvormen en dagactiviteitencentra. 

Delta is erkend als praktijkinstelling voor drie specialistische opleidingen binnen de sector zorg, namelijk Psychiater, GZ-psycholoog/klinisch (neuro)psycholoog en verpleegkundig specialist.

De A-opleiding tot psychiater wordt vormgegeven in het Opleidingscluster Psychiatrie Zuidwest–Nederland samen met de afdeling psychiatrie van het Erasmus Medisch Centrum, Yulius (voorheen De Grote Rivieren), GGZ Westelijk Noord-Brabant, en GGZ Delfland. De opleiding bestaat uit een basisopleiding van 3 jaar, een half jaar sociale psychiatrie in samenwerking met Bavo Europoort, en een verdiepingsjaar dat in overleg wordt ingevuld. Delta heeft daarvoor een samenwerkingsovereenkomst met Forensisch Psychiatrisch Centrum de Kijvelanden, Bouman GGZ en het Albert Schweitzer Ziekenhuis in Dordrecht (ziekenhuispsychiatrie).

Sinds 31 januari 2011 is de afdeling de Grienden (Cluster Langdurig Verblijf en Behandeling) een leerafdeling.




</doc>
<doc id="1067914" url="https://nl.wikipedia.org/wiki?curid=1067914" title="Mallemolen (straat)">
Mallemolen (straat)

Mallemolen is de naam van een hofje en een straatje in Den Haag, aan weerszijden van de Javastraat. Straat en hofje zijn vernoemd naar de molen die zich in de zeventiende eeuw op de locatie van het hofje bevond.

Waar de molen had gestaan, werd aan het eind van de 18e eeuw, in de Franse tijd, een hofje gebouwd om de soldaten van Napoleon te kunnen huisvesten. Dit gedeelte maakt deel uit van de Archipelbuurt. Het hofje bestaat uit twee parallel lopende straatjes met aan weerszijden huisjes met een beneden- en een bovenverdieping.

Mallemolen is ook de naam van het straatje aan de overkant van de Javastraat, behorend tot de wijk Willemspark. De meeste huizen in het straatje, dat uitkomt op de Frederikstraat, waar vroeger een kazerne gevestigd was, zijn gebouwd rond 1900.

De eigenaar van Mallemolen 75 en 77 is de Koninklijke Haagse Woningvereniging van 1854. Deze woningen behoren tot het complex Hof Schuddegeest.


</doc>
<doc id="1068154" url="https://nl.wikipedia.org/wiki?curid=1068154" title="Fotocontactallergie">
Fotocontactallergie

Bij een fotoallergische reactie oftewel een fotocontactallergie is er een contactallergie voor een stof als er ook blootstelling is aan licht. Bestanddelen van zonnebrandcrèmes zijn een frequente oorzaak van fotoallergische reacties.

Fotoallergische reacties worden gediagnosticeerd met fotoplakproeven (en: photo-patchtest).
Een reeks van stoffen wordt in tweevoud op de huid aangebracht, net als bij gewone plakproeven. Na 24 uur (soms na 48 uur) worden de reeksen verwijderd, en 1 reeks wordt beschenen met UV-A, meestal 5 J/cm2. Nog 24 uur later wordt beoordeeld of er een allergische reactie te zien is op de stoffen. Als de reactie aan de belichte zijde sterker is dan aan de onbelichte, is er sprake van een foto-contactallergie.



</doc>
<doc id="1068186" url="https://nl.wikipedia.org/wiki?curid=1068186" title="Musculus triceps surae">
Musculus triceps surae

De musculus triceps surae of driehoofdige kuitspier is een samengestelde spier van de musculus gastrocnemius en de musculus soleus. De musculus triceps surae vormt de achillespees, en wordt geïnnerveerd door de nervus tibialis.

Deze spier is betrokken bij de zogenaamde zweepslag, in het engels 'calf strain' of 'torn calf muscle' genoemd.


</doc>
<doc id="1068465" url="https://nl.wikipedia.org/wiki?curid=1068465" title="Os trapezium">
Os trapezium

Het os trapezium (van Oudgrieks τραπέζιον "trapézion", verkleiningsvorm van τράπεζα "trápeza", met de betekenis voor τραπέζιον van tafeltje of trapezium) of groot veelhoekig been is een van de acht handwortelbeentjes. 
Het is gelegen in de distale rij van handwortelbeentjes, lateraal van het os trapezoideum ("klein veelhoekig been"), aan de radiale zijde van de hand.

Het botje kenmerkt zich door een diepe groeve aan handpalmzijde.
Het botje vormt gewrichtsverbindingen met vier andere botjes, namelijk met het os trapezoideum aan mediale zijde, het os scaphoideum aan proximale zijde, het eerste middenhandsbeentje distaal en het tweede middenhandsbeentje mediaal.


</doc>
<doc id="1068552" url="https://nl.wikipedia.org/wiki?curid=1068552" title="Lichtovergevoeligheid">
Lichtovergevoeligheid

Lichtovergevoeligheid is algemene term voor aandoeningen met overgevoeligheid voor licht. Dit kan zijn doordat het pijn doet aan de ogen: bijvoorbeeld bij migraine of bepaalde oogaandoeningen. Zie hiervoor fotofobie. Ook de huid kan overgevoelig op licht reageren. Meestal ontstaat dan roodheid, soms papels, blaren of erosies. Dit kan vele oorzaken hebben (zie onder). Daarnaast kan een lichtovergevoeligheid blijken uit een verhoogde kans op huidkankers, die ontstaan doordat de schade van zonlicht niet goed gerepareerd wordt. Dit komt voor bij zeldzame aangeboren aandoeningen, zoals de verschillende vormen van Xeroderma Pigmentosum, en Cockayne-syndroom.



</doc>
<doc id="1069576" url="https://nl.wikipedia.org/wiki?curid=1069576" title="Jean Abadie">
Jean Abadie

Jean Abadie (Tarbes (Hautes-Pyrénées), 15 december 1873 - ?, 1946) was een Franse arts. Hij is bekend geworden door zijn onderzoek op het gebied van de neurologie en psychiatrie. Hij heeft ook veel bijdragen geleverd over de symptomen van de tering, alcoholisme en epidemische encefalitis.


</doc>
<doc id="1069691" url="https://nl.wikipedia.org/wiki?curid=1069691" title="Hilde van der Ploeg">
Hilde van der Ploeg

Hilde van der Ploeg (7 mei 1959 - 20 februari 2007) was een Nederlands psychologe. Zij studeerde cum laude af aan de Vrije Universiteit en was gespecialiseerd in de klinische psychologie, en daarbinnen in de seksuologie.

Ze begon haar carrière als seksuologe bij de Rutgers Stichting, waar ze werkzaam was als seks- en relatietherapeute. In 1995 startte ze haar eigen praktijk in Amsterdam.

In datzelfde jaar verscheen "Blikken zonder blozen: De seksuele revolutie van de kijklustige vrouw", een pleidooi voor een andere kijk op de vrouwelijke seksualiteit. Van der Ploeg betoogt dat vrouwen kunnen genieten van het mannelijk lichaam en bespreekt wat vrouwen kijklustig maakt. Het boek kritiseert zowel de traditionele als de feministische kijk op de verhouding tussen man en vrouw.

Van der Ploeg had een passie voor seksuele voorlichting. In het jongerenblad "Break Out!" schreef zij gedurende zes jaar elke week een tweetal pagina's over dit onderwerp. Ook gaf ze seksuele voorlichting op het internet; de voorlichtingssite Sexwoordenboek en het bijbehorende forum kwamen door haar tot stand.

Van der Ploeg overleed op 47-jarige leeftijd aan de gevolgen van kanker.



</doc>
<doc id="1069934" url="https://nl.wikipedia.org/wiki?curid=1069934" title="Leukotrieen">
Leukotrieen

(1)LTA
Leukotriënen (enkelvoud leukotrieen) zijn lipides met een hormoon-achtige functie, zij spelen onder andere een rol in allergieën. De stoffen zijn voor het eerst in 1979 eenduidig beschreven door de Zweedse chemicus Bengt Samuelsson, die ze aantrof in leukocyten, waar ze het eerste deel van hun naam aan danken. Het tweede deel van hun naam is afgeleid van het geconjugeerde triëensysteem dat kenmerkend is voor deze groep verbindingen. In het UV-spectrum van deze stoffen is het absorptiespectrum van dit triëensysteem duidelijk aanwezig. De toevoeging "4" wijst op het totaal aantal dubbele bindingen. Leukotriënen zijn ook beschreven met 3 of 5 dubbele bindingen. Biochemisch worden de stoffen tot de eicosanoïdes gerekend, derivaten van arachidonzuur, dat wel al de vier onverzadigingen bevat, maar nog niet de conjugatie.
De structuurformule hiernaast is die van Leukotriëen A, LTA. Opvallend zijn de vier dubbele bindingen, waarvan er drie geconjugeerd zijn, een algemeen kenmerk van de leukotriënen. enzymatische in de andere LT's omgezet. Leukotriënen worden als signaalmoleculen zowel intracellulair (autocriene signalering) als intercellulair (paracriene signalering) ingezet. Zij vervullen dan een rol in de regeling van immuunreacties. Het vrijmaken van leukotriënen door cellen gaat doorgaans gepaard met gelijktijdige afgifte van histamine.

Nadat mestcellen door een allergeen zijn geactiveerd gaan zij leukotriënen produceren. Ongeremde productie of overproductie van leukotriënen leidt tot allergische reacties. Mestcellen hebben geen voorraad leukotriënen; de effecten van deze stoffen zijn daardoor pas merkbaar in een latere fase van de type-1-allergische reactie. Het effect van het vrijkomen van leukotriënen (met name van leukotriene D) is het samentrekken van de gladde spieren in de bronchiën waardoor deze zich vernauwen en bovendien slijm uit de wand in de bronchiën geperst wordt. Daarnaast treedt een toename van de permeabiliteit van de bloedvaten op. Leukotrieen antagonisten worden klinisch toegepast in de bestrijding van de ziekteverschijnselen. De antagonisten blokkeren ofwel de synthese ofwel de expressie van de leukotriënen.

Hoewel de stoffen voor het eerst in 1979 chemisch beschreven zijn, bleek later dat Feldberg en Kellawayal al in 1938 de stof beschreven die later bekend werd als leukotrieen C vanuit een biologische invalshoek beschreven als "slow reaction smooth muscle-stimulating substance" (SRS). De onderzoekers waren in staat, na longweefsel langdurig bloot te stellen aan slangengif en histamine, een hoeveelheid SRS te isoleren.

Tegenwoordig zijn de leukotriënen ten behoeve van onderzoeksdoeleinden commercieel verkrijgbaar.

Zowel chemisch als biochemisch vormt LCA het uitgangspunt voor de synthese van de andere leukotriënen. LCA zelf wordt met behulp van 5-lipoxygenase uit arachidonzuur gesynthetiseerd. Het enzym is verantwoordelijk voor de juiste positionering van het zuurstofatoom op de arachidonzuurketen.

Het enzym lipoxygenase is aanwezig in leukocyten en andere bij het immuunsysteem betrokken cellen als , , , en . Als deze cellen geactiveerd worden, wordt arachidonzuur vrijgemaakt door phospholipase A2 uit de fosfolipides van het celmembraan en overgedragen aan 5-lipoxygenase.

5-Lipoxygenase (5-LO) zet arachidonzuur om in 5-hydroperoxyeicosatetraeenzuur (5-HPETE), dat vervolgens spontaan vervalt tot 5-hydroxyeicosatetraeenzuur (5-HETE). 5-LO wordt nogmaals gebruikt in de omzetting van 5-HETE in leukotrieen A (LTA), dat zich vervolgens als instabiel epoxide makkelijk verder laat omzetten.

Chemisch is de omzetting van LCA in LCB te beschrijven als een nucleofiele reactie van water, of hydroxide, op . Er ontstaat een pentadiënyl-anion dat vervolgens door opening van de epoxidering en opname van een overgaat in LCB.

Biochemisch wordt in cellen die over LTA hydrolase beschikken, dat zijn vooral monocyten en neutrofiele granulocyten LTA omgezet in het dihydroxyzuur LTB. Neutrofiele granulocyten worden sterk aangetrokken door LTB. Zij reageren via hun BLT and BLT receptoren in hun celmembraan.

In cellen die in staat zijn LTC synthase te produceren, zoals mestcellen en eosinofiele granulocyten, wordt LTA geconjugeerd aan het tripeptide glutathion waardoor het eerste cysteïnyl-leukotrieen LTC gevormd wordt. Deze reactie is een standaard reactie van glutathion die bijvoorbeeld ook optreedt in Fase II van de biotransformatie van een aantal lichaamsvreemde stoffen. Buiten de cellen wordt LTC door veel voorkomende enzymen omgezet in eerst LTD (glutaminezuur wordt van het glutathiondeel afgesplitst) en vervolgens in LTE. Deze laatste twee vormen vertonen nog steeds biologische activiteit.

De cysteinylleukotrienen activeren de CysLT1 en CysLT2 receptor op het celoppervlak van de doelcellen, met de bronchiale contractie en stijging van de permeabiliteit van bloedvaten als gevolg, maar ook de rekrutering van leukocyten naar plaatsen van ontstekingen wordt erdoor gestuurd.

LTF kan beschouwd worden als een metaboliet van LTC, hoewel de verbinding slechts in vitro, wel is waar via een enzymatisch gekataliseerde syntheseroute, is aangetoond. In plaats van het glutaminezuurresidu ontbreekt nu het glycineresidu uit glutathion.

Zowel LTB als de cysteinyl-leukotriënen (LTC, LTD, LTE) worden eerst gedeeltelijk lokaal, maar ook deels in de lever afgebroken. Bezien vanuit LTB of LTCD kan de omzetting naar de andere leukotriënen als afbraak beschouwd worden, het feit dat de ontstane verbindingen nog steeds biologisch actief zijn maakt het ook mogelijk de omzetting als transcellulaire biosynthese te beschrijven. Uiteindelijk vindt in de lever de definitieve omzetting naar biologisch inactieve verbindingen plaats.


</doc>
<doc id="1069992" url="https://nl.wikipedia.org/wiki?curid=1069992" title="Petomaan">
Petomaan

Een petomaan is iemand die de kunst verstaat om naar believen winden te laten en daar een publiek mee probeert te vermaken. De kunst is vooral om bewust de kringspier van de anus te manipuleren zodat gassen met variërend geluid het lichaam uitgeperst worden.





</doc>
<doc id="1070206" url="https://nl.wikipedia.org/wiki?curid=1070206" title="Schildwachtklier">
Schildwachtklier

De schildwachtklier of poortwachterklier is de eerste lymfeklier, waarheen kankercellen uitzaaien. Bij een schildwachtklierprocedure wordt geprobeerd juist deze lymfeklier te onderzoeken, om via een kleine ingreep zo zeker mogelijk te weten of er uitzaaiing naar de lymfklieren heeft plaatsgevonden.

Kanker kan uitzaaien via het bloed of via het lymfestelsel. Bij kankers die vooral uitzaaien via lymfebanen blijkt dit vaak via vaste stappen te verlopen: eerst naar de regionale lymfeklieren, daarna naar het volgende station van lymfeklieren, enzovoorts. Dit is omdat de lymfe een vaste stroomrichting heeft.

Bij de schildwachtklierprocedure wordt geprobeerd speciaal de schildwachtklier te onderzoeken op de aanwezigheid van (uitgezaaide) kankercellen. Hiertoe wordt enkele uren voor de operatie een blauwe kleurstof en een (onschuldige) radioactieve substantie in de tumor gespoten. Bij de operatie wordt met een geigerteller de lymfeklier opgezocht waar de radioactiviteit zich ophoopt. Deze wordt als schildwachtklier betiteld, verwijderd en door de patholoog onderzocht op de aanwezigheid van kankercellen. Meestal gebeurt dit met een vriescoupe, wat ongeveer 20-30 minuten in beslag neemt. Als er kankercellen zijn kan meteen een lymfeklierdissectie uitgevoerd worden. Alleen bij melanoom is beoordeling van vriescoupes zo moeilijk dat beter gewone (paraffine) coupes gebruikt kunnen worden. Dit om te voorkomen dat kankercellen over het hoofd worden gezien.

De schildwachtklierprocedure heeft verschillende voordelen. De kansen op genezing zijn kleiner naarmate de kanker verder is uitgezaaid. Als de schildwachtklier geen kankercellen bevat, kan aangenomen worden dat er helemaal geen uitzaaiing heeft plaatsgevonden. Zo hoeven minder lymfeklierdissecties uitgevoerd te worden die achteraf niet nodig waren geweest, en wordt ook de schade van deze operatie (een groot risico op het ontstaan van lymfoedeem) voorkomen.
Ten tweede kan de aandacht speciaal op de meest verdachte klier worden gericht, zodat de kans dat uitzaaiingen in het vroegste stadium herkend kunnen worden, en kan de prognose zo goed mogelijk worden ingeschat. De belangrijkste toepassingen zijn borstkanker en melanoom. Ook bij darmkanker is het redelijk succesvol toegepast. Echter in het geval van melanoom wordt de kans op genezing door deze procedure niet meetbaar verbeterd. Momenteel wordt het nut van de schildwachtklierprocedure ook bij mondholte- en keeltumoren onderzocht. 

De schildwachtklierprocedure bij borstkanker is ontwikkeld door de oncologisch chirurg Armando Giuliano van het John Wayne Cancer Institute in de jaren 90, en andere groepen volgden snel daarna.


</doc>
<doc id="1070509" url="https://nl.wikipedia.org/wiki?curid=1070509" title="Dijslagader">
Dijslagader

De dijslagader of arteria femoralis is de voortzetting van de arteria iliaca externa die op haar beurt via de arteria iliaca communis afkomstig is uit de aorta abdominalis.

De arteria iliaca externa wordt arteria femoralis genoemd zodra de slagader het ligamentum inguinale is gepasseerd. Omdat er in dit deel nog geen slagaders aftakken van de arteria femoralis, wordt deze hier soms ook wel "arteria femoralis communis" genoemd.

De arteria femoralis voorziet het been van bloed. Een vertakking van deze slagader is de arteria profunda femoris, die naar diep in het been afbuigt en voornamelijk het bovenbeen van bloed voorziet. De arteria femoralis zelf blijft relatief aan de oppervlakte liggen en verloopt verder via de hiatus adductorius naar de knieholte. Hier gaat de arteria femoralis over in de arteria poplitea.

Andere slagaders die meestal afkomstig zijn uit de arteria femoralis zijn de arteria epigastria superficialis, arteria circumflexa ilium superficialis, arteria pudendi externa superficialis, arteria pudendi externa profunda en arteria descendens genus.


</doc>
<doc id="1070888" url="https://nl.wikipedia.org/wiki?curid=1070888" title="Jan Vermeire">
Jan Vermeire

Jan Vermeire (Kortrijk, 23 december 1919 – Brussel, 30 juli 1998) was een Vlaamse seksuoloog. Hij is de oprichter van de Poverello-gemeenschap, die nu dertien onthaalhuizen heeft in België voor mensen in nood. 'Poverello' betekent 'kleine arme man' in het Italiaans en is de bijnaam van Sint-Franciscus.

Zijn ouders waren diepgelovig rooms-katholiek. Op de lagere school ging hij naar de Broeders, waar hij graag was. In zijn jeugd ging hij vaak naar de scouts. Daar leerde hij werken met verschillende personen, arm en rijk. Later op het College in Kortrijk was het streng en tuchtvol. Hij moest 's morgens aanwezig zijn om 6.30 om 's avonds om 7 uur terug naar huis te gaan, ook 's zondags. In 1934 verhuisde de familie Vermeire naar Sint-Niklaas, daar krijg hij nog twee jaar les op het SJKS. 

Na de middelbare school besloot hij om filosofie te gaan studeren bij de Witte Paters. Bij het begin van het tweede jaar is hij van gedacht veranderd en besloot om geneeskunde te gaan studeren in Leuven. Zijn laatste universiteitsjaren vielen samen met de Tweede Wereldoorlog. In 1944 deed hij dienst als dokter bij het bezettingsleger in Duitsland.

Na tien jaar algemene geneeskunde besloot hij om zich te specialiseren in seksuologie. Hij vestigde zich in Brussel als eerste seksuoloog van België. De onwetendheid betreffende het seksuele leven was zeer groot. Aan werk ontbrak het hem en zijn echtgenote dan ook niet. Hij werkte twintig jaar lang van 8 uur tot 23 uur, om daarna nog de agenda op te stellen voor de volgende dag samen met zijn echtgenote. Regelmatig werd hij aangesteld door het gerecht in verband met seksuele delicten. Zo kwam hij regelmatig in contact met gevangenen en met patiënten van psychiatrische klinieken. Hij heeft ook honderden voordrachten gegeven in verband met de seksuele problematiek. 

In 1976 ging Jan Vermeire wonen in de Marollen in Brussel, een wijk bekend vanwege de armoede. In 1978 ontstond daar de eerste Poverello. In het begin werd er soep, koffie en belegde boterhammen aangeboden. Na een paar jaar kon men er terecht voor een warm middagmaal, propere kledij, een overnachting en hygiënische en medische verzorging.
Hij zei altijd: " Poverello is er niet voor de armen, maar voor de rijken die de kans willen krijgen om te delen."



</doc>
<doc id="1070950" url="https://nl.wikipedia.org/wiki?curid=1070950" title="Fotosysteem">
Fotosysteem

Bij de lichtreacties van fotosynthese zijn twee zogenaamde fotosystemen betrokken, fotosysteem I en II (afg. PSI en II). Een fotosysteem is in staat om lichtenergie om te zetten in chemische bindingen. Een fotosysteem is een zogenaamd integraal eiwitcomplex. Dit betekent dat het uit een groot aantal eiwitten en andere moleculen bestaat die met elkaar samenwerken. Met integraal wordt bedoeld dat het hele membraan van de thylakoïde omvat. Het kan zowel reacties in het stroma aangaan als in het lumen. Ze komen voor bij fototrofe cyanobacteriën en eukaryote organismen (planten en protisten).

De twee fotosystemen bestaan uit twee componenten: een kerncomplex en een zogenaamd 'light-harvesting antenna complex' (LHC), een Nederlandse naam is er niet. Dit antennecomplex bestaat uit een groot aantal pigmentmoleculen (vooral chlorofyl, maar ook carotenen) die in dienst staan van het reactiecentrum van het kerncomplex. De pigmentmoleculen in het LHC geven hun energie die ze opvangen van het licht af aan een zogenaamd doelwitpigment. Dit doelwitpigment ligt in het reactiecentrum. Alleen in dit reactiecentrum vindt uiteindelijk de reactie plaats die de lichtenergie omzet in chemische energie.

In Fotosysteem II (PSII) beginnen de lichtreacties van de fotosynthese. De eiwitten en moleculen die nodig zijn voor de reacties in het reactiecentrum zijn gebonden aan twee lange polypeptiden (D1 en D2 genaamd). Dit reactiecentrum bestaat uit een speciaal paar van chlorofylmoleculen. Dit speciale paar is een dimeer van twee chlorofyl-a-moleculen. Het wordt speciaal genoemd vanwege zijn fundamentele rol in de fotosynthese. Verder bestaat PSII ook nog uit verschillende antennesystemen aan de stromazijde, met als doelwitpigment P680 en ligt er ook nog een heel belangrijke mangaancluster aan de lumenkant. 

De totaalreactie die plaatsvindt in fotosysteem II is:

Hier staat hν voor de fotonen die nodig zijn, PQ voor plastochinon en PQH2 voor plastichinol. De energie van de fotonen wordt dus uiteindelijk overgedragen aan PQH2.
Fotosynthese begint als P680 fotonen, via het antennesysteem, absorbeert en daardoor in aangeslagen toestand belandt. Deze reactie ziet er dus zo uit:

Normaal gesproken zou zo’n pigment terugkeren naar zijn grondtoestand via fluorescentie, maar dit keer niet. Dit speciale paar ligt namelijk zo in PSII dat er altijd een sterke oxidator in de buurt is die een elektron kan opnemen van P680*. In PSII is de oxidator feofytine aanwezig. Het elektron springt dus van P680* naar pheophytin (Pheo) over, waardoor er een ladingsscheiding ontstaat:

P680+ en Ph- zijn alle twee radicalen, en zouden heel gemakkelijk met elkaar kunnen reageren waardoor er weer ladingsrecombinatie zou plaatsvinden. Het elektron van Ph- zou dan terugspringen naar P680 om de positieve lading daar te neutraliseren. Dit elektron van een hoog energieniveau zou zo zijn energie verspillen omdat het terug op P680 wordt omgezet in warmte. Drie factoren voorkomen dat deze ladingsrecombinatie plaatsvindt:
Door deze drie factoren kan het elektron efficiënt naar QA getransporteerd worden. QA is stevig gebonden, maar het elektron wordt vanuit QA ook weer snel verder getransporteerd naar QB, die een zwakkere binding heeft en daardoor sneller reageert. Als er dan nog een foton absorbeert, en nog een elektron via hetzelfde pad QB bereikt, reageert QB samen met twee protonen uit het stroma tot QH2. Deze reactie ziet er dan zo uit: 

Ondertussen spelen er ook nog andere reacties af, die ervoor zorgen dat watermoleculen worden omgezet in elektronen, protonen en zuurstofgas. Dit wordt ook wel de fotolyse (lichtsplitsing) van water genoemd. Deze reactie vindt plaats in een zogenaamd mangaancluster. Dit cluster ligt aan de lumenzijde en is gebonden aan de D1-polypeptide. Verder speelt ook het aminozuurresidu tyrosine een rol, dat ook gebonden ligt aan D1. 
Twee watermoleculen reageren met de mangaancluster waarbij er vijf of zes reacties volgen waarin in totaal vier elektronen, vier protonen en een zuurstofmolecuul worden afgestaan. De zuurstofmolecuul gaat de plant weer uit (behalve het deel dat voor de dissimilatie gebruikt wordt). De protonen komen in het lumen van de thylakoïde terecht en worden niet, zoals vaak gedacht, gebruikt voor de omzetting van plastochinon naar plastochinol. De protonen die nodig zijn voor deze omzetting worden uit het stroma van de chloroplast gehaald. We zullen later ingaan op de protonengradiënt die hierbij ontstaat. De elektronen die hierbij ontstaat worden via een paar tussenwegen uiteindelijk afgestaan aan P680+. Vanuit P680+ worden de elektronen verder getransporteerd via de ETC. 
Hoe die vijf of zes reacties in de mangaancluster precies verlopen is nog niet precies bekend. Er wordt wel heel veel onderzoek naar gedaan en er zijn ook wel een paar waarschijnlijke modellen opgesteld, maar veel dingen kunnen ze nog niet helemaal verklaren. Zo komen er in het mangaancluster chloor- en calciumatomen voor waarvan ze de functie nog niet van begrijpen. Hoe het mangaancluster er precies uitziet is ook nog steeds niet precies bekend. Wel is het duidelijk dat er maar twee van de vier mangaanionen steeds van lading veranderen als er reacties plaatsvinden. De reacties die plaatsvinden in de mangaancluster wordt de S-cyclus genoemd. De verschillende toestanden waarin het mangaancluster zich bevindt worden S0 tot S4 genoemd. Het nummer houdt in hoeveel elektronen er zijn afgestaan. Bij de reactie tussen S4 en S0 ontsnapt zuurstof terwijl twee watermoleculen juist reageren met de mangaancluster. Bij de S0, S1, S2 en S3 toestanden zijn lichtafhankelijk. Dat komt door het volgende. Als er licht valt op P680 raakt in een aangeslagen toestand en staat het een elektron af waardoor P680+ ontstaat. P680+ is een heel sterke oxidator en onttrekt weer een elektron van een aminozuurresidu dat in de buurt ligt, Tyr161 (dit ligt gebonden aan D1). Als Tyr een elektron verliest wordt het een radicaal, wat ook wel Yz wordt genoemd. Dit radicaal reageert weer met de mangaancluster, waarbij er één elektron overspringt en er weer Tyr161 ontstaat. 
Samengevat: Bij de S0-3 toestanden wordt er steeds per foton één elektron onttrokken door Is. De toestand S4 is onstabiel en reageert met HO weer naar de S0 toestand waarbij er ook zuurstof ontstaat. Zo gaat deze cyclus constant opnieuw zolang er genoeg water in de buurt is en het radicaal Yz aanwezig is om elektronen te onttrekken. Tussen de verschillende toestanden wordt er ook nog 4 protonen afgestaan. In welke fase en hoe dit gebeurt, is onbekend.
De totaalreactie bij de fotolyse van water is dus:

Als we deze reactie samen nemen met de omzetting van chinon die we al in een reactie hadden gezet krijgen we weer de totaalreactie van PSII.

In fotosysteem I (700 nm) worden de elektronen gebruikt voor het creëren van NADPH volgens:

NADPH is de belangrijkste reductor in cellen en levert een bron van elektronen voor diverse andere reacties. Chlorofyl houdt hieraan een tekort aan elektronen over die vervolgens weer teruggewonnen moeten worden uit andere reductoren. In planten en algen is deze reductor water, wat leidt tot de productie van zuurstof:

Het valt op dat de zuurstof dus afkomstig is uit water en "niet" uit kooldioxide. Dit is voor het eerst voorgesteld door C. B. Neil die fotosynthetische bacteriën bestudeerde in de jaren 30. Behalve de cyanobacteriën gebruiken bacteriën sulfide en waterstof als reductor waardoor geen zuurstof vrij komt.

De netto reactie van de lichtreactie wordt dan: 12HO + 12NADP + nADP + nP → 6O + 12NADPH + nATP

De netto reactie van de donkerreactie is: 6CO + 12NADPH + 12ATP → CHO + 12NADP + 6HO + 12ADP + 12P

De ATP en NADPH die geproduceerd worden met fotosynthese leveren energie voor diverse biochemische processen. In planten is de belangrijkste hiervan de calvincyclus waarbij koolstofdioxide wordt omgezet in ribulose (en vervolgens andere suikers). Deze reacties worden ook wel de donkerreacties genoemd omdat ze geen licht nodig hebben, niet omdat ze voornamelijk in het donker plaats zouden vinden.

Er zijn bacteriën die als elektronendonor niet water maar sulfide gebruiken. De reactie ziet er zo uit:
12HS + 6CO → CHO + 6HO + 6S .




</doc>
<doc id="1070968" url="https://nl.wikipedia.org/wiki?curid=1070968" title="Clindamycine">
Clindamycine

Clindamycine is een antibioticum dat behoort tot de categorie van de lincosamiden. Het is een semisynthetisch derivaat van lincomycine. Het kan bacteriostatisch of bactericide werken, afhankelijk van de concentratie van het antibioticum en de gevoeligheid van het micro-organisme. De volgende bacteriën, die gewoonlijk geassocieerd zijn met bacteriële vaginose, zijn gevoelig voor clindamycine: Gardnerella vaginalis, Mobiluncus spp., Bacteroides spp., Mycoplasma hominis, Peptostreptococcus spp.

Clindamycine wordt toegepast bij onder andere:




</doc>
<doc id="1071222" url="https://nl.wikipedia.org/wiki?curid=1071222" title="Exantheem">
Exantheem

De term exantheem of rash (in de volksmond ook wel "vlekjesziekten") wordt gebruikt voor huiduitslag als uiting van een algemene aandoening. De term wordt gebruikt als de uitslag bestaat uit rode vlekken (macula) en bultjes (papel) op de huid; dit wordt ook wel een "maculopapuleus exantheem" genoemd. Er zijn veel infecties die met een exantheem gepaard gaan. Meestal is het onmogelijk om aan de hand van de huiduitslag te herkennen welk virus (of zelden: welke bacterie) de oorzaak is, doordat kenmerkende eigenschappen vaak ontbreken. Een uitslag wordt "morbilliform" genoemd als de uitslag grofvlekkig is zoals bij de mazelen ("morbilli"). Fijnvlekkige exanthemen worden "rubelliform" genoemd, naar de gelijkenis met rodehond ("rubella").
Daarnaast is een exantheem een veelvoorkomend verschijnsel bij een overgevoeligheid voor geneesmiddelen, vooral penicilline-achtige antibiotica.

Virussen die een exantheem kunnen veroorzaken, zijn:
Niet-virale oorzaken:

Zes exanthemen bij kinderen zijn genummerd naar de volgorde waarin deze in de voorgaande eeuwen (tot het begin van de 20e eeuw) klinisch van elkaar onderscheiden werden. De ziekteverwekkers werden pas veel later ontdekt.
Een andere klassieke exanthemateuze kinderziekte, de waterpokken ("varicella"), heeft nooit een nummer gekregen. Deze ziekte wordt veroorzaakt door het varicella-zostervirus, eveneens een humaan herpesvirus (HHV-3).



</doc>
<doc id="1071518" url="https://nl.wikipedia.org/wiki?curid=1071518" title="Dermatitis">
Dermatitis

Dermatitis betekent ontsteking van de huid. Als er in het Engels geen verdere aanduiding bij staat, wordt vaak eczeem bedoeld. Er zijn echter meer vormen van ontsteking van de huid. 
Andere vormen van dermatitis:


</doc>
<doc id="1071631" url="https://nl.wikipedia.org/wiki?curid=1071631" title="Parvovirus">
Parvovirus

Parvovirussen (parvoviridae) is een groep van virussen waartoe de kleinste virussen gerekend worden. Parvovirussen werden ontdekt in de jaren 1960 en besmetten gewervelden en insecten. Het genoom van Parvoviridae bestaat uit ssDNA en een icosahedraal capsid.

Parvovirus B19 was het eerste menselijke parvovirus dat werd gevonden.

Subfamilie Parvovirinae
Subfamilie Densovirinae



</doc>
<doc id="1072295" url="https://nl.wikipedia.org/wiki?curid=1072295" title="Elefantiase">
Elefantiase

Elefantiase of olifantsziekte wordt veroorzaakt door parasitaire wormen van het type Filarioidea. In veel gevallen veroorzaakt de ziekte geen symptomen. Sommige patiënten ontwikkelen echter overmatige zwelling in de armen, benen of geslachtsdelen. De huid kan ook dikker worden en er kan pijn optreden. De veranderingen in het lichaam kunnen voor personen met de ziekte tot sociale en economische problemen leiden.

De wormen worden verspreid door de beet van een besmette mug. Infecties beginnen meestal in de kindertijd. Er zijn drie soorten wormen die de ziekte veroorzaken: "Wuchereria bancrofti", "Brugia malayi" en "Brugia timori". De soort "Wuchereria bancrofti" komt het vaakst voor. De wormen beschadigen het lymfestelsel. De diagnose wordt gesteld door onder een microscoop bloed te bekijken dat ’s nachts wordt afgenomen. Het bloed moet door middel van een Giemsa-gekleurd bloeduitstrijkje en een dikke-druppelpreparaat worden onderzocht. Ook kan het bloed worden onderzocht op antilichamen tegen de ziekte.

Preventie bestaat uit het jaarlijks behandelen van groepen waarin de ziekte voorkomt om zo de ziekte helemaal uit te roeien. Dit duurt ongeveer zes jaar. Medicijnen die gebruikt worden, zijn onder andere albendazol met ivermectine of albendazol met di-ethylcarbamazine. De medicijnen doden de volwassen wormen niet maar gaan verdere verspreiding van de ziekte tegen totdat de wormen vanzelf sterven. Pogingen om muggenbeten te voorkomen worden ook aangeraden, waaronder het verminderen van het aantal muggen en het gebruik van klamboes.

40 miljoen mensen zijn geïnfecteerd met lymfatische filariasis. Ongeveer 1,4 miljard mensen in 73 landen lopen het gevaar om met de ziekte geïnfecteerd te raken. In Afrika en Azië komt de ziekte het meest voor. De ziekte leidt tot economische verliezen van vele miljarden euro’s per jaar.

De meest bekende oorzaak is filariasis, een parasitaire infectie met kleine wormen ("Wuchereria bancrofti" of "Brugia malayi"). Deze huizen in de lymfevaten en wekken een ontstekingsreactie op. Door deze ontsteking raken de lymfebanen zo beschadigd dat de lymfe niet goed meer wordt afgevoerd, zodat lymfoedeem ontstaat. Langbestaand lymfoedeem leidt tot verdikking van de huidstructuur, papillomatose (bloemkoolaspect) van de huid, en een verhoogde kans op ontstekingen, die ook nog eens ernstiger verlopen. Andere vormen van lymfoedeem die niet behandeld worden leiden in principe tot dezelfde veranderingen. Denk hierbij aan lymfoedeem door zaken als wondroos, veneuze insufficiëntie, lymphogranuloma venereum, chromoblastomycose, of primair lymfoedeem doordat de lymfevaten niet goed zijn aangelegd (bijvoorbeeld bij de ziekte van Milroy).


</doc>
<doc id="1072329" url="https://nl.wikipedia.org/wiki?curid=1072329" title="Cyclohexeenoxide">
Cyclohexeenoxide

Cyclohexeenoxide is een organische verbinding met als brutoformule CHO. Het is een epoxide dat voorkomt als een kleurloze vloeistof, die slecht oplosbaar is in water.

Cyclohexeenoxide kan bereid worden door de oxidatie van cyclohexeen met behulp van waterstofperoxide:

De stof wordt gebruikt als monomeer bij de productie van polymeren.



</doc>
<doc id="1072331" url="https://nl.wikipedia.org/wiki?curid=1072331" title="Hermanus Bernardus Jacobus van Rijn">
Hermanus Bernardus Jacobus van Rijn

Hermanus Bernardus Jacobus van Rijn (Den Haag, 26 juli 1841 - Venlo, 26 januari 1928) was onder andere burgemeester van Venlo van 1900 tot in 1921.

Hij was oorspronkelijk apotheker te Venlo, werd 1885 raadslid, tevens in 1899 wethouder en al een jaar later burgemeester van Venlo. Onder zijn bewind groeide het gemeentelijk apparaat aanmerkelijk, mede omdat ook het (gemeentelijk) onderwijs uitgebreid werd. Het particuliere waterleidingbedrijf werd overgenomen en de tarieven aanmerkelijk verlaagd, zodat ook de armste bevolkingsgroep hierover kon beschikken. Tevens werd een gemeentelijke huisvuilophaaldienst gestart.

Hij schreef in 1888 een boek "Proeve eener geneeskundige plaatsbeschrijving van de gemeente Venlo" , een boekje over "De invloed der lucht op de gezondheid en welstand van den menschen" en in 1971 werd een boek over hem geschreven door C. van den Berg getiteld "H.B.J.van Rijn burgemeester van Venlo pionier der milieuhygiëne". 


</doc>
<doc id="1072731" url="https://nl.wikipedia.org/wiki?curid=1072731" title="Ademhalingscentrum">
Ademhalingscentrum

Het ademhalingscentrum bestaat uit verscheidene groepen van neuronen die gelokaliseerd zijn in de "medulla oblongata" en de "pons". Deze neuronen zorgen voor de regulatie van de ademhaling. Er kan een onderscheid gemaakt worden tussen drie groepen neuronen:

Deze groep neuronen in het dorsale gedeelte van de "medulla oblongata" staat voornamelijk in voor de regulatie van inademing (= inspiratie) en speelt de belangrijkste rol in de regulatie van de ademhaling. Deze groep is gelegen in de "nucleus tractus solitarii". Dit gebied ontvangt sensorische input van twee craniale zenuwen: 
Deze sensorische input bevat informatie van:
Al deze receptoren spelen een rol bij de beheersing van de ademhaling.

Het signaal dat vanuit dit centrum gegeven wordt naar de primaire ademhalingsspieren (en voornamelijk naar het middenrif) verloopt geleidelijk. Hierdoor wordt een vlotte inspiratiebeweging gemaakt. Het signaal begint zwak en neemt gedurende twee seconden toe in sterkte. Hierna stopt het signaal plots en houdt ongeveer drie seconden op, zodat de elastische longen en de borstkas weer naar hun beginpositie terugkeren (en hierbij dus wordt uitgeademd). Hierna begint de cyclus opnieuw.

De inademingsbeweging kan op twee manieren beïnvloed worden:

Dit centrum is gelegen in de "nucleus parabrachialis" van het bovenste gedeelte van de pons. De functie ervan bestaat uit het bepalen van waar het ademhalingssignaal plots dient afgebroken te worden. Een sterk pneumotaxisch signaal kan ervoor zorgen dat de inademing slechts 0,5 s duurt voordat het signaal wordt afgebroken. In deze situatie worden de longen slechts weinig gevuld. Wanneer de pneumotaxische signalen zwak zijn kan de ademhaling 5 s of langer duren waardoor er een grotere vulling van de longen plaatsvindt. De primaire functie van het pneumotaxische centrum is dus het limiteren van de ademhalingsbeweging. Dit leidt tevens tot een versnelde ademhaling. Wanneer het signaal immers voortijdig wordt afgebroken vindt een korte inademingsbeweging plaats en daardoor tevens een korte uitademingsbeweging. Hierdoor is de duur van de gehele cyclus verkort.

Tijdens normale rustige ademhaling is dit centrum inactief. Een rustige ademhaling wordt daarom enkel veroorzaakt door een ritmische activatie die een inspiratiebeweging veroorzaakt en de daarop volgende elastische terugkeer van de longen en borstkas naar de beginsituatie. Wanneer echter grote eisen worden gesteld aan de ademhaling (bijvoorbeeld tijdens fysieke inspanning) wordt dit gebied actief. Tevens ontdekte men dat na elektrische stimulatie van bepaalde neuronen van dit gebied een inspiratiebeweging optrad. Wanneer andere neuronen gestimuleerd werden trad een expiratiebeweging op. Dit gebied regelt dus zowel in- als uitademing tijdens zware inspanningen.

De rekreceptoren (Engels: "stretch receptors") zijn gelokaliseerd in de gespierde wanden van de bronchi en bronchioli. Deze geven een signaal via de "nervus vagus" naar de dorsale ademhalingsgroep van de "medulla oblongata". Deze ademhalingsgroep staat in voor de meest basale regulatie van de ademhaling. Wanneer de receptoren uitrekken geven ze een signaal naar dit ademhalingscentrum zodat het inspiratiesignaal onderbroken wordt. Dit onderbreken ten gevolge van het uitrekken van de rekreceptoren wordt de "Hering-Breuerreflex" genoemd en is analoog aan de onderbreking van de inspiratie uitgaande van het pneumotaxische centrum van de pons. Deze reflex wordt echter niet geactiveerd als het teugvolume lager ligt dan anderhalve liter. Vermoed wordt dat deze reflex daarom een protectieve functie bezit, eerder dan een primaire regulatie van de ademhaling.

Een adequate ademhaling zorgt voor gebalanceerde concentraties van zuurstof (O) koolstofdioxide (CO) en waterstofionen (H) in de weefsels. Daarom is de ademhaling gevoelig voor wijzigingen in de concentraties van deze stoffen. Zo heeft een overmaat aan waterstofionen of koolstofdioxide in het bloed een directe invloed op het ademhalingscentrum. Hierdoor ontstaat een toename van de motorische signalen naar de ademhalingsspieren. De zuurstofconcentratie daarentegen heeft geen directe invloed op het ademhalingscentrum. De waarneming van de zuurstofconcentratie geschiedt via de perifere chemoreceptoren die gelokaliseerd zijn in de aorta en de halsslagaders. Deze chemoreceptoren geven signaal naar het ademhalingscentrum.



</doc>
<doc id="1073214" url="https://nl.wikipedia.org/wiki?curid=1073214" title="Lichaamsbeharing">
Lichaamsbeharing

Lichaamsbeharing is de algemene term voor terminaal haar op het menselijk lichaam dat zich ontwikkelt in de puberteit en gedurende een onbepaalde periode daarna, in tegenstelling tot het hoofdhaar en het minder zichtbare vellushaar.

De medische term "androgenisch haar" verwijst naar het feit dat de groei van het haar afhangt van de hoeveelheid androgenen (de mannelijke hormonen) in ieder menselijk lichaam. Doordat mannen normaal gesproken een grotere hoeveelheid androgenen hebben, beschikken zij over meer lichaamsbeharing dan vrouwen. Lichaamsbeharing kan dan ook gezien worden als een seksueel dimorfisme; het is daarnaast een secundair geslachtskenmerk.

Vanaf de jeugdjaren bedekt vellushaar het gehele menselijk lichaam, afhankelijk van geslacht en ras, behalve op de volgende plekken: de lippen, het achterste gedeelte van het oor, de handpalmen, de voetzolen, enkele externe genitale plekken, de navel en littekenweefsel. De hoeveelheid haar (in haarzakjes per vierkante centimeter) varieert van mens tot mens.

Ieder menselijk lichaam is bedekt met vellushaar, een dun, kleurloos en nauwelijks zichtbaar soort haar. Door een stijgende hoeveelheid androgenen die tijdens de puberteit worden aangemaakt, verandert het vellushaar op sommige plekken in terminaal haar. Het volume neemt toe, de haren worden zwaarder en krijgen meer kleur. Wat er verandert en hoe deze veranderingen plaatsvinden, hangt, naast het geslacht, af van de genetische bepaling, de hormonale status en de leeftijd.

Het lichaam van de man is in vergelijking met dat van de vrouw met meer terminaal haar bedekt. Op verschillende plekken op het mannelijk lichaam ontwikkelt zich in de puberteit terminaal haar:

De ontwikkeling van de mannelijke lichaamsbeharing begint aan het begin van de puberteit, maar zet zich ook daarna nog jaren door. Het is mogelijk dat het lichaam van een man tussen de 20 en 30 jaar behaard is op de borst, bovenarmen, schouders en rug, maar er zijn veel mannen die op geen van deze plekken haar hebben, of maar op enkele. Het is in ieder geval zo dat de lichaamsbeharing van een man aan het einde van de puberteit nog niet is volgroeid. Tot aan de zesde levensfase blijft het haar zich ontwikkelen, daar waar de ouderdom begint op te treden.

Bij vrouwen ontwikkelt de volgende beharing zich tijdens de puberteit tot terminaal haar:

De acceptatie van lichaamsbeharing verschilt per cultuur. In sommige culturen laat men haar als geslachtskenmerk aan iedereen zien; in andere culturen mag alleen hoofdhaar zichtbaar zijn. Reeds vanaf de oudheid wordt lichaamshaar afgeschoren of korter geknipt. Naast mode-invloeden spelen daarbij hygiëne-overwegingen een rol. Verschillende parasieten zoals luizen leven in haren. Verder kan okselhaar de lichaamsgeur versterken. De islam schrijft zelfs voor oksel- en schaamhaar te verwijderen. Sinds het eind van de 20e eeuw neemt de lichaamsontharing in westerse culturen toe. Reclames over ontharingsproducten spelen in op deze trend.

Van professionele wielrenners is bekend dat velen van hen de beenharen scheren. Dit zou een (psychologisch) effect op de prestaties kunnen hebben, maar ook de behandeling van verwondingen kunnen vergemakkelijken. Tevens blijven (stekende) insecten niet haken en koelt het lichaam bij regen minder af door natte haren. Onlangs is wetenschappelijk aangetoond dat gladde benen een aerodynamisch voordeel geven boven ongeschoren benen.


</doc>
<doc id="1073459" url="https://nl.wikipedia.org/wiki?curid=1073459" title="Willem van de Moosdijk">
Willem van de Moosdijk

Willem van de Moosdijk (Eindhoven, 19 februari 1926) is een bekende voormalige Nederlandse kwakzalver, bijgenaamd "kruidendokter".

Van de Moosdijk groeide in armoedige omstandigheden op in een kinderrijk gezin in Eindhoven. Na de oorlog begon hij vanuit zijn woonplaats Casteren een handel in geneeskrachtige kruiden. Deze handel liep voorspoedig: hij had 22 busjes in dienst om de kruiden in Nederland en België te distribueren. In 1968 vertelde een ex-werknemer in het programma "Voor de vuist weg" van Willem Duys over de praktijken van Van de Moosdijk, waarna zijn handel instortte.

Van de Moosdijk werd hierna veroordeeld voor oplichting. In 1972 overviel Van de Moosdijk samen met zijn broer Frans een geldloper en beroofde hem van één miljoen gulden. Voor deze overval werd hij veroordeeld, maar het miljoen gulden werd niet teruggevonden. Het miljoen had hij verstopt in de stofzuiger van een familielid, en later begraven op een begraafplaats, waarna hij het langzaam heeft opgemaakt. Sinds het uitzitten van zijn straf leidt Van de Moosdijk een teruggetrokken bestaan buiten de publiciteit. 


</doc>
<doc id="1073760" url="https://nl.wikipedia.org/wiki?curid=1073760" title="Groene Hart Ziekenhuis">
Groene Hart Ziekenhuis

Het Groene Hart Ziekenhuis is een ziekenhuis in Gouda. Bij het ziekenhuis behoren tevens de locatie Zuidplas in Nieuwerkerk aan den IJssel en de locatie Schoonhoven. Het ziekenhuis telt ruim 2000 medewerkers en heeft 620 bedden.

Voorlopers van het Groene Hart Ziekenhuis waren drie Goudse ziekenhuizen, te weten het protestantse Diaconessenhuis "De Wijk" (opgericht in 1897 door de Amsterdamse diacones Mieke Hoogerwerf), het algemene “Van Itersonziekenhuis” (opgericht uit een legaat van de dochters van de directeur van de Goudse kaarsenfabriek A.A.G. van Iterson in 1910) en het rooms-katholieke Sint-Jozefziekenhuis (in 1929 gerealiseerd als voortzetting van het Sint-Josephs weeshuis). De twee eerstgenoemde ziekenhuizen fuseerden en zo ontstond in 1972 het Bleulandziekenhuis, genoemd naar de Goudse stadsarts Jan Bleuland. Ondanks het verzet vanuit de actiegroep “Tegen de fusie” ontstond in 1992 het Groene Hart Ziekenhuis uit een fusie tussen het Bleulandziekenhuis en het Sint-Jozefziekenhuis. De namen van enkele locaties van het nieuwe ziekenhuis herinneren nog aan deze voorgeschiedenis.

Op 7 oktober 2012 maakte nieuwssite Nu.nl bekend dat de medische dossiers van enkele tientallen patiënten en de adresgegevens van meer dan 493.000 patiënten jarenlang toegankelijk waren via een server van het ziekenhuis in een datacentrum van hun provider. De gegevens waren, aldus de betreffende hacker, verborgen achter slechts een voorspelbaar wachtwoord van de beheerder. Het ziekenhuis liet in een reactie weten geschrokken te zijn, en sprak over een "onacceptabele situatie". De betreffende server werd direct afgesloten. Op 9 oktober maakte Edith Schippers, minister van volksgezondheid, welzijn en sport, bekend dat er 52 dossiers van patiënten zijn ingezien.

Op 16 mei 2011 is gestart met de bouw van een nieuwe vleugel, ontworpen door EGM architecten, van 28.000 m² op de Bleulandlocatie. Op 9 december 2013 namen de eerste afdelingen deze nieuwbouw in gebruik. In 2014 werd de nieuwbouw officieel geopend. Dat betekende tevens de sluiting van de Jozeflocatie als onderdeel van het ziekenhuis.

In 1979, het jaar waarin het voormalige Sint Jozefpaviljoen 50 jaar bestond, werden in de tuin voor het paviljoen twee bronzen ganzen geplaatst. Dit kunstwerk was gemaakt door de Goudse beeldhouwster Ineke van Dijk. Begin 2014 zijn de ganzen verhuisd, ze staan nu voor de hoofdingang van het Groene Hart Ziekenhuis.


</doc>
<doc id="1073903" url="https://nl.wikipedia.org/wiki?curid=1073903" title="2-propyn-1-ol">
2-propyn-1-ol

2-propyn-1-ol of propargylalcohol is een organische verbinding, met name een onverzadigde alcohol dat een alkyngroep bevat. Het is een kleurloze vloeistof met een kenmerkende geur.

De industriële productie van 2-propyn-1-ol en gelijkaardige alcoholen werd in de jaren 30 van de 20e eeuw ontwikkeld door de Duitse scheikundige Walter Reppe bij IG Farben, de voorloper van BASF. De reactie gebeurde door gasvormig ethyn in contact te brengen met een waterige oplossing van een formaldehyde, waaraan een vaste katalysator is toegevoegd op basis van koperacetylide.

Vanwege het gevaarlijke explosieve ethyn moeten daarbij dure veiligheidsmaatregelen genomen worden, zoals het gebruik van apparatuur die bestand is tegen tien maal de normale gebruiksdruk.

Een octrooi uit 2007 beschrijft een productiewijze waarbij er geen gasvormig ethyn aanwezig is. Zowel ethyn als formaldehyde zijn opgelost. Als organisch oplosmiddel voor ethyn wordt tetrahydrofuraan toegevoegd aan de waterige oplossing van formaldehyde. De katalysator is ook hier gebaseerd op koperacetylide.

2-propyn-1-ol wordt gebruikt als corrosie-inhibitor, oplosmiddel voor celluloseacetaat, glansmiddel bij elektroplating, stabilisator voor gechloreerde koolwaterstoffen, herbicide en als tussenproduct bij de synthese van andere organische verbindingen. Het komt ook voor in sommige reinigingsmiddelen (cementoplosser en toiletreiniger) in kleine hoeveelheden (minder dan 1%). Verder wordt de stof gebruikt als nuttige bouwsteen in tal van organische syntheses.

Een merknaam is "Golpanol PA" (BASF).

2-propyn-1-ol is een giftige en ontvlambare vloeistof. De stof kan polymeriseren onder invloed van hitte, oxidatoren, peroxiden en lucht. Ze reageert hevig met oxiderende stoffen. De damp is zwaarder dan lucht. Boven 33°C kan de damp een ontplofbaar mengsel vormen met lucht.

De stof is irriterend voor ogen, huid en luchtwegen. Ze kan de werking van de lever en de nieren verstoren. Blootstelling boven de toegestane limiet kan dodelijk zijn. Bij het overschrijden van deze grenswaarde is er onvoldoende waarschuwing door de geur. 2-propyn-1-ol is giftig voor waterorganismen.




</doc>
<doc id="1073916" url="https://nl.wikipedia.org/wiki?curid=1073916" title="Glucuronolacton">
Glucuronolacton

Glucoronolacton of glucoronolactone is een lichaamseigen stof die vrijkomt bij de afbraak van glucose in de lever. Het speelt een belangrijke rol in bijna alle spieren. Glucuronolacton wordt ook gevonden in vele planten. Het zit ook in voedingsmiddelen zoals granen en rode wijn.

Glucoronolacton is enigszins berucht geworden doordat de stof een drug zou zijn die de Amerikaanse regering zou hebben ontwikkeld tijdens de Vietnamoorlog. Verder doet het gerucht de ronde dat het werd verboden nadat meerdere personen aan een hersentumor overleden waren na het innemen ervan. Deze geruchten zijn niet waar, want het aangehaalde artikel heeft nooit in het British Medical Journal gestaan, en de consumptie van glucuronolacton is nooit verboden geweest. Verder staan er geen waarschuwingen op de website van Food and Drug Administration die wijzen op potentieel gevaar voor het oplopen van een hersentumor of andere gezondheidproblemen.

Glucuronolacton is een ingrediënt van veel energiedrankjes, zoals Red Bull. De meeste van deze drankjes bevatten ook cafeïne. Glucuronolacton wordt toegevoegd omdat het vermoeidheid tegen zou gaan, en een prettig gevoel zou geven. Hierbij is wel voorzichtigheid geboden, aangezien glucuronolacton bloedklonters kan veroorzaken en het kan zorgen voor een verminderde werking van het endotheel.


</doc>
<doc id="1074163" url="https://nl.wikipedia.org/wiki?curid=1074163" title="Dysostosis cleidocranialis">
Dysostosis cleidocranialis

Dysostosis cleidocranialis (CCD) of cleidocraniale dysplasie is een aangeboren botafwijking. Het is een zeldzame afwijking. De naam betekent in het Nederlands verminderde botvorming van sleutel- en schedelbeenderen. Personen met CCD zijn over het algemeen kleiner dan het gemiddelde: mannen/jongens behoren tot de kleinste 10%, en vrouwen/meisjes tot de kleinste 5% van de populatie.

Kenmerken van CCD zijn:

Het syndroom is erfelijk, en wel dominant overervend: er is 50% kans om het over te dragen op de kinderen. Vaak komt de aandoening al in de familie voor, maar er kan ook spontaan een nieuwe mutatie ontstaan. In 1997 werd beschreven dat mutaties in het gen RUNX2 (andere naam: CBFA1) CCD kunnen veroorzaken

CCD hoeft weinig beperkingen te geven, maar de ernst van de klachten is erg verschillend. Sommige ondervinden weinig hinder en andere juist heel veel. Veel mensen met CCD staan onder behandeling van een arts die er gespecialiseerd in is, vooral vanwege mond- en kaakklachten. Vaak zijn deze mensen jarenlang in behandeling bij gespecialiseerde orthodontisten, vanwege de trage ontwikkeling van tanden en kiezen.


</doc>
<doc id="1074260" url="https://nl.wikipedia.org/wiki?curid=1074260" title="Praktijkmanagementsysteem">
Praktijkmanagementsysteem

Een praktijkmanagementsysteem is een software-applicatie waarin een zorgverlener die een praktijk voert (bijvoorbeeld een huisarts, of apotheker) de patiëntgegevens vastlegt.

Apotheken hebben een apotheekinformatiesysteem met daarin een elektronisch patiëntendossier waarin voor iedere patiënt de geleverde genees-, hulp- en verbandmiddelen en andere geleverde artikelen en zorg wordt vastgelegd. Tevens wordt het systeem gebruikt als ondersteuning bij de medicatiebewaking. 

In vele landen hebben ook huisartsen een elektronisch patiëntendossier waarin van ieder consult een verslag wordt bijgehouden, waarin alle onderzoeksuitslagen terechtkomen, waarin alle door hen zelf geleverde medicatie wordt bijgehouden die de patiënt gebruikt, en waarin uittreksels van de correspondentie met specialisten staan.

In ziekenhuizen wisselt het per land of men een algemeen toegankelijk systeem heeft. De meeste onderzoeken en testuitslagen kunnen wel op een computer worden opgezocht, en veel specialismen hebben ook elektronisch toegankelijke patiëntenbrieven (intercollegiale communicatie over een patiënt tussen huisarts en specialist of tussen specialisten onderling) maar de verslaglegging van de contacten van dag tot dag gebeurt meestal nog in een papieren status. Inzicht in het gevoerde beleid van de specialist is dan ook meestal nauwelijks mogelijk zonder inzage in dit papieren dossier.

De meeste huisartseninformatiesystemen die op de markt zijn ondersteunen elektronische uitwisseling van gegevens, zij hebben bijvoorbeeld de mogelijkheid gekoppeld te worden met apotheekinformatiesystemen om interacties en bijwerkingen op te sporen aan de hand van het totaaloverzicht van de medicatie van de patiënt. Steeds meer onderzoeksresultaten en specialistenbrieven komen langs elektronische weg in het huisartsendossier terecht.



</doc>
<doc id="1074636" url="https://nl.wikipedia.org/wiki?curid=1074636" title="Mary Renault">
Mary Renault

Mary Renault (4 september 1905 - 13 december 1983), geboren als Mary Challans, was een Engels schrijfster van historische boeken. Ze was vooral bekend van historische romans die zich afspeelden in het Oude Griekenland. Behalve fictionele boeken over Theseus, Socrates, Plato en Alexander de Grote, schreef Renault ook een non-fictionele biografie over Alexander.

Mary Renault werd op 4 september 1905 geboren te Forest Gate in Essex, tegenwoordig Groot-Londen. Zij kreeg les aan het "St Hugh's College" te Oxford, een "College" van de universiteit van de Universiteit van Oxford, destijds een vrouwenschool.

Ze ontving hier haar graad voor Engels in 1928. Ze ging een opleiding tot Verpleegkundige volgen op de "Oxford's Radcliffe Infirmary", hier ontmoette zij haar opleidingsgenote Julie Mullard, met wie zij een levenslange relatie begon.

Ze werkte destijds als een verpleegkundige, terwijl ze tegelijkertijd haar schrijverscarrière begon. Als verpleegkundige werkte ze de gehele Tweede Wereldoorlog. In 1939 publiceerde ze haar eerste boek "Purposes of Love". Haar boek was, net als de andere boeken in haar eerste tijd, in de stijl van de dag geschreven. Renault verhuisde samen met haar levensgenoot naar Zuid-Afrika na het uitkomen van het boek "Return to Night", waarvoor Renault $150.000 kreeg. Ze was niet altijd even blij met de weinig liberale kanten van haar nieuwe thuisland en sloot zich aan bij de anti-apartheidsbeweging Black Sash.

In Zuid-Afrika zag Renault de mogelijkheid om boeken te schrijven over homoseksuele relaties, bijvoorbeeld in haar laatste roman die over de toenmalige tijd ging: "The Charioteer", uit 1953 en in haar eerste historische roman uit 1956, "The Last of the Wine"', over twee Atheners die les krijgen van Socrates en tegen Sparta vechten. Door haar sympathie voor, voornamelijk mannelijke, homoseksuelen, kreeg Renault een breed publiek onder homoseksuelen.

Haar latere boeken waren allemaal historische romans die zich afspeelden in het Oude Griekenland, zoals een paar over de mythische held Theseus en een trilogie over Alexander de Grote. Hoewel ze geen geleerd historicus was, was ze in haar tijd geliefd om haar heldere omschrijvingen van de Griekse wereld. Sommige boeken van haar zijn bekritiseerd, zoals haar boeken Theseus, die gebaseerd zijn op de controversiële ideeën van Robert Graves en de boeken over Alexander de Grote, die erg geromantiseerd zijn en waarin Renault weinig ruimte laat voor kritiek. Renault verdedigt zich vaak met een uitgebreide verklaring der bronnen achterin haar boeken en zelfs haar critici menen dat Renault een goede, heldere Oud Griekse samenleving neerzet.





</doc>
<doc id="1074862" url="https://nl.wikipedia.org/wiki?curid=1074862" title="Iopamidol">
Iopamidol

Iopamidol is de generische benaming van een organische jodiumverbinding, die in de geneeskunde gebruikt wordt als contraststof bij röntgenonderzoek. Het is een niet-ionische, wateroplosbare stof. Niet-ionische contraststoffen veroorzaken minder vaak ongunstige (allergische) reacties bij patiënten bij intraveneuze injectie, dan vele ionische contraststoffen.

Iopamidol wordt gebruikt als een injecteerbare oplossing, verkrijgbaar in verschillende concentraties. Iopamidol blokkeert de röntgenstralen die door het lichaam gaan, waardoor structuren in het lichaam die geen jodium bevatten kunnen gevisualiseerd worden. Merknamen zijn "Isovue", "Iopamiron", "Niopam", en "Solutrast"; omdat het octrooi op het middel inmiddels is verlopen, wordt het ook onder de generieke naam "Iopamidol" verdeeld.

Vergelijkbare joodhoudende contrastmiddelen:



</doc>
<doc id="1075961" url="https://nl.wikipedia.org/wiki?curid=1075961" title="Antipyrine">
Antipyrine

Antipyrine is een geneesmiddel met pijnstillende en antipyretische werking, ook wel bekend als fenazon. De chemische formule is CHNO.

Antipyrine kan ook worden gebruikt om het totale lichaamswater te meten, want er treedt noch plasma- noch weefselbinding op.


</doc>
<doc id="1076193" url="https://nl.wikipedia.org/wiki?curid=1076193" title="Glycoldinitraat">
Glycoldinitraat

Glycoldinitraat, ook bekend als ethyleenglycoldinitraat (afgekort tot EGDN), is een olieachtige gele explosieve vloeistof.

Glycoldinitraat wordt verkregen door het nitreren van glycol met nitreerzuur.

Glycoldinitraat is vergelijkbaar met nitroglycerine, zowel wat bereiding als algemene eigenschappen betreft. Ze is echter wel vluchtiger en minder viskeus.

Glycoldinitraat werd gebruikt bij de fabricage van explosieven. De stof heeft een lager smeltpunt dan nitroglycerine, waardoor toevoegen ervan aan dynamiet een explosief oplevert dat in koudere weersomstandigheden gebruikt kan worden. Dankzij zijn grote vluchtigheid wordt glycoldinitraat gebruikt als (verplichte) toevoeging aan bijvoorbeeld semtex. Detectie van semtex wordt daardoor betrouwbaarder. Tot 1995 wordt glycoldinitraat voor dit doel gebruikt, toen werd het vervangen door dimethyldinitrobutaan.

Net als alle organische nitraten is glycoldinitraat een bloeddrukverlagende stof.



</doc>
<doc id="1076246" url="https://nl.wikipedia.org/wiki?curid=1076246" title="Naadbeen">
Naadbeen

De naadbeenderen, ossa suturalia, Wormiaanse botstructuren of ossa Wormiana zijn extra botstructuren in de naden van de schedel die als variant gevonden kunnen worden. De verbening verloopt anders dan normaal, zodat de schedelnaden anders gaan verlopen en er nieuwe (extra) botten gevormd worden. Ze zijn genoemd naar Ole Worm (1588–1655), maar zouden ook al door Paracelsus beschreven zijn.
Aandoening waarbij dergelijke botten gevonden worden, zijn:


</doc>
<doc id="1076560" url="https://nl.wikipedia.org/wiki?curid=1076560" title="Cordis">
Cordis

Cordis is een bedrijf dat medische producten vervaardigt. Het bedrijf is in 1959 opgericht in Miami. Het hoofdkantoor bevindt zich tegenwoordig in de stad Bridgewater Township in de Amerikaanse staat New Jersey. Het maakt sinds 1996 onderdeel uit van Johnson & Johnson, een Amerikaans concern dat werd opgericht in 1886 en dat eveneens producten voor de gezondheidszorg vervaardigt. Cordis heeft productielocaties in de Verenigde Staten (Warren, Miami, en Fremont), in Mexico (Juarez), en in Puerto Rico (San Germán).

Tussen 1968 en 2008 heeft Cordis onder de naam Cordis Europa N.V. in Roden medische producten vervaardigd. 

De productiesite ontstond in 1968 en groeide uit tot een van de grootste werkgevers van Drenthe. Er werden ooit pacemakers, elektrodes,katheters, stents, filters en medische accessoires geproduceerd. Er werkten in de hoogtijdagen ongeveer 1500 mensen, met daarnaast veel indirecte banen in de toeleverende industrie.

In 1999 liet Cordis 460 arbeidsplaatsen vervallen, waarbij de productie is verplaatst naar lagelonenlanden. In 2005 werden nogmaals 460 arbeidsplaatsen beëindigd. 
Een octrooigevecht over een medicijn-gecoate stent, ontwikkeld door Cordis, werd toen door het bedrijf als reden aangegeven. In eerste instantie werd Cordis in Nederland gevestigde rechtbank veroordeeld, in hoger beroep werd Cordis echter in het gelijk gesteld. De transfer van de stentproductie was op dat moment al uitgevoerd, eveneens naar lagelonenlanden.

Op 17 oktober 2007 werd bekendgemaakt dat de vestiging in Roden eind 2008 ging sluiten. De door Johnson & Johnson opgegeven reden hiervoor was dat Cordis niet de winstnorm behaalde waar men naar streefde, het bedrijf maakte op dat moment overigens geen verlies. Met het sluiten van Cordis in Roden streefde men naar verdere verlaging van de kosten en betere inpassing in de wereldwijde strategie. De productie-afdeling in Roden (350 arbeidsplaatsen) werd verplaatst naar Mexico, de ontwikkelingsafdeling (450 arbeidsplaatsen) zou worden verplaatst naar de Verenigde Staten. Het totale verlies in arbeidsplaatsen bij Cordis kwam daarmee op 800, met daarnaast nog 600-700 indirecte arbeidsplaatsen bij leveranciers. Het Europese distributiecentrum, eveneens gevestigd in Roden, is per 17 december 2007 verplaatst naar Courcelles (België).


</doc>
<doc id="1076649" url="https://nl.wikipedia.org/wiki?curid=1076649" title="Melarsoprol">
Melarsoprol

Melarsoprol is een medicijn tegen slaapziekte.


</doc>
<doc id="1077082" url="https://nl.wikipedia.org/wiki?curid=1077082" title="Reddingshond">
Reddingshond

Een reddingshond is een hond die getraind is om te assisteren bij reddingsoperaties. Reddingshonden kunnen worden ingezet bij het vinden van slachtoffers. Bij een aardbeving, als er mensen onder het puin bedolven liggen, maar ook verdwaalde kinderen kunnen door een reddingshond worden opgespoord. 

Hond en geleider zoeken samen het terrein af (revieren), op zoek naar een slachtoffer. Als de hond iets heeft gevonden dan maakt hij dat kenbaar aan de geleider en brengt hij de geleider naar het slachtoffer toe. Het gaat om slachtoffers die niet mobiel zijn, maar liggen of zitten. Ook mensen in hoge posities, zoals in bomen, worden door reddingshonden opgespoord. Lopende of staande mensen behoren niet tot de doelgroep en zullen niet door de hond worden aangeduid.

Puin zoeken is zoeken naar slachtoffers die onder puin bedolven liggen. De hond maakt de geleider duidelijk waar de sterkste geur uit het puin naar buiten komt door te krabben, graven, blaffen en door de lichaamshouding van de hond. Ook kan de hond met zijn lichaamshouding aangeven of het om een levend slachtoffer gaat of om een overledene. Bij grote rampen, zoals aardbevingen, kunnen reddingswerkers met behulp van deze signalen bepalen waar de prioriteit van het reddingswerk moet liggen.

Een lawinehondentraining vormt een aanvulling op vlakte- en puintrainingen. Honden kunnen met weinig bijgeuren oefenslachtoffer in de sneeuw opzoeken. De hond geniet vaak van het werken in de sneeuw. De trainingen worden vaak Oostenrijk, Tsjechië of Duitsland gehouden.

Geleiders dienen om de beurt oefenslachtoffer, zowel bij het vlakte- als het puinzoeken. Reddingshonden worden getraind om levende of dode slachtoffers te zoeken. Het is mogelijk om op beide te trainen.
In Nederland zijn diverse organisaties die zich bezighouden met het zoeken naar vermiste personen. 


</doc>
<doc id="1077244" url="https://nl.wikipedia.org/wiki?curid=1077244" title="Hypopituïtarisme">
Hypopituïtarisme

Hypopituïtarisme is de medische naam van een tekort (deficiëntie) ("hypo") van een of meer hormonen van de hypofyse (vgl. Engels: "pituitary gland" of Latijn: "glandula pituitaria"). De afgifte van deze hormonen wordt gereguleerd door de hypothalamus die "releasing hormones" voor de hypofysevoorkwab produceert. De hormonen van de achterkwab worden in de hypothalamus gevormd en via de hypofyseachterkwab aan het bloed afgegeven. Daarom kan een afwijkend functioneren van de hypothalamus ook leiden tot hypopituïtarisme.

In de endocrinologie, wordt deficiëntie van een of meer hormonen van de hypofysevoorkwab meestal "hypopituïtarisme" genoemd, terwijl deficiëntie van het achterkwabhormoon alleen leidt tot diabetes insipidus. Deficiëntie van "alle" hormonen van de hypofysevoorkwab wordt "panhypopituïtarisme" genoemd.

Deficiëntie van hormonen van de hypofyse betreft meestal meerdere hormonen tegelijk. De volgorde waarin de verschillende hormonen gaan ontbreken is meestal enigszins voorspelbaar.

Meestal schiet eerst de groeihormoonproductie tekort en volgt daarna deficiëntie van prolactine. Bij progressie van de hypofysedisfunctie vallen vervolgens LH/FSH, TSH, ACTH (over het algemeen in deze volgorde) uit. De uitval van de hormoonproductie is meestal een sluipend proces, dat zich uitstrekt over maanden tot jaren. Soms kan hypopituïtarisme echter plotseling ontstaan.

Bij de meeste mensen met hypopituïtarisme ontbreekt onder andere het groeihormoon. In de hypofyseachterkwab is deficiëntie van ADH het belangrijkste probleem, tekort aan oxytocine geeft nauwelijks klinische problemen.

Hypopituïtarisme en panhypopituïtarisme kunnen zowel aangeboren als verworven zijn. De volgende lijst oorzaken is niet volledig:

Patiënten met hypopituïtarisme melden zich meestal met de verschijnselen van hormoondeficiëntie zoals dwerggroei, hypoglykemie, onderontwikkelde geslachtsdelen, vertraagde puberteit, polyurie, verminderd libido, vermoeidheid en andere. Het kan ook zijn dat de arts een of meer hormoontekorten vaststelt en verder onderzoek doet.

Hypopituïtarisme en panhypopituïtarisme worden behandeld door substitutie van de ontbrekende hormonen. Omdat de hypofysehormonen zelf proteïnen of glycoproteïnen zijn, die pulserend worden afgegeven en als functie hebben de afgifte van andere hormonen die uit kleinere moleculen bestaan te stimuleren, is het meestal praktischer deze “perifere” hormonen, zoals het schildklierhormoon en het hormoon van de bijnierschors toe te dienen. Een van de uitzonderingen is de behandeling van onvruchtbaarheid.



</doc>
<doc id="1079364" url="https://nl.wikipedia.org/wiki?curid=1079364" title="Zwemtherapie">
Zwemtherapie

Zwemtherapie is een regelmatige bewegingoefening voor zieken en ouderen.

De therapie vindt vaak plaats onder begeleiding van (sport)instructeurs of fysiotherapeuten. De meeste gebruikers zijn mensen die lijden aan een chronische ziekte zoals reumatoïde artritis, een spierziekte, of zij die min of meer ernstige ouderdomsverschijnselen vertonen. 

Zwemmen heeft als voordeel, dat er minder druk op de gewrichten en spieren wordt uitgeoefend terwijl ze zo volledig mogelijk gebruikt worden. Zwemmend of drijvend in water hoef je je eigen gewicht minder te dragen door de opwaartse druk van het water. De therapie is dan ook bedoeld om mensen met ziekten of problemen aan het bewegingsapparaat te helpen bewegen. 

Het zwemwater wordt, voordat de deelnemers beginnen, enkele graden warmer gemaakt. Dit kan oplopen tot wel 30 °C of meer. Een wat verhoogde temperatuur helpt om de spieren te ontspannen. Men moet echter oppassen de temperatuur niet te hoog te laten worden want dan kan het lichaam haar eigen warmte niet kwijt.

De bewegingsoefeningen zijn meestal aangepast voor de deelnemers, met een zekere vrijblijvendheid om aan iedere oefening deel te nemen. Daarnaast kan men ook nog recreatief zwemmen. 

In sommige gevallen wordt de zwemtherapie aangegrepen om sociale contacten te onderhouden. Dit is van belang voor deelnemers die wellicht anders, vanwege bewegingsmoeilijkheden, in een te groot sociaal isolement geraken. Dit wordt wel schertsend "koffiezwemmen" genoemd.


</doc>
<doc id="1079569" url="https://nl.wikipedia.org/wiki?curid=1079569" title="Alexander Spengler">
Alexander Spengler

Alexander Spengler (Mannheim, 20 maart 1827 - Davos, 1 november 1901) was een Duitse arts die naar Zwitserland emigreerde en de Zwitserse nationaliteit aannam. 

Hij richtte in Davos het eerste Davoser kuuroord op. Hij raakte daar bevriend met de Nederlandse ondernemer Willem-Jan Holsboer.

Hij was de vader van Carl en Lucius Spengler, beiden bekende longartsen uit Davos. Zijn zoon Carl was een enthousiast sporter en nam het initiatief voor de Spengler Cup. Op de overdekte ijshockeyhal van Davos wordt jaarlijks door de HC Davos het internationale toernooi om de Spengler Cup organiseert. 



</doc>
<doc id="1079593" url="https://nl.wikipedia.org/wiki?curid=1079593" title="Lorenz Böhler">
Lorenz Böhler

Lorenz Böhler (Wolfurt, 15 januari 1885 - Wenen, 20 januari 1973) was een Oostenrijkse chirurg. 

Hij wordt gezien als de grondlegger van de hedendaagse ongevallenchirurgie. Hij was hoofd van het later naar hem vernoemde "Lorenz-Böhler-Unfallkrankenhaus" aan de "Lorenz-Böhler-Gasse" in het Weense district Brigittenau. Dit ziekenhuis vormde lange tijd het voorbeeld voor vele soortgelijke ziekenhuizen in de rest van de wereld.

Böhler ontwikkelde speciale behandelmethoden voor botbreuken.

Böhlers fascinatie voor de geneeskunde kende zijn begin toen hij op elfjarige leeftijd de eerste röntgenfoto van de hand van de vrouw van Wilhelm Conrad Röntgen zag. In 1904 begon hij aan zijn studie geneeskunde. Hierna werkte hij een jaar als scheepsarts, in 1913 was hij werkzaam in het Tsjechische Děčín. Gedurende de Eerste Wereldoorlog was hij hoofd van een lazaret bij Bozen in Zuid-Tirol en bouwde dit uit tot een speciaal centrum voor botbreuken. Daarna werd hij geneesheer-directeur van het "Kaiser-Franz-Josef-Jubiläumskrankenhaus" in Brixen. In 1925 werd hij echter als Oostenrijks staatsburger gedwongen het inmiddels Italiaanse Zuid-Tirol te verlaten. In Wenen liet hij vervolgens het later naar hem vernoemde ziekenhuis, destijds aan de "Webergasse", bouwen. In 1929 verscheen zijn boek over de technieken bij botbreukenbehandeling, dat spoedig in vele talen werd vertaald.



</doc>
<doc id="1080313" url="https://nl.wikipedia.org/wiki?curid=1080313" title="Katwijkse ziekte">
Katwijkse ziekte

De Katwijkse ziekte (HCHWA-D of amyloïde angiopathie) is een erfelijke ziekte die in Nederland voornamelijk voorkomt bij een aantal families in Katwijk en Scheveningen. De ziekte, die kan leiden tot hersenbloedingen en dementie en rond 1700 is ontstaan door een spontane genetische mutatie, werd voor het eerst beschreven in het Academisch Ziekenhuis Leiden (AZL), tegenwoordig bekend als het LUMC (Leids Universitair Medisch Centrum). De ziekte van Huntington lijkt op de Katwijkse ziekte, maar is een andere aandoening. 

De ziekte staat officieel bekend als Hereditary Cerebral Hemorrhage with Amyloidosis, Dutch Type of HCHWA-D. Het betreft een erfelijke vorm van amyloïdose. De precieze oorzaak is een mutatie in een bepaald eiwit, amyloïd, dat in het gehele lichaam, maar vooral in de hersenen voorkomt. Het eiwit amyloïd klontert daardoor samen en kan neerslaan (stapelen) in de bloedvaten van de hersenen. Dit komt ook voor bij de ziekte van Alzheimer, maar het eiwit klontert (stapelt) bij alzheimer op een ándere wijze dan bij HCHWA-D. Verder zijn er vele verschillen, met name wat betreft de hersenbloedingen, die veel minder vóórkomen bij de ziekte van Alzheimer en die bij de Katwijkse Ziekte ook andere gedeelten in de hersenen treffen, die bij alzheimer onaangetast blijven.

Eén op de drie patiënten overlijdt aan de gevolgen van de eerste hersenbloeding. Degenen die deze eerste bloeding overleven krijgen meestal meerdere kleine en/of grote hersenbloedingen. Een deel van de ontstane hersenbloedingen kan dusdanig gering van aard zijn dat langzame achteruitgang van de patiënt onopgemerkt blijft.

Meer hevige bloedingen hebben eenzelfde effect als hersenbloedingen met een andere oorsprong. Ook hypertensie komt vaak voor bij mensen met de Katwijkse ziekte. Deze vorm van hoge bloeddruk is moeilijker te behandelen dan hoge bloeddruk bij mensen die niet lijden aan de Katwijkse ziekte.

De symptomen van de Katwijkse ziekte uiten zich vaak op middelbare leeftijd (tussen de 45 en 60 jaar), maar kunnen ook eerder of later naar voren treden. Patiënten komen vaak in een verzorgingstehuis terecht en worden in de meeste gevallen niet oud.

Bij iedereen verloopt de ziekte anders, zelfs bij leden van hetzelfde gezin. Artsen kunnen daardoor geen prognose geven over het verloop van de ziekte bij een patiënt.

Er is nog geen geneesmiddel dat specifiek gebruikt kan worden tegen deze Katwijkse ziekte.

Onder de Katwijkse bevolking, en dan vooral onder patiënten met de Katwijkse ziekte, familie van patiënten en families die in de risicogroep zitten, kan een taboe heersen rondom deze ziekte. Met de oprichting van een patiëntenvereniging en andere initiatieven is de ziekte enigszins uit de taboesfeer gekomen. 

De patiëntenvereniging heeft onder meer de volgende doelstellingen:




</doc>
<doc id="1080431" url="https://nl.wikipedia.org/wiki?curid=1080431" title="Meloxicam">
Meloxicam

Meloxicam is een pijnstillend en ontstekingsremmend middel, dat behoort tot de NSAID's (niet-steroïdale ontstekingsremmers). Het is ontwikkeld door Boehringer-Ingelheim en sinds 1996 op de markt. Het wordt toegepast bij acute verergering van artrose, en bij de langdurige behandeling van reumatoïde artritis (reuma). In het eerste geval is het pijnstillend effect vrij snel, na 1 à 1,5 uur, merkbaar; in het tweede geval is het ontstekingsremmend karakter van belang, dat na enkele dagen of weken merkbaar effect heeft.

Zoals bij andere NSAID's kan het gebruik van meloxicam leiden tot maag- en darmklachten, en vochtophoping, vooral rond de enkels. Deze bijwerkingen verminderen normaal als de behandeling wordt voortgezet. Allergische reacties, vooral jeuk of huiduitslag, komen minder vaak voor. Meloxicam kan het maagslijmvies aantasten, wat in zeldzame gevallen kan leiden tot maagbloedingen of maag- of darmzweren. Vanaf het voorjaar van 2007 is Meloxicam als enige NSAID toegelaten voor langdurig gebruik bij katten.


</doc>
<doc id="1080505" url="https://nl.wikipedia.org/wiki?curid=1080505" title="Pramipexol">
Pramipexol

Pramipexol (CAS-nummer 104632-26-0) is de generieke (INN, International Nonproprietary Name) naam van een aminobenzothiazoolderivaat, gebruikt bij de behandeling van de ziekte van Parkinson. Het is de werkzame stof in de geneesmiddelen Mirapexin (in België) en Sifrol (in Nederland) van Boehringer Ingelheim, dat voor het eerst in 1997 werd toegelaten. In 2006 werd pramipexol door het Europees Geneesmiddelenbureau ook toegelaten voor de behandeling van idiopathische rustelozebenensyndroom.

Pramipexol wordt alleen of in combinatie met levodopa gebruikt. Pramipexol is een dopamine-agonist, die met hoge selectiviteit en specificiteit aan dopamine D2
subfamilie-receptoren bindt en een preferentiële affiniteit voor de D3 receptor heeft. Pramipexol vermindert de motorische stoornissen bij parkinsonpatiënten, en de stof zou ook gunstige effecten hebben op de depressieve en motivationele symptomen van de ziekte. De werking bij de behandeling van het rustelozebenensyndroom is niet bekend.

Mirapexin is enkel op voorschrift verkrijgbaar in tabletten met 0,088 mg, 0,18 mg, 0,35 mg, 0,7 mg of 1,1 mg van de werkzame stof pramipexol. De tabletten worden 3 x per dag genomen; de dosis wordt stapsgewijs na telkens 5 à 7 dagen verhoogd. Sifrol is verkrijgbaar in tabletten van 0,125 mg en 1 mg, maar de laatste worden niet altijd vergoed door de verzekering.

De meest voorkomende bijwerkingen bij de behandeling van de ziekte van Parkinson zijn maagdarmstelselaandoeningen, onwillekeurige bewegingen (dyskinesie) en psychische stoornissen hallucinaties en slaapstoornissen. Deze bijwerkingen worden ook gezien bij andere dopamine-agonisten.
Andere mogelijke bijwerkingen zijn orthostatische hypotensie, duizeligheid, hoofdpijn en vermoeidheid , perifeer oedeem in de onderste ledematen.
Pramipexol heeft vermoedelijk een toxisch effect op de ogen, zodat controle van de ogen aanbevolen wordt.
Gedragsveranderingen (bv. pathologisch gokken, veranderingen in het libido, eetaanvallen) kunnen voorkomen.

Bij de behandeling van het rustelozebenensyndroom zijn de meest voorkomende bijwerkingen misselijkheid, vermoeidheid en hoofdpijn.

Het gelijktijdig gebruik van pramipexol met antipsychotica moet vermeden worden.

Zie de productkenmerken van de stof voor meer informatie over mogelijke bijwerkingen, interacties enz.


</doc>
<doc id="1080521" url="https://nl.wikipedia.org/wiki?curid=1080521" title="Carlos Comamala">
Carlos Comamala

Carlos Comamala (Madrid, 1887 – Barcelona, 1976) was een Spaans voetballer en sportarts. Hij speelde als aanvaller van 1903 tot 1912 bij FC Barcelona.

Comamala had een vader van de Canarische Eilanden en een Baskische moeder. Hij werd geboren in Madrid, maar Comamala groeide op in Catalonië. Hij gold als een goede vriend van Joan Gamper, de oprichter van FC Barcelona. Comamala won met FC Barcelona tweemaal de Copa del Rey (1910, 1912) en vier keer het Campionat de Catalunya (1905, 1909, 1910, 1911). In 1912 stopte Comamala na 145 wedstrijden en 172 doelpunten bij FC Barcelona. Naast speler had Comamala ook enkele jaren een functie als bestuurslid bij FC Barcelona en ontwierp hij in 1910 het clublogo.


</doc>
<doc id="1080570" url="https://nl.wikipedia.org/wiki?curid=1080570" title="Telmisartan">
Telmisartan

Telmisartan is de generieke naam (International Nonproprietary Name) van een bloeddrukverlagende stof, gebruikt bij de behandeling van essentiële (d.i. niet door een andere aandoening veroorzaakte) hypertensie. Geneesmiddelen op basis van telmisartan zijn "Micardis" (Boehringer Ingelheim), "Pritor" en "Kinzalmono" (beide Bayer HealthCare) en inmiddels vele generieke aanbieders.

Telmisartan is een angiotensine-II-receptorantagonist. Het verhindert de werking van angiotensine II, een hormoon in het bloed dat de bloedvaten vernauwt. Wanneer de werking hiervan verhinderd wordt, kunnen de bloedvaten zich terug verwijden, de bloeddruk kan dalen en de risico's verbonden aan een te hoge bloeddruk (bv. een beroerte) nemen af.

Andere angiotensine-II-antagonisten zijn losartan, eprosartan, valsartan, irbesartan, tasosartan, candesartan, en olmesartan medoxomil.

De aanbevolen dosis is 40 mg, eenmaal daags, oraal. Om het effect te vergroten kan de dosis verhoogd worden tot 80 mg per dag, of kan telmisartan gecombineerd worden met een ander bloeddrukverlagend middel zoals hydrochloorthiazide ("PritorPlus" bevat zowel telmisartan als hydrochloorthiazide). Telmisartan mag niet toegediend worden aan kinderen of jongeren onder de 18 jaar.

De meest voorkomende bijwerkingen zijn:


Niet gebruiken bij:

Meer informatie over bijwerkingen, interacties, overdosis enz. vindt men in de bijsluiter van de geneesmiddelen, die op de website van het Europees Geneesmiddelenbureau beschikbaar zijn

De mondiale dopingwetgever WADA onderzocht het gebruik van meldonium, telmisartan en liothyronine bij atleten. Ze besloot per 2016 alleen meldonium op de lijst van verboden stoffen te zetten. Telmisartan moet volgens veel deskunigen ook op de WADA-lijst worden geplaatst. WADA besloot het middel ook in 2016 op haar speciale aandachtslijst te plaatsen.


</doc>
<doc id="1080763" url="https://nl.wikipedia.org/wiki?curid=1080763" title="Fluazinam">
Fluazinam

Fluazinam is een fungicide uit de groep van de pyridines. Fluazinam is door de Europese Commissie opgenomen in de EU-lijst van toegelaten gewasbeschermingsmiddelen (richtlijn 2008/108/EG van 26 november 2008). In België is het toegelaten bij de teelt van aardappelen, uien en sjalot en sierplanten. Het is werkzaam tegen aardappelziekte, blad- en tak-Phytophthora, en witvlekkenziekte (Sclerotinia squamosa - Botrytis squamosa) bij ui en sjalot. Het beschermt de knollen, en blijkt geen resistentievorming te veroorzaken. Het mag tot 10 maal per seizoen toegediend worden. In de Verenigde Staten wordt het ook gebruikt bij de teelt van pindanoten.

In België erkende middelen met fluazinam zijn:

Een vergelijkbaar fungicide is mancozeb.

Fluazinam is niet opgenomen in de Europese lijst van gevaarlijke stoffen in bijlage I van Richtlijn 67/548/EEG.

De stof heeft een relatief hoge bioconcentratiefactor – tot 1200 in vissen - en er is een potentieel voor bioaccumulatie in vissen. Om waterorganismen te beschermen, mag het in een welbepaalde bufferzone rond oppervlaktewater niet gesproeid worden.

De aanvaardbare dagelijkse inname (ADI) bedraagt 0,011 mg/kg/dag.



</doc>
<doc id="1080846" url="https://nl.wikipedia.org/wiki?curid=1080846" title="Hoek van Böhler">
Hoek van Böhler

De hoek van Böhler is een hoek die in de radiologie wordt gebruikt voor het aantonen van een fractuur van het hielbeen. De hoek is vernoemd naar Lorenz Böhler, een Oostenrijks chirurg die de hoek in 1931 introduceerde.

Om de hoek van Böhler te verkrijgen worden op een laterale enkelfoto, waarop de malleolus medialis en malleolus lateralis over elkaar projecteren, twee lijnen getrokken. De ene lijn loopt van de bovenste rand van de "tuberositas posterior" van de calcaneus naar de apex van het achterste deel van de articulus subtalaris (gewricht tussen calcaneus en talus), de andere wordt getrokken van deze apex naar de processus anterior van de calcaneus. De kleinst mogelijke hoek die deze lijnen maken, wordt de hoek van Böhler genoemd.

Böhler onderzocht 1900 patiënten die voor een calcaneusfractuur werden behandeld door van zowel de aangedane als de gezonde enkel een foto te maken en de hoeken hierop te meten. Hierbij vond hij een gemiddelde "gezonde" hoek van 30-35 graden. Volgens Böhler was een hoek kleiner dan 28° afwijkend, waarbij de kans op het bestaan van een calcaneusfractuur groot was. In de loop der jaren is zijn onderzoek echter vaak herhaald, waarbij andere getallen naar voren kwamen, zie ook onderstaande tabel. Recent onderzoek toonde aan dat verschillende beoordelaars nagenoeg dezelfde hoeken van Böhler kunnen meten, waardoor de foutmarge tussen twee beoordelaars klein is. Het hulpmiddel bleek volgens deze studie echter van beperkte waarde in het diagnostisch proces bij verdenking op een hielbeenbreuk.

De hoek van Böhler zou prognostisch zijn bij het herstel van een intra-articulaire fractuur van het hielbeen. Een lagere hoek was in onderzoek geassocieerd met een onbevredigend eindresultaat. De hoek wordt dan ook veelvuldig door chirurgen en orthopeden gebruikt om het herstel van een dergelijke fractuur bij een patiënt te vervolgen.


</doc>
<doc id="1080906" url="https://nl.wikipedia.org/wiki?curid=1080906" title="Dyskinesie">
Dyskinesie

Dyskinesieën zijn onwillekeurige bewegingen, zoals ook een tic of chorea dat zijn. Dyskinesieën komen bij meerdere aandoeningen voor, waarbij onderscheid moet worden gemaakt naar de onderliggende oorzaak.

Dystone en hyperkinetische bewegingskenmerken komen ook tegelijkertijd voor, waarbij de bijdrage van de 2 componenten kan wisselen en ook veranderen in de tijd. Om die
reden verdient het de voorkeur om van een dyskinetische bewegingsstoornis te spreken, eventueel met de toevoeging overwegend van het dystone of hyperkinetische type.


Dyskinesieën komen bij de ziekte van Parkinson voor bij chronisch levodopagebruik. Na 5 tot 10 jaar gebruik van levodopa heeft de helft van alle patiënten er last van.
Meestal treden de dyskinesieën op als de levodopaspiegel het hoogst is, men spreekt dan van "piekdyskinesieën". Soms treden ze juist op bij het stijgen of dalen van de levodopa-spiegel en worden dan "bifasische dyskinesieën" genoemd.
Bij het ontstaan van dyskinesieën speelt het voortschrijden van de ziekte van Parkinson een grote rol. Naarmate de ziekte voortschrijdt, zijn er minder zenuwcellen in de substantia nigra die de levodopa kunnen opnemen (bufferen) en geleidelijk omzetten in dopamine. Daardoor wordt het zenuwstelsel gevoeliger voor zowel te veel als te weinig levodopa. Er treden “responsfluctuaties” op: perioden waarin de patiënt veel last heeft van de Parkinsonverschijnselen ("off" is) wisselen af met perioden dat de medicatie effectief is ("on") , maar eventueel last heeft van dyskinesieën.
Over de vraag in hoeverre de levodopa zelf veranderingen in het striatum veroorzaakt, is men het nog niet eens. Vanuit deze veronderstelling tracht men bij betrekkelijk jonge (<65 jaar) het levodopa gebruik uit te stellen, men schrijft dan eerste een dopamine-agonist zoals pramipexol voor.

Vanwege de problemen met langdurige levodopa-therapie wordt tegenwoordig ook wel geopereerd (Diepe hersenstimulatie).

Het middel MDMA (ecstasy) blijkt Parkinsonverschijnselen te kunnen wegnemen zonder dyskinesieën te veroorzaken. Dit gaat wel gepaard met onaanvaardbare psychische effecten. 


</doc>
<doc id="1081518" url="https://nl.wikipedia.org/wiki?curid=1081518" title="Chinoline">
Chinoline

Chinoline is een heterocyclische aromatische verbinding met als brutoformule CHN. In zuivere vorm is het kleurloze vloeistof met een sterke geur. Onder invloed van licht en tijd wordt de stof langzaam geel en later bruin. Chinoline wordt voornamelijk gebruikt als grondstof voor de productie van andere verbindingen (bijvoorbeeld kleurstoffen, agrochemicaliën).

Chinoline komt voor in steenkool en werd voor het eerst in 1834 geïsoleerd door Friedlieb Ferdinand Runge. Er bestaan verschillende methodes om de stof synthetisch te maken.




</doc>
<doc id="1081524" url="https://nl.wikipedia.org/wiki?curid=1081524" title="Os trapezoideum">
Os trapezoideum

Het os trapezoideum of klein veelhoekig been is een van de acht handwortelbeentjes. Het is gelegen in de distale rij van handwortelbeentjes, lateraal van het os capitatum ("hoofdvormig been") en mediaal van het os trapezium ("groot veelhoekig been").

Het botje kenmerkt zich door een wigvorm, waarvan de brede zijde zich aan de dorsale zijde en de smalle zijde zich aan de handpalmzijde bevindt. De vier gewrichten van het bot met omliggende beenderen maken scherpe hoeken met elkaar.


</doc>
<doc id="1081538" url="https://nl.wikipedia.org/wiki?curid=1081538" title="Os capitatum">
Os capitatum

Het os capitatum of hoofdvormig been is een van de acht handwortelbeentjes. Het is gelegen in de distale rij van handwortelbeentjes, lateraal van het os hamatum ("haakvormig been") en mediaal van het os trapezoideum ("klein veelhoekig been").

Het botje is gelegen in het centrum van de pols en is het grootste handwortelbeentje. Het heeft een ronde uitstulping aan proximale zijde, gelegen in de concave uitsparing tussen os scaphoideum en os lunatum, een relatief nauwe nek en een distaal corpus of lichaam. Naast het os scaphoideum en het os lunatum heeft het os capitatum ook gewrichtsverbindingen met de tweede, derde en vierde middenhandsbeenderen, het os hamatum en het os trapezoideum.

Het proximale oppervlak van het hoofdvormig been is rond en glad en articuleert met het os lunatum. De distale zijde wordt door twee richels gescheiden in drie facetgewrichten, voor de gewrichtsverbindingen met de drie metacarpalia, waarvan het gewrichtsoppervlak voor het derde middenhandsbeentje het grootste is. Het dorsale oppervlak is breed en ruw. De smalle, ronde, ruwe volaire zijde (handpalmzijde) van het os capitatum vormt de aanhechtingsplaats voor meerdere ligamenten en een deel van de musculus adductor pollicis. Aan laterale zijde, waar het botje met het os trapezoideum articuleert, bevindt zich aan voor-onderzijde van dit facetgewricht een diepe richel voor een ligamentum interosseum. Hierboven hechten nog meer ligamenten aan. Lateraal bevindt zich ook een groot, glad, convex oppervlak voor de gewrichtsverbinding met het os scaphoideum. Het mediale oppervlak ten slotte is achter en boven glad en concaaf ten bate van het facetgewricht met het os hamatum, aan anterieure zijde is het ruw voor de aanhechting van een ligamentum interosseum.


</doc>
<doc id="1081542" url="https://nl.wikipedia.org/wiki?curid=1081542" title="Os hamatum">
Os hamatum

Het os hamatum of haakvormig been is een van de acht handwortelbeentjes. Het is het meest mediaal gelegen in de distale rij van handwortelbeentjes, mediaal van het os capitatum ("hoofdvormig been").

Het botje dankt zijn naam aan zijn haakvormig uitsteeksel, ook wel "hamulus ossis hamati" genoemd. Dit uitsteeksel bevindt zich aan palmaire zijde. Het uitsteeksel is op een voorachterwaartse röntgenopname zichtbaar als een ovale opheldering in het os hamatum.

Het os hamatum is het meest frequent gebroken botje van golfers die tijdens hun swing met hun club in de grond slaan. Vaak is er sprake van een incompleet stressfractuurtje, dat makkelijk wordt gemist op röntgenfoto's. Een dergelijke fractuur gaat gepaard met pijn, verergerd door grijpende bewegingen, drukpijn over het os hamatum en tintelingen of een doof gevoel als gevolg van irritatie van de nervus ulnaris.


</doc>
<doc id="1081832" url="https://nl.wikipedia.org/wiki?curid=1081832" title="Os styloideum">
Os styloideum

Het os styloideum is een accessoir handwortelbeentje dat soms als extra ossificatiepunt ontstaat gedurende de embryonale ontwikkeling en dan gelegen is aan de dorsale zijde van de pols, tussen het os capitatum, os trapezoideum en de metacarpalia van de tweede en derde straal.

De ontdekking van het botje gaat zeker terug tot 1725, toen het door ene Salzmann werd beschreven. De incidentie van het os styloideum is onbekend, maar vaak is het extra botje vergroeid met het tweede of derde middenhandsbeentje (94%, dan meestal "processus styloideus" genoemd), het os capitatum (3%) of het os trapezoideum (0,5%). Slechts in 2% van de gevallen is er sprake van een geheel losliggend botje.

Vaak geeft een klein os styloideum geen of weinig klachten en wordt het als toevalsbevinding op een (laterale) röntgenfoto gezien. Een dergelijke carpale exostose kan soms echter klachten van pijn of bewegingsbeperking in de aangedane hand geven. De symptomen van deze zogenaamde "carpal boss" of "carpe bossu" ontstaan door een overliggend ganglion, een bursitis, degeneratieve veranderingen in de vorm van artrose of een pees die over de exostose schuift. Over het algemeen treden klachten pas op bij volwassenen zodra er degeneratieve veranderingen plaatsvinden. Het is een zeldzame oorzaak van pijn in de pols in kinderen.

Indien een os styloideum als toevalsbevinding wordt gevonden, dient men terughoudend te zijn met chirurgische interventie. Indien de klachten invaliderend zijn, kan excisie overwogen worden. Een alternatieve behandeling kan bestaan uit het geven van NSAID's.


</doc>
<doc id="1082342" url="https://nl.wikipedia.org/wiki?curid=1082342" title="Os paratrapezium">
Os paratrapezium

Het os paratrapezium is een extra handwortelbeentje dat bij een klein aantal mensen voorkomt. Het is dan gelegen lateraal van het os trapezium, of vlak naast het middenhandsbeen van de duim.

Op röntgenfoto's wordt een os paratrapezium soms onterecht aangemerkt als afwijkend botdeel of fractuur, temeer daar het geen vastomschreven grootte kent.


</doc>
<doc id="1082350" url="https://nl.wikipedia.org/wiki?curid=1082350" title="Os epitrapezium">
Os epitrapezium

Het os epitrapezium is een extra handwortelbeentje dat bij een klein aantal mensen voorkomt. Het is dan gelegen aan de dorsolaterale zijde van het os trapezium, direct naast het os scaphoideum.

Het botje kan erg in grootte verschillen. Op röntgenfoto's wordt een os epitrapezium soms onterecht aangemerkt als afwijkend botdeel of fractuur.


</doc>
<doc id="1082354" url="https://nl.wikipedia.org/wiki?curid=1082354" title="Os trapezium secundarium">
Os trapezium secundarium

Het os trapezium secundarium is een extra handwortelbeentje dat bij een klein aantal mensen voorkomt. Het is dan gelegen aan het distale en mediale deel van het os trapezium, tussen dit bot, het os trapezoides en de eerste en tweede metacarpalia in.

Op röntgenfoto's wordt een os trapezium secundarium soms onterecht aangemerkt als afwijkend botdeel of fractuur.


</doc>
<doc id="1082365" url="https://nl.wikipedia.org/wiki?curid=1082365" title="Os trapezoideum secundarium">
Os trapezoideum secundarium

Het os trapezoideum secundarium is de naam voor een extra botverdichting gelegen tussen het os trapezium, os trapezoideum en het os metacarpii II in. Het komt bij een klein deel van de bevolking voor. Door een deel van de anatomen wordt het als zelfstandig handwortelbeentje gezien, maar een groot deel denkt dat het als onderdeel van de basis van het tweede middenhandsbeentje moet worden beschouwd.

Op röntgenfoto's wordt een os trapezoideum secundarium soms onterecht aangemerkt als een afwijkend, aangedaan botdeel of als een fractuur.


</doc>
<doc id="1083008" url="https://nl.wikipedia.org/wiki?curid=1083008" title="Johannes van der Spek">
Johannes van der Spek

Johannes van der Spek (Maasdam, 14 oktober 1886 - Den Haag, 12 juni 1982) was een Nederlands psychiater.

Van der Spek was de zoon van Jacob van der Spek, predikant en Catharina Jacoba Janzen. Hij begon zijn loopbaan als arts in Heemstede en specialiseerde zich in psychiatrie. Hij werd daarna geneesheer aan de Willem Arntszstichting te Zeist. In 1931 benoemde de Rotterdamse Raad hem tot directeur van de Psychiatrische Inrichting Maasoord te Poortugaal. Sinds 1932 was hij tevens privaatdocent pastotale psychologie aan de Universiteit Utrecht, terwijl hij in 1933 werd benoemd aan de NEH te Rotterdam als buitengewoon lector in de zuivere en toegepaste zielkunde. In 1949 werd hij voorzitter van de Centrale Commissie voor de Volksgezondheid. 

Als directeurgeneesheer van Maasoord introduceerde hij een aantal vernieuwingen bij de behandeling van psychiatrische patiënten, zoals nieuwe somatische therapieën: insulinekuren, elektroshock en elektronarcose.

Daarnaast had hij een brede belangstelling voor het onderwijs in Rotterdam, waar hij bestuurslid was van de Volksuniversiteit, psychiater aan de August Herman Franckeschool voor geestelijk gehandicapte kinderen. Als voorzitter van het "Rotterdamsche Comité voor pedagogische lezingen" gaf hij in de jaren 30 vooraanstaande pedagogen de gelegenheid nieuwe gedachten over opvoeding en onderwijs voor het voetlicht te brengen.

Hij was in Nederland een vooraanstaand vertegenwoordiger van de psychotechniek als toegepaste psychologie. Hij pleitte voor psychologisch onderzoek op scholen om gemotiveerd advies te kunnen geven bij de beroepskeuze.




</doc>
<doc id="1083103" url="https://nl.wikipedia.org/wiki?curid=1083103" title="Oxyuranus microlepidotus">
Oxyuranus microlepidotus

Oxyuranus microlepidotus is een slang die behoort tot de familie koraalslangachtigen (Elapidae). De soort werd voor het eerst wetenschappelijk beschreven door Frederick McCoy in 1879. Oorspronkelijk werd de wetenschappelijke naam "Diemenia microlepidota" gebruikt.

"Oxyuranus microlepidotus" is één van de giftigste slangen van de wereld. Deze soort voedt zich voornamelijk met knaagdieren.

De slang leeft in de droge delen van Centraal-Australië, van het zuidoosten van het Noordelijk Territorium tot het westen van Queensland. Deze soort kan ook worden gevonden ten noorden van Eyremeer en ten westen van de splitsing van de rivieren Murray, Darling en Murrumbidgee.


</doc>
<doc id="1083127" url="https://nl.wikipedia.org/wiki?curid=1083127" title="Oxyuranus">
Oxyuranus

Oxyuranus is een geslacht van giftige slangen uit de familie koraalslangachtigen (Elapidae).

De soorten die tot dit geslacht behoren, worden gerekend tot de giftigste slangen ter wereld. Er zijn drie soorten waaronder de pas in 2007 beschreven soort "Oxyuranus temporalis".



</doc>
<doc id="1083179" url="https://nl.wikipedia.org/wiki?curid=1083179" title="Familiaire adenomateuze polypose">
Familiaire adenomateuze polypose

Familiaire adenomateuze polypose (FAP) is een zeldzame vorm van erfelijke kanker.
Bij mensen met FAP ontstaan door een mutatie in het APC-gen nog vóór het 30e levensjaar 100 tot 2500 poliepen in de dikke darm, die bijna 100% kans geven op het ontstaan van dikke darmkanker. Behalve in de dikke darm komen de poliepen ook voor in de twaalfvingerige darm en in de maag, waar ze echter niet vaak doorgroeien tot kanker. De ziekte erft autosomaal dominant over.

Als bekend is dat het FAP-gen in de familie voorkomt, kan DNA-onderzoek worden uitgevoerd. Bij aanwezigheid van de APC-mutatie doet men vervolgens eens in de twee jaar een endoscopie van de dikke darm om te kijken of er al poliepen zijn ontstaan. Omdat mensen met FAP vaak ook poliepen ontwikkelen in de twaalfvingerige darm en in de maag, wordt ook daar vaak endoscopie gedaan.

Als FAP is vastgesteld, kan uit voorzorg de hele dikke darm verwijderd worden. De dunne darm wordt dan aangesloten op de endeldarm. Als zich ook in de twaalfvingerige darm veel poliepen bevinden, kan ook die verwijderd worden.

Bij een vorm van FAP waar pas op latere leeftijd poliepen ontstaan, vaak alleen in het rechter deel van de dikke darm, spreken we van atypische FAP.


</doc>
<doc id="1083196" url="https://nl.wikipedia.org/wiki?curid=1083196" title="Syndroom van Peutz-Jeghers">
Syndroom van Peutz-Jeghers

Het syndroom van Peutz-Jeghers is een zeldzaam erfelijk syndroom dat wordt gekenmerkt door poliepen verspreid door het gehele spijsverteringskanaal en door kleine bruine pigmentvlekjes op het slijmvlies van de mondholte, rond de lippen, op het gezicht, de geslachtsdelen en de handpalmen. De poliepen zitten in 25% van de gevallen in de maag, in 30% in de dikke darm en in 100% in de dunne darm. De poliepen zijn geheel onschuldig, maar het syndroom geeft ook een verhoogde kans op kanker, onder andere van de borst, long en eierstokken. De aandoening werd in 1921 beschreven door de Nederlandse internist Jan Peutz (1886-1957). Nadat Harald Jeghers en medewerkers in 1949 over dit syndroom schreven in een gerenommeerd Amerikaans medisch tijdschrift, spreekt men van het syndroom van Peutz-Jeghers.


</doc>
<doc id="1083204" url="https://nl.wikipedia.org/wiki?curid=1083204" title="Eusol">
Eusol

Eusol is een oplossing met actief chloor, dat gebruikt wordt in de verzorging van chronische wonden. De naam is een acroniem: "Edinburgh University Solution Of Lime". In de oorspronkelijke samenstelling bevatte het 1.25 gram "chlorinated lime", 1.25 gram boorzuur, met water aangevuld tot 100 ml. "Chlorinated " staat daarbij voor calciumhypochloriet ("chloorkalk"); in het Engels kan het ook "bleaching powder" aanduiden, een wit poeder van calciumhydroxide, calciumchloride en calciumhypochloriet.

Eusol bevat ca 0.25% actief chloor. In Nederland wordt met de term Eusol tegenwoordig natriumhypochloriet 0.25% met vloeibare paraffine aangeduid (zonder boorzuur).

Tot in de jaren 80 was Eusol populair om de bacteriegroei in chronische wonden tegen te gaan. Het zou vooral toegepast moeten worden als een wond geel beslag bevat, en wel door gazen gedrenkt in paraffine een uur lang in de wond te laten. In laboratoriumproeven bleek het echter schadelijk voor granulatieweefsel, zodat het deels uit de gratie is geraakt.


</doc>
<doc id="1083558" url="https://nl.wikipedia.org/wiki?curid=1083558" title="Verpleeghuis">
Verpleeghuis

Een verpleeghuis (ook: "verpleegtehuis") is in Nederland een instelling waar patiënten kunnen worden verpleegd die niet langer voor een medische behandeling opgenomen behoeven te zijn in een ziekenhuis. Op een revalidatieafdeling kan men dan werken aan verder herstel en/of aanpassing aan de veranderde gezondheidssituatie. Er verblijven ook veel mensen die door ernstige belemmeringen langdurig niet in staat zijn om thuis of in een verzorgingshuis te verblijven. De beschikbaarheid van onvoldoende mantelzorg in de thuissituatie kan daarop van invloed zijn. Verpleeghuizen beschikken vaak over een of meer psychogeriatrische afdelingen. Er zijn ook gespecialiseerde psychogeriatrische verpleeghuizen. In een verpleeghuis zijn bij de patiëntenzorg onder andere artsen, psychologen, verpleegkundigen, ziekenverzorgenden, logopedisten, ergotherapeuten, fysiotherapeuten, maatschappelijk werkers en activiteitenbegeleiders betrokken. Ook is vaak een psychiater te consulteren.

In Vlaanderen wordt algemeen de naam "Rust- en Verzorgingstehuis" of RVT gebruikt. De zwaar zorgbehoevende kan terecht in erkende ""RVT-bedden"" binnen een aantal van de woonzorgcentra. Voor deze patiënt ontvangt het rusthuis dan ook bijkomende subsidiëring.

Verpleeghuizen zijn onderdeel van de sector verpleeg- en verzorgingshuizen en thuiszorginstellingen, in beleidstaal ook wel verpleging, verzorging en thuiszorg (VVT) genoemd. De kwaliteit van de zorg in verpleeghuizen is herhaaldelijk een politiek aandachtspunt geweest, omdat er verwaarlozing van patiënten zou voorkomen. Mensen zouden nauwelijks onder de douche komen en op afwijkende tijden te eten krijgen. Personeelstekorten en beperkte budgetten zouden hiervan oorzaak zijn.

In september 2006 besprak staatssecretaris Ross de doelmatigheid van de zorg in de verpleeghuizen met de Tweede Kamer.

Het oudste verpleeghuis dat nog in gebruik is, is "Het Zonnehuis" uit 1929. Dit verpleeghuis staat in Beekbergen en is onderdeel van zorggroep Apeldoorn. Voorheen hoorde Het Zonnehuis bij de Zonnehuisgroep, maar het is overgenomen door Zorggroep Apeldoorn; wel heeft het nog steeds contacten met de Zonnehuisgroep. Weliswaar is Het Zonnehuis het oudste verpleeghuis van Nederland, maar het oorspronkelijke gebouw, dat verrees in 1929, is vervangen door nieuwbouw.

Omdat de patiënten over het algemeen voor langere tijd in een verpleeghuis verblijven, wordt een dergelijke inrichting vaak "tehuis" genoemd, de patiënten "bewoners" en de verblijfsvertrekken "huis-" of "woonkamers". De privacy is echter beperkt in instellingen waar bewoners nog op meerpersoonskamers verblijven. In steeds meer verpleeghuizen beschikken bewoners over een eigen slaapkamer.



</doc>
<doc id="1084282" url="https://nl.wikipedia.org/wiki?curid=1084282" title="Etretinaat">
Etretinaat

Etretinaat (merknaam: Tigason) is een vitamine A-achtige stof, die in (in Nederland tot 1988) als medicijn tegen psoriasis gebruikt werd. In Europa en de VS is het niet langer geregistreerd, het is opgevolgd door acitretine (Neotigason), de actieve metaboliet. Acitretine is een metaboliet die ontstaat na de-esterificatie van etretinaat. Neotigason heeft minder bijwerkingen en is makkelijker in gebruik, maar etretinaat lijkt iets effectiever.

Een groot probleem is dat etretinaat opgeslagen wordt in het vetweefsel. Na staken van de behandeling kan het daaruit weer vrijkomen, bijvoorbeeld door het drinken van alcohol. Daarbij is het middel teratogeen, zodat etretinaat niet kon worden voorgeschreven aan vrouwelijke patiënten voor de overgang. Andere bijwerkingen zijn: droge lippen, droge ogen, lever- en lipideafwijkingen, verkalking van wervelgewrichten en andere botafwijkingen.


</doc>
<doc id="1084379" url="https://nl.wikipedia.org/wiki?curid=1084379" title="Ervaring">
Ervaring

Ervaring is kennis hebben van de gebruikelijke gang van zaken, verkregen door observatie en betrokkenheid bij bepaalde processen of toestanden. Het begrip 'ervaring' is haast synoniem met 'inzicht', ' "knowhow" ' en 'weten'. Een persoon met een aanzienlijke ervaring op een bepaald gebied, wordt wel een 'expert' genoemd, en zijn ervaring 'expertise'.

Ervaring is een vorm van kennis of inzicht, die door ondervinding geleerd wordt. Kennis wordt hierbij wel gezien als geheel van theorie en ervaring. De term heeft een speciale betekenis in relatie tot de wetenschap. Vaak wordt daar de eis gesteld dat de ze zich moet beperken tot de in de ervaring waarneembare verschijnselen. Bedoeld wordt dan ook de verschijnselen, die herleidbaar dienen te zijn tot zintuiglijke gewaarwoordingen.

In de wetenschapsfilosofie is het wezen van kennis en ervaring altijd omstreden gebleven. Gadamer heeft gezegd, dat het begrip ervaring, hoe paradoxaal het ook mag klinken, tot de minst duidelijk begrippen behoort die wij bezitten. Elke theorie van de ervaring lijdt aan het euvel dat ze op de wetenschap georiënteerd is en daarom geen oog heeft voor "de innerlijke historiciteit van de ervaring". Volgens Berger (1993) hebben we van Heidegger geleerd dat "een ervaring opdoen" betekent "dass es uns widerfahrt, das es uns trifft, über uns kommt, uns umwirft und verwanderlt".

Volgens Hubbeling kan de vraag "wat ervaring is" niet worden bekeken zonder de algemene vraag onder ogen te zien, hoe wij aan onze kennis komen. Nu is dit één van de grote kernvragen van alle wijsbegeerte, en is dit probleem nog nooit opgelost. Als we namelijk nagaan wat precies door onze zintuigen wordt verwerkt, dan zijn dat bepaalde indrukken van vorm en grootte, maar men ziet geen voorwerp als zodanig. Men geeft met de geest een bepaalde interpretatie aan bepaalde indrukken en op grond daarvan kunnen we het voorwerp als zodanig benoemen. Bij dit soort ervaren zit een stuk denken en interpretatie. Het is met name het classificerend en duidend vermogen van het denken, dat aan de ervaring ten grondslag ligt. Hiernaast heeft ons verstand nog een eigen invloed op de kennisvorming door aanwending van de logica.

De theorie en praktijk kent verschillende soorten van ervaring, bijvoorbeeld:



</doc>
<doc id="1084677" url="https://nl.wikipedia.org/wiki?curid=1084677" title="Scott Parazynski">
Scott Parazynski

Scott Edward Parazynski (Little Rock (Arkansas), 28 juli 1961) is een Amerikaanse arts en astronaut. Hij is in dienst bij de NASA en heeft vier vluchten met de Spaceshuttle op zijn naam staan. Op 23 oktober 2007 nam hij deel aan missie STS-120, zijn vijfde vlucht.

Hij behaalde een bachelor in de biologie aan de Stanford-universiteit en bekwaamde zich aan dezelfde universiteit vervolgens als arts. Tijdens zijn medische studie was hij ook aan het onderzoekscentrum van de NASA actief. In maart 1992 begon hij aan een astronautenopleiding bij de NASA.

Parazynski heeft talrijke publicaties op het terrein van de ruimtefysiologie op zijn naam staan en is in het bijzonder deskundig op het gebied van de menselijke aanpassing aan een stressvolle omgeving.

Als medisch student hield hij zich bezig met rodelen en was hij trainer van het Olympische team van de Filipijnen op de Olympische Winterspelen van 1988 in het Canadese Calgary.

Hij heeft diverse liefhebberijen, zo heeft hij een fors aantal vlieguren gemaakt en allerlei bergen beklommen, onder andere de Aconcagua in de Andes, de hoogste berg ter wereld buiten het Himalayagebergte, en tientallen hoge bergen in de Amerikaanse deelstaat Colorado.



</doc>
<doc id="1085174" url="https://nl.wikipedia.org/wiki?curid=1085174" title="Hyperlexie">
Hyperlexie

Bij hyperlexie beheerst een kind spontaan en vroegrijp het lezen van enkele woorden. Het kan als een talent worden gezien, namelijk de capaciteit van de woordherkenning is ver boven het verwachte niveau. De gemeenschappelijke definitie omvat ook moeilijkheden met begrip van gedrukt materiaal voorbij of zelfs op het enkelewoordniveau. Vele mensen met hyperlexie hebben ook het probleem om spraak begrijpelijk te maken. Vaak hebben ze een fascinatie voor letters, getallen en boeken en soms voor abstracte vormen zoals logo's en sjablonen.

Hyperlexie schijnt verschillend te zijn van wat hypergrafie genoemd wordt. (Hypergrafie is een excessieve drang en/of dwang om te schrijven). Vaak zullen de kinderen met hyperlexie een vroegrijpe leescapaciteit hebben, maar slechts uit het hoofd leren spreken en met herhaling. Ze kunnen het ook moeilijk krijgen met het leren van de regels van taal door middel van voorbeelden of gewoon uitproberen. Dit kan leiden tot sociale problemen.

Hyperlectische kinderen kunnen het alfabet soms al op de leeftijd van 18 maanden opzeggen en de capaciteit hebben om woorden te lezen op de leeftijd van ongeveer twee jaar en zinnen lezen op de leeftijd van ongeveer drie jaar. Vaak wordt hun capaciteit bekeken in een positief licht. Dit veroorzaakt een vertraging bij aanvragen van de ouders voor hulp voor hun kinderen, omdat zij geloven en/of denken dat hun kind wellicht een worstelend genie is.

Case-studies en groepsstudies suggereren een hogere frequentie van hyperlexie onder kinderen met autisme, dan onder kinderen met een andere ontwikkelingachterstand.

Ondanks de vroegrijpe leescapaciteit van hyperlectische kinderen, kunnen zij worstelen met (verbaal) communiceren. Hun taal kan het gebruiken van echolalie ontwikkelen. Vaak heeft het kind een grote woordenschat en kan vele voorwerpen en beelden identificeren, maar kan het kind taalvaardigheden niet in goed taalgebruik omzetten. Het technische lezen gaat goed tot bovenmatig goed maar het begrijpen van de tekst gaat hyperlectische kinderen minder goed af.

De spontane taal ontbreekt en hun pragmatische spraak wordt vertraagd. De kinderen met hyperlexie worstelen vaak met Wie? Wat? Waar? Waarom? en hoe? vragen. Tussen de leeftijd van ongeveer vier en vijf jaar maken vele kinderen grote stappen in het communiceren. Vaak hebben ze een goed gevoel voor humor en kunnen lachen als een gedeelte van een woord behandeld wordt om een nieuw woord uit te leggen. Velen verkiezen speelgoed met letters of getallen boven ander speelgoed. 

De sociale vaardigheden zijn vaak enorm vertraagd. Deze vaardigheden zijn uiterst nuttig in het ontwikkelen van efficiënte leeftijd-relatieve sociale vaardigheden. Het plaatsen van goede voorbeelden is ook essentieel. Vaak is er therapie nodig om de sociale vaardigheden te verbeteren.


</doc>
<doc id="1085211" url="https://nl.wikipedia.org/wiki?curid=1085211" title="Os carpi centrale">
Os carpi centrale

Het os carpi centrale (ook kortweg "os centrale") is een incidenteel voorkomend extra handwortelbeentje bij mensen. Bij het kleine deel van de bevolking dat het botje heeft, ligt het aan de dorsale zijde van de handwortel tussen het os scaphoideum, het os trapezoideum en het os capitatum in, radiaal van de diepe fossa van het os capitatum. Het botje is bij nagenoeg ieder menselijk embryo van 17-49 mm lengte aanwezig, maar fuseert daarna bij de meesten met de ulnaire zijde van het scafoïd; bij sommigen zou het fuseren met het os capitatum of het os trapezoideum. Er wordt in de literatuur ook melding gemaakt van een os centrale aan de handpalmzijde van de carpus, maar dit bestaan wordt in twijfel getrokken.

Het os carpi centrale komt bij veel andere primaten als zelfstandig handwortelbeentje voor. Bij chimpansees fuseert het botje rond de geboorte pas met het scafoïd, bij gibbons en orang oetangs gebeurt dit pas op late leeftijd.

Op röntgenfoto's wordt een os carpi centrale soms onterecht aangemerkt als afwijkend, losliggend botdeel of als fractuur.


</doc>
<doc id="1085215" url="https://nl.wikipedia.org/wiki?curid=1085215" title="Os hamuli proprium">
Os hamuli proprium

Het os hamuli proprium is de naam voor een incidenteel voorkomend extra handwortelbeentje, gelegen bij het haakvormig uitsteeksel van het os hamatum, aan de basis van het vierde en het vijfde middenhandsbeentje. Het komt bij een klein deel van de bevolking voor. Het os hamuli proprium wordt vaak onderscheiden van het os hamulare basale, dat aan de basis van het haakvormig uitsteeksel van het os hamatum gelegen is. Van het os hamuli proprium wordt in de literatuur beschreven dat het bij de eigenlijke (="proprium") "hamulus ossis hamati" van het os hamatum ligt.

Op röntgenfoto's wordt een os hamuli proprium soms onterecht aangemerkt als afwijkend, losliggend botdeel of als fractuur. Radiologisch onderscheid tussen een os hamuli proprium en een os hamulare basale is moeilijk, maar heeft ook weinig klinische betekenis.


</doc>
<doc id="1085217" url="https://nl.wikipedia.org/wiki?curid=1085217" title="Os hamulare basale">
Os hamulare basale

Het os hamulare basale is de naam voor een incidenteel voorkomend extra handwortelbeentje, gelegen bij het haakvormig uitsteeksel van het os hamatum, aan de basis van de vierde en de vijfde middenhandsbeen. Het komt bij een klein deel van de bevolking voor. Het os hamulare basale wordt vaak onderscheiden van het os hamuli proprium, dat daadwerkelijk bij het haakvormig uitsteeksel van het os hamatum gelegen is. Het os hamulare basale daarentegen is gelegen aan de basis van deze "hamulus ossis hamati".

Op röntgenfoto's wordt een os hamulare basale soms onterecht aangemerkt als afwijkend, losliggend botdeel of als fractuur. Radiologisch onderscheid tussen een os hamuli proprium en een os hamulare basale is moeilijk, maar heeft ook weinig klinische betekenis.


</doc>
<doc id="1085219" url="https://nl.wikipedia.org/wiki?curid=1085219" title="Carbolineum">
Carbolineum

Carbolineum (Latijn: "carbo" = kool en "oleum" = olie) is een dun stroperige, roodbruine vloeistof verkregen uit steenkooldestillatie. Het is een klassiek houtverduurzamingsmiddel, maar in veel Europese landen is het wegens de schadelijke bijeffecten sinds enige jaren verboden, in Nederland sinds 1 november 2001. Het wordt populair aangeduid als creosootolie, teerolie en carbo(l), en foutief ook vaak als carboleum. Creosoot is een ander steenkoolteerdistillaat met een vergelijkbare samenstelling en dezelfde toepassingen. De afzetting van teer in een rookkanaal is ook creosoot.

Carbolineum bevat teer, derivaten van naftaleen, antraceen, fenol en polycyclische aromatische koolwaterstoffen (PAK’s) die bij langdurige blootstelling blaas- en huidkanker kunnen veroorzaken. Bij gebruik komen ook vluchtige organische stoffen (VOS) vrij, die schade aan de luchtwegen kunnen veroorzaken. Bij aanraking kan het brandwonden veroorzaken en onder invloed van zonlicht kunnen pijnlijke fototoxische zwellingen optreden. Het is brandbaar en mengt niet met water. De geur, die lijkt op die van teer, wordt meestal als onprettig ervaren.

De stof werd gebruikt als insecticide en om hout te beschermen tegen schimmels en rot. Sinds de opkomst van synthetische alternatieven wordt het gebruik ervan door velen vanwege de grote gezondheidsrisico's niet langer verantwoord geacht. In Duitsland werd het middel in 1991 verboden, in Nederland in 2001. Ook in België is de verkoop verboden. Particulieren die nog carbo in de kast hebben staan, wordt aangeraden het product niet te gebruiken. Het milieupark en verwerkers van klein chemisch afval nemen oude voorraden graag in ontvangst.

De toepassing behelsde het insmeren van het houten oppervlak met een stevige kwast, in tegenstelling tot creosoot, dat werd geïmpregneerd. De behandeling werd herhaald tot het materiaal verzadigd was. Het voorwerp was dan voor vele jaren beschermd. Voordeel was dat er geen voorbereidingen nodig waren, zoals ontvetten of schuren, het kon direct aangebracht worden.
Muren van schuren, schuttingen, spoorbielzen, telegraaf- en vlaggenmasten werden ermee verduurzaamd. De carbolineum kleurt het hout helder- tot donkerbruin. In de open lucht treedt een donkere verkleuring op, waardoor een object na verloop van tijd een zwart uiterlijk krijgt. Soms werd er ook wat koolteer door de carbolineum gemengd, om een zwartere kleur te krijgen.

Vlekken van carbolineum op kleding worden schoongemaakt door de plek in te wrijven met petroleum. Weefsels die gekookt kunnen worden, worden daarna uitgekookt in een gewoon sopje. Gevoeliger materialen die geen hoge temperaturen kunnen verdragen zoals zijde, wol en kunststofvezels worden nagespoeld met lauw water en zeep.


</doc>
<doc id="1085226" url="https://nl.wikipedia.org/wiki?curid=1085226" title="Os Gruberi">
Os Gruberi

Het os Gruberi of ossiculum Gruberi is de naam voor een zeer zeldzaam voorkomende extra botverdichting. Het is gelegen aan de palmaire zijde van de handwortelbeentjes, tussen het os capitatum, het os hamatum en het derde en vierde middenhandsbeentjes in. Het extra botje komt zo zelden voor, dat de benaming ervan nog steeds een eponiem is en het nog geen officiële wetenschappelijke naam heeft gekregen. Het botje is vernoemd naar de anatoom Wenzel Gruber (1814-1890), die het botje voor het eerst beschreef.

Op röntgenfoto's wordt een os Gruberi soms onterecht aangemerkt als afwijkend, aangedaan botdeel of als fractuur. Als het wel als extra botje wordt herkend, is onderscheid met een os capitatum secundarium, dat aan dorsale zijde tussen het os capitatum, het os hamatum en het derde en vierde middenhandsbeentje gelegen is, soms moeilijk.


</doc>
<doc id="1085229" url="https://nl.wikipedia.org/wiki?curid=1085229" title="Os capitatum secundarium">
Os capitatum secundarium

Het os capitatum secundarium is de naam voor een extra handwortelbeentje, gelegen aan de dorsale, ulnaire hoek van het os capitatum. Daar ligt het tussen het os capitatum, os hamatum en de derde en vierde middenhandsbeentjes in. Het komt bij een klein deel van de bevolking voor.

Op röntgenfoto's wordt een os capitatum secundarium soms onterecht aangemerkt als afwijkend, losliggend botdeel of als fractuur. Als het wel als extra botje wordt herkend, is onderscheid met een os Gruberi, dat aan palmaire zijde tussen os capitatum, os hamatum en het derde en vierde middenhandsbeentje gelegen is, soms moeilijk.


</doc>
<doc id="1085254" url="https://nl.wikipedia.org/wiki?curid=1085254" title="Arthur Kornberg">
Arthur Kornberg

Arthur Kornberg (New York, 3 maart 1918 – Stanford (Californië), 26 oktober 2007) was een Amerikaanse biochemicus, die baanbrekend wetenschappelijk werk heeft verricht op het gebied van het DNA.

Kornberg was van Joodse komaf. Hij was de zoon van Joseph Kornberg en Lena Katz. Hij groeide op in Brooklyn. Hij werd opgeleid in de geneeskunde aan de Universiteit of Rochester, waar hij in 1937 zijn bachelordiploma en in 1941 zijn mastergraad behaalde. Na eerst een jaar als scheepsdokter bij de Amerikaanse kustwacht te hebben gewerkt, was hij van 1942 tot 1945 bij de National Institutes of Health (NIH) in Bethesda werkzaam, alwaar hij zich bezighield met het ontwikkelen van nieuwe vitamines door ratten op een speciaal dieet te zetten. Hij vond dit werk nogal saai, verlegde zijn interesse naar het terrein van de enzymen en ging in 1946 aan de slag op het laboratorium van de biochemicus Severo Ochoa aan de New York-universiteit. Het jaar daarop keerde hij terug bij het NIH, ditmaal als hoofd van de afdeling enzymen en metabolisme.

Van 1953 tot 1959 was hij hoogleraar alsmede hoofd van de afdeling microbiologie van de Washington Universiteit in St. Louis, waar hij zich ook met enzymen bezighield. Hier werkte hij samen met mede-Nobellaureraten Carl en Gerty Cori en Paul Berg. Zijn wetenschappelijke arbeid aldaar resulteerde in 1958 in de ontdekking van het DNA-polymerase I, een enzym dat de synthese van de dubbele helix van DNA verzorgd. Deze vondst was zo interessant dat het Nobelcomité hem al in 1959 de Nobelprijs voor de Fysiologie of Geneeskunde toekende, drie jaar eerder dan de ontdekkers (Crick, Watson, Wilkens) van het DNA-model zelf. Het Nobelprijscomité bracht zijn toekenning als volgt onder woorden: "voor de synthese van de nucleïnezuren DNA en RNA". DNA en RNA bepalen hoe genetische informatie wordt overgedragen bij opeenvolgende celgeneraties.

Hij was de eerste die viraal DNA kon repliceren, dit kunstmatige DNA was echter niet biologisch actief. Dit was pas mogelijk met de ontdekking van het enzym ligase die de ring van DNA sluit. In 1959 werd hij hoogleraar en uitvoerend hoofd van de afdeling biochemie van de Stanford-universiteit. In 1967 stelde hij als eerste een kunstmatig virus (PhiX 174) samen. Ook op hoge leeftijd pleegde Kornberg aan deze universiteit nog wetenschappelijk onderzoek.

Sylvy Ruth Levy, zijn eerste vrouw, was eveneens biochemicus en werkte nauw met hem samen. Zij had een belangrijk aandeel in de ontdekking van de DNA-polymerase en voelde zich naar eigen zeggen "beroofd" toen alleen haar echtgenoot met een collega de Nobelprijs ontving. Na haar overlijden in 1986 hertrouwde hij in 1988. Nadat ook zijn tweede vrouw was overleden, hertrouwde hij opnieuw in 1998. Arthur Kornberg overleed zelf in de herfst van 2007 op 89-jarige leeftijd omdat zijn ademhaling het liet afweten.

Bij zijn eerste vrouw kreeg hij drie zonen: Roger Kornberg, een scheikundige en biochemicus die in 2006 met de Nobelprijs voor de Scheikunde werd onderscheiden, Thomas Kornberg, ook een biochemicus (hij ontdekte de DNA-polymerase II en de DNA-polymerase III), en Kenneth Andrew Kornberg, een architect die zich toelegt op het ontwerpen van biochemische laboratoria en dergelijke.



</doc>
<doc id="1085374" url="https://nl.wikipedia.org/wiki?curid=1085374" title="Representatie (psychologie)">
Representatie (psychologie)

Representatie is een term uit de cognitieve psychologie en neurowetenschap, waarmee een code of symbool voor opslag van kennis van de buitenwereld in de hersenen wordt bedoeld.

Representaties kunnen zowel betrekking hebben op het toepassen van kennis in actuele situaties, zoals bij het waarnemen of het herkennen van een gezicht of voorwerp, als de opslag van kennis in het langetermijngeheugen. Representaties kunnen dus in passieve of actieve toestand verkeren. Er bestaan verschillende vormen van representaties. Zo zijn er visuele representaties (het gezicht van grootmoeder) en ruimtelijk representaties (het onthouden van een bepaalde route op weg naar het werk). Motorische representaties spelen een rol bij het onthouden en uitvoeren van bepaalde bewegingspatronen, zoals een beweging van onze arm in een specifieke richting, of het imiteren van een bepaalde beweging of gelaatsexpressie. Ook spraak berust op een intern plan dat ons helpt om woorden en klanken in de juiste volgorde uit te spreken.

Voor de neurowetenschap is vooral de vraag actueel hoe representaties in de hersenen zijn opgeslagen. Hoe worden beelden of bewegingen in zenuwcellen gecodeerd? Hierover bestaan globaal gezien twee opvattingen, aangeduid als lokale codering en ensemblecodering.

Lokale codering wil zeggen dat kennis in een enkele zenuwcel, of klein gebiedje van identieke zenuwcellen in de hersenen is vastgelegd. Zo'n specifieke zenuwcel zal bijvoorbeeld in staat zijn het gezicht van grootmoeder te herkennen. In dit verband spreekt men daarom ook wel van een ‘grootmoedercel’. Een dergelijke zenuwcel is dus in staat om complexe objecten te herkennen, maar krijgt wél zijn gegevens van meer elementaire zenuwcellen. Deze elementaire zenuwcellen zijn op hun beurt gespecialiseerd in het coderen van elementaire kenmerken van voorwerpen, zoals, hoeken, rondingen, kleur, rechte lijnen e.d. Zij zijn ook heel precies afgesteld op bepaalde kenmerken. De cel vuurt bijvoorbeeld alleen bij een lijnoriëntatie van 90 graden, maar niet bij 100 graden. In de hersenen vinden we deze zenuwcellen vooral in de primaire zintuiggebieden, zoals de visuele cortex.
Voor het bestaan van grootmoedercellen in de hersenen is echter tot nu toe weinig bewijs gevonden. Lokale codering lijkt bovendien niet zo’n efficiënte ‘strategie’ van de hersenen om voorstellingen van complexe objecten op te slaan. In de eerste plaats is deze opslag kwetsbaar: als de cel sterft, gaat ook de representatie of het geheugenbeeld verloren. In de tweede plaats is het ‘kostbaar’: er bestaan vermoedelijk te weinig zenuwcellen om de enorme hoeveelheid gegevens of ervaringen in het leven van de mens te kunnen opslaan. Er is immers voor elke object een aparte representatie, en dus zenuwcel nodig. Zie verder en voor een recente discussie.

Ensemblecodering wil zeggen dat de voorstelling van een complex object, zoals een hand of een gezicht, in een hele populatie of ensemble van zenuwcellen is opgeslagen. Verschillende détails van het gezicht van grootmoeder, zoals oor, neus, contouren van haar gezicht, kleur van haar e.d. zijn daarbij op aparte locaties in een netwerk van de hersenen opgeslagen. Bovendien bevinden zich op deze locaties meer complexe zenuwcellen, ook wel hogere-ordeneuronen genoemd. Een bijzondere eigenschap van deze neuronen is dat zij veel minder selectief zijn dan cellen in de primaire hersengebieden.

Ensemblecodering heeft twee grote voordelen. Ten eerste zijn de afzonderlijke zenuwcellen 'multi inzetbaar': zij kunnen voor meerdere doeleinden worden gebruikt. Verschillende combinaties van zenuwcellen in het netwerk produceren nieuwe representaties. Ten tweede heeft het verdwijnen of sterven van enkele cellen geen nadelig effect op herkenning van het object; er blijven immers altijd genoeg cellen over om het patroon te kunnen waarnemen, of de herinnering te bewaren. De ensemblecoderingstheorie maakt ten slotte ook begrijpelijk waarom wij soms verschillende voorwerpen met elkaar verwarren. Dit komt doordat bij de waarneming van twee verschillende objecten veel identieke zenuwcellen worden geactiveerd.

Kennis is vastgelegd in netwerken van zenuwcellen in de hersenen. Deze kennis kan bijvoorbeeld betrekking hebben op ruimtelijke eigenschappen (waar een voorwerp zich bevindt) of niet-ruimtelijke eigenschappen van objecten (zoals kleur, vorm, beweging e.d.). Een voorbeeld van een eenvoudig netwerk wordt in de figuur hiernaast gegeven. Het voorbeeld toont verschillende soorten verbindingen of banen tussen de neuronen in het netwerk. Zo zijn er opstijgende (afferente), afdalende of terugkerende (feedback), en parallelle banen. Een netwerk kan in een passieve toestand verkeren, zoals het geval is bij het langetermijngeheugen. In passieve toestand blijft de sluimerende kennis behouden in de vorm van de "configuratie van gewichten" van de verbindingen in het netwerk. Een ander woord hiervoor is: sterkte van de synapsen. Het netwerk kan ook in een actieve toestand verkeren, bijvoorbeeld als een prikkel uit de buitenwereld het netwerk activeert of als informatie moet worden opgezocht. De actieve toestand komt tot uiting in het "patroon van activaties" in het netwerk. De input van één enkel neuron kan voldoende zijn om alle neuronen in het netwerk te laten 'vuren'. Een dergelijk activatiepatroon kan vanwege het tijdelijk karakter ook gezien worden als een manifestatie van het kortetermijngeheugen.

Joaquin Fuster beschouwt kennis die is vastgelegd de hersenen als een relationele code, dat wil zeggen als een patroon van specifieke associaties die door leerprocessen in netwerken van zenuwcellen of clusters van zenuwcellen (ook wel modulen genoemd) zijn gevormd. Dergelijke integratieve entititeiten of "cognits" kunnen zowel perceptieve als executieve (actie) elementen bevatten. Perceptieve elementen bevinden zich vooral in posterieure cortex, executieve elementen in de anterieure cortex.

Onderzoek bij ratten toont aan dat zich in de hippocampus een representatie van de ruimtelijke omgeving, een zoheten "ruimtelijke kaart" bevindt. Ratten met laesies van de hippocampus zijn niet meer in staat de weg te vinden in doolhoven Er zijn aanwijzingen dat zich ook in de hippocampus van mensen 'plaatscellen' bevinden. Dat zou vooral gelden voor de rechterhippocampus. Ook de pariëtale kwab is betrokken bij de vorming van ruimtelijke representaties die de interactie met de omgeving vergemakkelijken (bijvoorbeeld in de vorm van grijpen en reiken naar voorwerpen). De pariëtale kwab maakt deel uit van de z.g. 'waar'-route in het visuele systeem, die dorsaal (aan de rugzijde) loopt van de posterieure cortex. Laesies in dit gebied kunnen gepaard gaan met het verschijnsel neglect; een onvermogen objecten te herkennen in de ruimte contralateraal (tegenover) de plaats van de laesie. De temporale kwab daarentegen is meer betrokken bij de herkenning van objecten. Gebieden in de cortex temporalis inferior maken deel uit van de 'wat'-route in het visuele systeem. Informatie is hier zodanig gecodeerd dat voorwerpen of objecten (bijvoorbeeld gezichten, bekende voorwerpen) worden herkend ondanks verschillende ruimtelijke oriëntatie of belichting. Dit verschijnsel staat bekend als objectconstantie. Bij beschadiging van het gebied kan visuele agnosie optreden; een onvermogen om objecten te herkennen of te benoemen.


</doc>
<doc id="1085491" url="https://nl.wikipedia.org/wiki?curid=1085491" title="Conchareductie">
Conchareductie

Conchareductie (conchus:schelp, reductie: verkleining) is een operatie in de keel-neus-oorheelkunde waarbij de schelpen in de neusholte, waarvan de mens er drie heeft aan beide zijden, te verkleinen. Het doel hiervan is de neus doorgankelijker te maken voor de ademhaling. Uiterlijk is er na de operatie geen verschil. Soms wordt tezelfdertijd ook het neustussenschot rechtgezet of een opening naar een of meer van de neusbijholten vergroot. Een conchareductie kan empty nose syndrome tot gevolg hebben.


</doc>
<doc id="1085507" url="https://nl.wikipedia.org/wiki?curid=1085507" title="Para-urethrale klieren">
Para-urethrale klieren

De para-urethrale klieren of klieren van Skene bevinden zich bij de vrouw rond de uitgang van de urinebuis en zijn enkele van de klieren die het vaginale vocht vormen om penetratie te vergemakkelijken. Dit vocht wordt afgescheiden bij seksuele opwinding.

Deze klieren worden ook wel eens de vrouwelijke prostaat genoemd.


</doc>
<doc id="1085831" url="https://nl.wikipedia.org/wiki?curid=1085831" title="Hypergrafie">
Hypergrafie

Hypergrafie is een overweldigende aandrang of dwang om te schrijven. Het is geen aparte stoornis, maar kan geassocieerd worden met veranderingen in de temporale kwab bij epilepsie en manie. Bij ernstige vormen van hypergrafie is de patiënt geneigd zelfs lichaamsdelen of bijvoorbeeld de muur onder te schrijven als er geen papier voorhanden is.

Een overmatige aandrang om te lezen wordt ook wel hyperlexie genoemd en dient niet verward te worden met hypergrafie.
De neuroloog Alice Weaver Flaherty beschrijft in haar boek "The Midnight Disease: The Drive to Write, Writer's Block, and the Creative Brain" (2004) de relatie tussen schrijversblok en hyperlexie.


</doc>
<doc id="1086485" url="https://nl.wikipedia.org/wiki?curid=1086485" title="Sinusknoop">
Sinusknoop

De sinusknoop of nodus sinuatrialis is een groep cellen in het hart die het hart er periodiek toe aanzet om een contractie uit te voeren. De sinusknoop bevindt zich in de wand van de rechterboezem. Veel cellen in het hart geven spontaan periodiek een impuls af, maar de cellen in de sinusknoop 'winnen' het van de andere omdat zij van nature de hoogste frequentie hebben en die dus steeds voor zijn.

Na het samentrekken van de boezems geeft de AV-knoop de elektrische impuls door aan de kamers die op hun beurt samentrekken.


</doc>
<doc id="1086551" url="https://nl.wikipedia.org/wiki?curid=1086551" title="Exconisatie">
Exconisatie

Exconisatie ('een kegel eruit halen') is in de gynaecologie een veelvoorkomende kleine ingreep waarbij de opening van de baarmoederhals naar de vagina wordt omsneden en een kegelvormig stukje weefsel als geheel wordt verwijderd, zodat er een wat wijdere opening achterblijft. Het doel is meestal het verwijderen van bij een uitstrijkje of colposcopie gevonden abnormaal weefsel op de overgang van endocervicaal naar plaveiselepitheel. Daarmee wordt het ontstaan van baarmoederhalskanker dan voorkomen.

Voor de vrouw heeft de ingreep meestal geen merkbare gevolgen, hoewel bij een grote conus de afsluitende functie van de baarmoederhals in het geding kan komen wat bij latere zwangerschappen soms problemen geeft (spontane abortus, vroeggeboorte). 


</doc>
<doc id="1086554" url="https://nl.wikipedia.org/wiki?curid=1086554" title="Fluoroscopie">
Fluoroscopie

Fluoroscopie of doorlichting is een techniek voor röntgenonderzoek waarbij de patiënt gedurende langere tijd doorstraald wordt met röntgenstraling die wordt gedetecteerd met een doorlichtingsscherm, zodat kan worden bekeken hoe de afgebeelde lichaamsdelen bewegen of hoe een zich in het beeld bevindende sonde of katheter zich verplaatst tijdens een operatie.


Door het gebruik van zeer gevoelige detectoren kan de stralingsbelasting (dosis) binnen acceptabele grenzen worden gehouden als niet te lang wordt belicht. De dosis hangt af van de massa van de patiënt en de duur van de belichting. Doses op de huid van 20-50 mGy/min worden genoemd, maar de dosis kan hoger uitvallen. Bij 50 mGy/min wordt een grens van 1 Gy die de Amerikaanse FDA noemt in 20 min. bereikt.

De langdurige belichtingen die ernstig verbrande huid kunnen opleveren maken veelal deel uit van levensreddende operaties.


</doc>
<doc id="1086557" url="https://nl.wikipedia.org/wiki?curid=1086557" title="Fructosurie">
Fructosurie

Fructosurie is een toestand waarbij zich fructose in de urine bevindt. Dit is het gevolg van een tekort aan het leverenzym fructokinase. Dit is een erfelijke aandoening. Het is niet ernstig of gevaarlijk. Het moet niet worden verward met Fructose-intolerantie, wat wel een ernstige aandoening is.


</doc>
<doc id="1086607" url="https://nl.wikipedia.org/wiki?curid=1086607" title="Trichuriasis">
Trichuriasis

Trichuriasis is een infectie met rondwormen uit het geslacht "Trichuris", meestal met de darmparasiet "Trichuris trichiura" (ook wel zweepworm genoemd), een ca. 5 cm lang dun wormpje. De besmetting geeft meestal geen klachten maar bij ernstige infestaties kan een bloederige diarree optreden. De infectie, die kan worden bewezen door het aantonen van eieren in de ontlasting, komt in Nederland maar weinig voor, maar is wereldwijd zeer algemeen. Infecties met honden- en kattenzweepworm komen ook wel eens voor.

In meer dan een wetenschappelijk onderzoek is aangetoond dat mensen met de ziekte van Crohn en colitis ulcerosa, als zij kunstmatig werden geïnfecteerd met de varkenszweepworm "Trichuris suis", een aanzienlijk vermindering van hun darmklachten opmerkten. Vermoed wordt dat de zweepwormen in staat zijn het immuunsysteem van hun gastheer wat te dempen om zo hun eigen levenskansen te vergroten.

De behandeling is meestal ongecompliceerd, enkele doses mebendazol geven meestal een afdoende resultaat.


</doc>
<doc id="1086620" url="https://nl.wikipedia.org/wiki?curid=1086620" title="Fosfortrichloride">
Fosfortrichloride

Fosfortrichloride (PCl) is een zeer toxische en corrosieve vloeistof met een scherpe geur, die hevig reageert in contact met water tot fosforigzuur en waterstofchloride:

Het is een belangrijke stof in de chemische industrie, vooral als tussenproduct voor de productie van andere verbindingen.

Fosfortrichloride wordt op industriële schaal bereid door witte fosfor te laten reageren met een beperkte hoeveelheid watervrij chloorgas (overmaat chloor leidt tot de vorming van fosforpentachloride):

Fosfortrichloride kan ook bereid worden door dampen van fosforylchloride (POCl) te reduceren met koolstof bij verhoogde temperatuur:

Deze reactie is een carbothermische reductie.

Fosfortrichloride bezit een vrij elektronenpaar op fosfor, waardoor een trigonaal piramidale structuur ontstaat. Dit wordt voorspeld door de VSEPR-theorie. Net zoals fosfortrifluoride en fosfortribromide kan ook deze verbinding optreden als Lewiszuur en Lewisbase.

Fosfortrichloride wordt vooral gebruikt als tussenproduct (intermediair) in de synthese van andere verbindingen, waaronder pesticiden, biociden, vlamvertragers en geneesmiddelen.

Naast de hevige reactie met water, reageert fosfortrichloride ook met alcoholen, fenolen en basen.

Het is een zeer corrosieve stof, die metalen en vele andere materialen aantast.

Fosfortrichloride is zeer toxisch. Inademing van de dampen kan longoedeem veroorzaken. De stof is corrosief en tast ogen, huid en luchtwegen uit. Een gevaarlijke concentratie van fosfortrichloride in de lucht kan door verdamping bij 20°C zeer snel worden bereikt. De dampen zijn zwaarder dan lucht.

De grenswaarde voor blootstelling aan fosfortrichloride is 0,2 ppm (1,1 mg/m³) als tijdgewogen gemiddelde over 8 uur. Voor kortetijdblootstelling (max. 15 minuten) geldt een maximale toegelaten concentratie (MAC-waarde) van 0,5 ppm (2,8 mg/m³).



</doc>
<doc id="1086777" url="https://nl.wikipedia.org/wiki?curid=1086777" title="Martin Rathke">
Martin Rathke

Martin Heinrich Rathke (Danzig, 25 augustus 1793 — Königsberg (Pruisen), 3 september 1860) was een Duits embryoloog en anatoom. Hij ontdekte in 1829 dat embryo's van vogels en zoogdieren beiden kieuwbogen en kieuwopeningen hebben, hetgeen een aanwijzing zou kunnen zijn dat deze levensvormen zijn ontwikkeld uit een gemeenschappelijke oorsprong.


</doc>
<doc id="1086829" url="https://nl.wikipedia.org/wiki?curid=1086829" title="Galliumarsenide">
Galliumarsenide

Galliumarsenide (GaAs) is een anorganische verbinding tussen gallium en arseen. Het is een belangrijke halfgeleider met toepassingen in leds en zonnecellen. Vanwege zijn hoge elektromobiliteit kunnen elektronen erg snel van het ene naar het andere atoom overspringen. Hierom wordt galliumarsenide veel toegepast in geïntegreerde schakelingen waarbij hoge frequenties (tot meer dan 250 GHz) gebruikt worden.

In de jaren '80 van de 20e eeuw verwachtte men dat galliumarsenide silicium zou vervangen bij de productie van micro-elektronica. Er is zelfs een supercomputer gebouwd met een processor gemaakt van galliumarsenide. De hogere prijs van galliumarsenide ten opzichte van silicium, dat over de hele wereld in de aardkorst gevonden kan worden, zorgde samen met het feit dat galliumarsenide-circuits veel meer stroom verbruiken, ervoor dat dit project roemloos ten einde ging.

Galliumarsenide heeft een directe band gap of bandkloof, hetgeen betekent dat elektronen van de geleidingsband heel gemakkelijk kunnen overspringen naar de valentieband, omdat de afstand tussen deze beide banden klein is. Hierdoor kunnen gemakkelijk fotonen worden geëmitteerd. Dit maakt galliumarsenide geschikt voor gebruik als led of lasermedium.

In 1970 werd door de Wit-Russische geleerde Zhores Alferov de eerste heterostructuur zonnecel gemaakt op basis van galliumarsenide. In combinatie met germanium en indiumgalliumfosfide (InGaP) ontstond een zonnecel met een efficiëntie van 32%. Dit type zonnecel wordt nog steeds gebruikt bij de marsrobots "Spirit" en "Opportunity". Ook zonnewagens als de Nuna-serie en de auto's van Solar Team Twente maakten gebruik van dit type zonnecel.

Omdat galliumarsenide arseen bevat, wordt de stof als carcinogeen beschouwd. Aan de andere kant is galliumarsenide een dusdanig stabiele stof en bovendien zeer slecht oplosbaar in water, dat na inname de stof over het algemeen intact het lichaam weer verlaat, waarbij nauwelijks iets in het lichaam achterblijft. Alleen bij contact met de stof in fijne poedervorm is er een grotere kans dat een gedeelte oplost in een lichaamsvloeistof en daarbij het lichaam binnendringt.




</doc>
<doc id="1086887" url="https://nl.wikipedia.org/wiki?curid=1086887" title="Ethidiumbromide">
Ethidiumbromide

Ethidiumbromide is een organische verbinding met als brutoformule CHBrN. De stof komt voor als een rode vaste stof, die goed oplosbaar is in water. Het is een fenantridine-kleurstof, die gebruikt wordt om nucleïnezuren, DNA, RNA aan te tonen. Ethidiumbromide is het ethylderivaat van het homologe dimidiumbromide.

Ethidiumbromide wordt vaak gebruikt bij de gelelektroforese, in combinatie met een UV-lamp, omdat het dan zichtbaar wordt. De verbinding intercaleert met het DNA of RNA: door diens vlakke structuur is het mogelijk om tussen de nucleobasen te schuiven en op deze manier het DNA of RNA te markeren. Onder UV-licht kan dit zichtbaar gemaakt worden, omdat ethidiumbromide twee sterke absorpties vertoont in het UV-gebied, namelijk bij een golflengte van 210 en 285 nm, met een extinctiecoëfficiënt van respectievelijk 40.000 en 50.000 Mcm. Door de intercalatie neemt de intensiteit van de fluorescentie-emissie met een factor 50 tot 100 toe. Op deze wijze lichten bij gelelektroforese met agarosegel de moleculaire gedeelten met nucleïnezuren onder UV-licht oranje-rood op, terwijl de gedeelten zonder nucleïnezuren niet oplichten. De gebruikte concentratie ethidiumbromide in agarosegel varieert tussen 0,1 en 0,5 µg/mL.

Ethidiumbromide inhibiteert reeds bij lage concentraties (0,1 tot 2 µg/mL) de replicatie van mitochondriaal DNA in eukaryoten.

Ethidiumbromide is een zeer toxische en mutagene verbinding. De stof kan worden opgenomen door inademing van stofdeeltjes, na inslikken of door absorptie door de huid. Ethidiumbromide werkt irriterend op ogen, mond en bovenste luchtwegen en kan schade toebrengen aan het erfelijke materiaal. Het gebruik ervan is sterk gereglementeerd en mag enkel geschieden door ervaren personen. Het mag nooit gebruikt worden in agarosegel met een temperatuur hoger dan , omdat hierbij zeer giftige dampen kunnen ontstaan. In de meeste biochemische laboratoria wordt meestal een aparte ruimte voorzien voor het werken met ethidiumbromide.

Als alternatief kan SYBR Green I als kleurstof gebruikt worden.



</doc>
<doc id="1086894" url="https://nl.wikipedia.org/wiki?curid=1086894" title="Landelijke meldkamer ambulancezorg">
Landelijke meldkamer ambulancezorg

De Landelijke meldkamer ambulancezorg (LMAZ) was een voormalige landelijke meldkamer die sinds juni 2007 bestond en in Driebergen gevestigd was.

In Nederland was al enkele jaren een discussie gaande over de noodzaak voor een landelijke meldkamer voor ambulancezorg. Zowel in de reguliere zorg als tijdens calamiteiten bleek er soms dringend behoefte te zijn aan extra handen aan de bedientafels van regionale meldkamers. In de reguliere zorg komt het in de regio's regelmatig voor dat de paraatheid onder druk staat door onder meer het interregionale vervoer (ambulanceritten door het gehele land). Wanneer er geen afstemming heeft plaatsgevonden tussen halen en brengen, rijden ambulances vaak leeg retour na aflevering van hun patiënt. 
Het specialistische vervoer, zoals intensivecaretransport en de zogenaamde "babylance", bleek soms ook ten koste van de reguliere paraatheid te gaan, doordat dergelijk specifiek vervoer veel tijd kost. Wanneer de paraatheid niet optimaal is, ontstaan ongewenste wachttijden voor het regulier besteld vervoer en komt het spoedvervoer onder druk te staan. 

De LMAZ had tot doel bij te dragen aan een betere afstemming door middel van advisering en door ervoor te zorgen dat ambulances zowel in hun regio als met ambulanceritten door het gehele land beter werden benut. Dit kwam de paraatheid in de regio's ten goede en beperkte de wachttijden.
Rampen als de Bijlmerramp, de Herculesramp, Vuurwerkramp Enschede en Volendam hadden aangetoond dat extra handen nodig zijn en meldkamers om ondersteuning vragen: vooral gedurende het eerste uur. Een landelijke meldkamer kan de benodigde ambulancebijstand regelen ten dienste van de meldkamer in de betrokken regio. Ook kan de ondersteunende meldkamer informatie registreren waar de centralisten in de betrokken regio door de bijzonder hoge werkdruk van dat moment geen tijd voor hebben.

Daarnaast wordt al enige jaren nagedacht over oplossingen voor momenten waarop een meldkamer uitvalt. Dat kan zijn vanwege een incident of bijvoorbeeld een grote stroomstoring. In dit kader wordt gesproken over supportmeldkamers en/of buddymeldkamers.

Op 1 januari 2013 beëindigde de LMAZ haar werkzaamheden. De taken worden nu door andere meldkamers en organisaties uitgevoerd.



</doc>
<doc id="1087233" url="https://nl.wikipedia.org/wiki?curid=1087233" title="Kumbhaka">
Kumbhaka

Kumbhaka is een ademhalingstechniek of pranayama in yoga. Bij Kumbhaka wordt de ademhaling opgeschort. Dit kan zowel gebeuren nadat er volledig ingeademd dan wel uitgeademd is, maar ook tijdens de ademhaling.

Kumbhaka staat onder andere beschreven in de Hatha yoga pradipika, een van de oudste geschriften van hatha yoga, met de vermelding van kevala kumbhaka en sahita kumbhaka. Kumbhaka maakt vaak onderdeel uit van andere ademhalingstechnieken. Andere voorbeelden zijn de stambha vritti, pingala stambha vritti, tri bandha kumbhaka en vaya viya kumbhaka. Verder wordt het ook tijdens een mantra's gebruikt, zoals de sargarbha sahita kumbhaka. Iemand die kwakkelt met de gezondheid moet voorzichtig zijn met alle pranayama's waar kumbhaka bij wordt toegepast.

Kumbhaka kan ook als hulpmiddel worden ingezet, bij het zich opnieuw aanleren van de volledige ademhaling. Hierbij wordt bijvoorbeeld in drie tellen ingeademd, twee tellen Kumbhaka aangehouden en vervolgens in zes tellen uitgeademd.

Verder wordt Kumbhaka gebruikt tijdens de uitvoering van bepaalde yogaseries, zoals de Zonnegroet. In de afwisselende in- en uitademhaling, wordt bij sommige houdingen (asana's) de ademhaling opgeschort tot de volgende houding.


</doc>
<doc id="1087479" url="https://nl.wikipedia.org/wiki?curid=1087479" title="Polycysteuze nieren">
Polycysteuze nieren

Polycysteuze nieren (Engels: " polycystic kidney disease", PKD) is een aandoening waarbij in de nieren vele cystes (holtes) gevonden worden. De aanwezigheid van 1 cyste kan geen kwaad, maar bij sommige mensen wordt een groot deel van de nier door dergelijke cystes ingenomen. Dit kan leiden tot het ontstaan van nierfalen.
Er bestaan erfelijke vormen van polycysteuze nieren:

Behalve cysten in de nieren, kunnen andere aanlegstoornissen aanwezig zijn, waaronder:



</doc>
<doc id="1087580" url="https://nl.wikipedia.org/wiki?curid=1087580" title="Kniebuiging">
Kniebuiging

Een kniebuiging betekent letterlijk "vanuit een staande positie door de benen zakken tot men gehurkt zit". De term kan ook verwijzen naar:


Bij een Sport-Medisch Advies wordt vaak de hartslag gemeten voor en na een aantal kniebuigingen (meestal 10 of 20). Is het verschil in hartslag klein, dan heeft men meestal een goede conditie.


</doc>
<doc id="1087803" url="https://nl.wikipedia.org/wiki?curid=1087803" title="Hygroma colli">
Hygroma colli

Een hygroma colli is een zwelling in de hals die ontstaat door een plaatselijke verwijding en vermenigvuldiging van lymfevaten. Dit is meestal gelokaliseerd in de zijkant van de hals en kan zeer grote vormen aannemen. Het komt even vaak voor bij jongetjes als bij meisjes (ca 1 :12000 geboorten) en is in iets meer dan de helft van de gevallen aangeboren. Het is soms een bijverschijnsel van andere aangeboren afwijkingen zoals het syndroom van Turner, Patau, Edwards of Down. De behandeling is meestal operatief.


</doc>
<doc id="1087813" url="https://nl.wikipedia.org/wiki?curid=1087813" title="Halsklierdissectie">
Halsklierdissectie

Halsklierdissectie is het operatief vrijprepareren en verwijderen van een groep lymfklieren in de hals, meestal als uitvloeisel van een operatie voor een kwaadaardig gezwel. Omdat in de hals vele belangrijke en kwetsbare structuren liggen is dit een lastige operatie die veel deskundigheid en ervaring vereist. 


</doc>
<doc id="1087822" url="https://nl.wikipedia.org/wiki?curid=1087822" title="Materia medica">
Materia medica

Materia medica (lat.: 'medische zaken') duidt op verzamelde kennis over de (therapeutische) effecten van substanties die in de geneeskunde worden gebruikt. Tegenwoordig noemen we dit vak geneesmiddelen, of farmacologie. De term werd vanaf de Romeinse tijd tot in de twintigste eeuw gebruikt, maar slaat tegenwoordig vaak meer specifiek op middelen die worden gebruikt in de fytotherapie en homeopathie. De homeopathische Materia medica beschrijft voor iedere nosode (grondstof in pure vorm zonder potentiëring) de symptomatische effecten op het lichaam. Bekend is Materia Medica Pura van Samuel Hahnemann.


</doc>
<doc id="1087845" url="https://nl.wikipedia.org/wiki?curid=1087845" title="Methacroleïne">
Methacroleïne

Methacroleïne is een aldehyde met als brutoformule CHO. De stof komt voor als een kleurloze, licht ontvlambare vloeistof met een karakteristieke geur.

Voor de productie van methacroleïne zijn er diverse processen in gebruik:

Methacroleïne is een tussenproduct in de chemische industrie, in de eerste plaats voor de productie van methylmethacrylaat dat een belangrijke grondstof is voor polymeren. In mindere mate wordt het ook als precursor voor smaak- en geurstoffen aangewend.

De damp van methacroleïne is zwaarder dan lucht. Damp-luchtmengsels zijn explosief en kunnen zich langs de grond verspreiden en op afstand ontstoken worden. De stof kan polymerizeren bij opwarming of onder de invloed van licht, zuren of basen, en dat kan leiden tot brand of ontploffing. De stof reageert hevig met alkalische stoffen, amines, sterke zuren en peroxiden.

De opslag van methacroleïne moet derhalve gebeuren met een stabilisator (om polymerisatie te voorkomen), onder een inerte atmosfeer, in het donker en gekoeld.

Methacroleïne is een irriterende stof voor de ogen, de huid en de luchtwegen.



</doc>
<doc id="1087902" url="https://nl.wikipedia.org/wiki?curid=1087902" title="Acamprosaat">
Acamprosaat

Acamprosaat (merknaam: "Campral") is een geneesmiddel dat wordt gebruikt bij de behandeling van chronisch alcoholisme. Het is bedoeld om na een ontwenningskuur te worden gebruikt in combinatie met intensieve psychosociale begeleiding, om hernieuwd alcoholgebruik te voorkomen. Acamprosaat is sinds 1995 internationaal op de markt.

Acamprosaat is het calciumzout van acetylhomotaurine (3-Acetamidopropaan-1-sulfonzuur). De structuur ervan lijkt op die van gamma-aminoboterzuur (GABA). De precieze werking van acamprosaat is nog onbekend. De hypothese is dat acamprosaat een glutaminezuur-antagonist en GABA-agonist (GABA = gamma-aminoboterzuur) is. De afremming van de glutaminezuuractiviteit in de hersenen zou het hunkeren naar alcohol doen verminderen.

Het middel werkt niet bij iedereen even goed; ongeveer één op de vijf patiënten blijkt ermee van de verslaving af te kunnen komen. Het positieve effect is slechts aangetoond in combinatie met intensieve psychosociale begeleiding.

Tabletten, in te nemen tijdens de maaltijd ('s morgens, 's middags en 's avonds). De aanbevolen behandelingsduur is één jaar.

De voornaamste bijwerkingen blijken diarree en huiduitslag met jeuk te zijn; minder vaak misselijkheid, braken en buikpijn.


</doc>
<doc id="1087967" url="https://nl.wikipedia.org/wiki?curid=1087967" title="Wens">
Wens

Een wens is een verlangen naar iets of de verwoording van dat verlangen. In de folklore kunnen personages wensen "doen", die kunnen "uitkomen" of "vervuld" kunnen worden, vaak na een ritueel of een speciale gebeurtenis.

Traditionele gelegenheden waarbij een wens gedaan mag worden zijn onder andere:

Andere soorten wensen zijn de gelukswens, de vervloeking en de verwensing. Dit zijn wensen waarbij "iemand anders" iets "toegewenst" wordt.

Er bestaan veel verhalen waarin het doen van wensen centraal staat. Dit kunnen sprookjes, wijsheden of moppen zijn. Vaak mogen de protagonisten een, drie of meer wensen doen, maar hebben de wensen onvoorziene effecten of worden ze met een andere of te letterlijke interpretatie vervuld. Een andere variatie is het duivelspact, waarbij iemand zijn ziel aan de duivel verkoopt of de duivel schijnbaar voor niets een wens vervult, maar er toch een addertje onder het gras zit. De boodschap is meestal goed na te denken voor men ergens aan begint of iets wenst. Voorbeelden zijn:




</doc>
<doc id="1088155" url="https://nl.wikipedia.org/wiki?curid=1088155" title="Nier-pancreastransplantatie">
Nier-pancreastransplantatie

Een nier-pancreastransplantatie is een gelijktijdige transplantatie van een nier en een pancreas (alvleesklier). Het wordt uitgevoerd bij patiënten met diabetes mellitus en nierfalen (bijvoorbeeld veroorzaakt door de diabetes mellitus). Na een succesvolle transplantatie hoeft geen insuline meer gebruikt te worden, en hoeft er ook niet meer gedialyseerd te worden. Wereldwijd zijn er meer dan 15000 nier-pancreastransplantaties uitgevoerd, waarvan er ongeveer 200 van in Nederland.

De organen worden bij de ontvanger niet op de oorspronkelijke plek geplaatst. De nier wordt meestal voor in de buik geplaatst. De uitvoergang van het pancreas wordt meestal aangesloten op de urineblaas. Het pancreas blijft natuurlijk verteringssappen maken, en deze worden (eerst) via de urine afgevoerd. Als de transplantatie goed lukt, kan in tweede instantie het pancreas op de (dikke) darm worden aangesloten.

Niet elke patiënt komt in aanmerking om op de wachtlijst te worden geplaatst. Om te bepalen of iemand geschikt is wordt er onder andere gebruikgemaakt van een serie onderzoeken:


Naast deze onderzoeken zullen er afspraken gemaakt worden met een aantal specialisten. De transplantatiechirurg en cardioloog beoordelen respectievelijk de chirurgische en cardiologische aspecten en de endocrinoloog brengt met name de diabetische complicaties in kaart.

Tevens vindt er een inventariserend gesprek plaats met een maatschappelijk werker.

Gemiddeld moet er tussen de 1 en 2 jaar gewacht worden voordat de daadwerkelijke transplantatie plaatsvindt. Voor patiënten die sneller een transplantatie nodig hebben is er een spoedlijst.


</doc>
<doc id="1088193" url="https://nl.wikipedia.org/wiki?curid=1088193" title="Fibroom">
Fibroom

Een fibroom, bindweefselgezwel, wild vlees of fibroïde tumor is een goedaardige tumor die opgebouwd is uit bindweefsel. Fibromen kunnen voorkomen in alle weefsels die zijn ontstaan uit het mesenchym. Kwaadaardige tumoren van bindweefsel worden fibrosarcomen genoemd.

Hard fibroom ("fibroma durum") bestaat uit veel intercellulaire vezels en weinig cellen. Een hard fibroom in de huid wordt aangeduid als dermatofibroom of "nodulus cutaneus". Dermatofibroom komt met name voor op armen en benen en voelt aan als een hard schijfje of bobbeltje dat in de huid vastzit. Een bijzondere vorm is een keloïd die bestaat uit een wildgroei van littekenweefsel.

Week fibroom ("fibroma molle") bestaat uit veel cellen en weinig intercellulaire vezels. De steelvormige variant wordt aangeduid als "fibroma pendulum", "acrochordon" of "skin tag". Week fibroom komt veel voor, met name in de hals, oksels, liezen en op het ooglid. Wanneer deze zich bij de anus bevindt, wordt het ook wel een "mariske" genoemd.


Goedaardige tumoren hoeven niet behandeld te worden zolang men er geen hinder van heeft. Ze kunnen echter wel worden weggehaald, onder plaatselijke verdoving. Het is belangrijk dat alle tumorcellen worden weggesneden omdat het fibroom anders weer terug kan groeien. Een weggesneden fibroom kan men laten testen om zeker te zijn dat geen sprake is van kwaadaardige tumorcellen.

Indien niet duidelijk is of een tumor goedaardig of kwaadaardig is, dient deze uit voorzorg altijd te worden verwijderd.



</doc>
<doc id="1089106" url="https://nl.wikipedia.org/wiki?curid=1089106" title="Diabetes Fonds">
Diabetes Fonds

Het Diabetes Fonds is een Nederlandse stichting die zich actief inzet om diabetes mellitus en daardoor veroorzaakte complicaties te voorkomen en te genezen. Ook draagt het Diabetes Fonds bij aan een betere kwaliteit van leven voor mensen met diabetes. Daarvoor stimuleert en financiert het Diabetes Fonds het overgrote deel van het Nederlandse wetenschappelijke onderzoek naar betere behandelmethodes van diabetes en de complicaties, betere zorg en begeleiding van mensen met diabetes en naar manieren om diabetes te voorkomen en te genezen. Zo financiert het Diabetes Fonds bijvoorbeeld de officiële voedingsrichtlijn voor mensen met diabetes.

Het Diabetes Fonds is opgericht in 1978. Sindsdien zijn diverse wetenschappelijke doorbraken bereikt met internationale impact, die de opsporing en behandeling van diabetes hebben verbeterd en die ook bijdragen aan genezende therapieën in de toekomst

De inkomsten van het Diabetes Fonds komen enkel van giften, zoals die uit de jaarlijkse collecte, speciale acties, erfenissen en enkele sponsors (zoals de VriendenLoterij). Ook dragen andere organisaties geregeld bij in de vorm van diensten tegen gereduceerd tarief voor goede doel. Een beperkt deel van de inkomsten gaat naar voorlichting over diabetes, gebaseerd op de actuele stand van zaken in wetenschappelijk onderzoek. Het fonds ontvangt geen subsidie van de overheid. 

Het Diabetes Fonds is bij het grote publiek voornamelijk bekend door de jaarlijkse collecte in de laatste week van oktober en door campagnes, onder andere op nationale radio- en televisiezenders en sociale media.



</doc>
<doc id="1089346" url="https://nl.wikipedia.org/wiki?curid=1089346" title="Diabetesvereniging Nederland">
Diabetesvereniging Nederland

De Diabetesvereniging Nederland, afkorting DVN, is de Nederlandse patiëntenorganisatie voor mensen met diabetes mellitus. De vereniging behartigt de belangen van alle mensen met het syndroom en ondersteunt hen om een zo normaal mogelijk leven te kunnen leiden. DVN kent ruim 45.000 leden.

Om deze doelen te bereiken organiseert de vereniging bijvoorbeeld cursussen, gespreksavonden of andere activiteiten voor verschillende doelgroepen (met name mensen met diabetes). Ook zorgt ze voor belangenbehartiging, zoals door het afsluiten van collectieve contracten met verschillende zorgverzekeraars.

Voor leden heeft de DVN persoonlijk advies, ondersteuning bij de verzekering van arbeid en bij keuringen, het magazine "Diabc" (voor volwassen), het blad "SugarKidsClub Magazine" (voor kinderen) en kortingen op informatiemateriaal en verschillende activiteiten. Daarnaast heeft zij een online winkel voor diabeteshulpmiddelen. DVN heeft in 2010 een website opgezet voor kinderen en in 2015 een Facebookpagina voor jongeren.

In 1978 nam de DVN het initiatief het Diabetes Fonds op te richten. Deze organisatie organiseert vanaf 1982 ieder jaar een landelijke collecte ten behoeve van het wetenschappelijk onderzoek rond diabetes.

De DVN is lid van de in 1995 opgerichte koepelorganisatie Nederlandse Diabetes Federatie (NDF). 



</doc>
<doc id="1089396" url="https://nl.wikipedia.org/wiki?curid=1089396" title="Kobaltallergie">
Kobaltallergie

Kobaltallergie is een type-4 allergie voor het metaal kobalt. Dit wordt vastgesteld met plakproeven, waarbij 2% kobalt(II)chloride in vaseline wordt gebruikt.

In een overzicht van resultaten van plakproeven (gedurende 20 jaar bij 15000 Deense patiënten) bleek bij 2,4% van de geteste mannen en 4,3% van de vrouwen een contactallergie aantoonbaar. In de gewone bevolking ligt het cijfer natuurlijk veel lager.

Mensen die allergisch zijn voor kobalt zijn meestal (75%) ook allergisch voor nikkel en/of chroom (getest als kaliumdichromaat). Kobaltallergie zonder andere allergieën is relatief zeldzaam. Mogelijk ontstaat dit doordat nikkel-allergische patiënten sieraden dragen waarin ook kobalt verwerkt is.

Een allergie voor kobalt geeft zelden klachten: mensen zijn wel overgevoelig voor kobalt, maar hun klachten worden niet minder door kobalt te vermijden; de blootstelling aan kobalt is onder normale omstandigheden voor de meeste mensen overigens zeer gering. Kobalt kan voorkomen in nat cement, drukinkt, verf, houtolie, sieraden, blauwe cosmetica. Verergering van eczeem door gebruik van vitamine B12 (waarin kobalt aanwezig is) is weleens beschreven.


</doc>
<doc id="1089681" url="https://nl.wikipedia.org/wiki?curid=1089681" title="Nederlandse Diabetes Federatie">
Nederlandse Diabetes Federatie

De Nederlandse Diabetes Federatie (NDF) is een Nederlandse koepelorganisatie gericht op diabetes mellitus, zoals zorgverleners, wetenschappers en diabetici. De NDF werd opgericht in 1995 en richt zich op drie beleidsgebieden: preventie van diabetes, optimale zorg voor diabetici, en kennis (actuele kennis op het gebied van diabeteszorg en -preventie beschikbaar en toepasbaar maken). 

De leden van de NDF zijn op dit moment: Diabetes Education Study Group Nederland (DESG), Diabetes Fonds, Diabetes Huisartsen Advies Groep (DiHAG), Diabetes and Nutrition Organization (DNO), Diabetesvereniging Nederland (DVN), EADV de beroepsorganisatie voor diabeteszorgverleners, Koninklijke Nederlandse Maatschappij ter bevordering der Pharmacie (KNMP), Nederlandsche Internisten Vereeniging (NIV), Nederlandse Vereniging voor Diabetes Onderzoek (NVDO) en Nederlandse Vereniging voor Kindergeneeskunde (NVK). Naast deze tien leden heeft de NDF ook buitengewone leden: dit zijn instellingen die actief zijn op het gebied van de diabeteszorg. Tot slot heeft de NDF ook bedrijfsleden: dit zijn bedrijven die actief zijn op het gebied van de diabeteszorg.

De eerste voorzitter van de NDF (periode 1995-2000) was de Zwolse internist dr. Evert van Ballegooie, die zelf ook een centrale rol speelde bij de oprichting van de organisatie.

De NDF coördineert de landelijke voorlichtingscampagne "Kijk op Diabetes", ontwikkelt voorlichtingsbeleid voor het algemene publiek en specifiek voor mensen met een verhoogd risico om diabetes te krijgen. De NDF overlegt met het Ministerie van Volksgezondheid, Welzijn en Sport over het ontwikkelen van een "Nationaal Diabetes Preventie Programma".

De NDF heeft de zogenaamde "Zorgstandaard" ontwikkeld, waarin wordt beschreven welke specifieke zorg diabetici nodig hebben. Deze wordt door een speciale commissie actueel gehouden, aangevuld en uitgewerkt in een compleet stelsel van richtlijnen voor een goede diabeteszorg.

De NDF streeft ernaar om expertise op het gebied van educatie en voorlichting te bundelen. Hierbij richt zij zich op diabetici, mensen met een verhoogd risico op diabetes, het algemene publiek en op zorgverleners in de diabeteszorg. Ook werkt zij aan de IT-infrastructuur in de diabeteszorg en voor de landelijke registratie van patiënt- en zorggegevens. De "Commissie Wetenschap" streeft naar het ontsluiten en toepasbaar maken van wetenschappelijke kennis over diabetes en diabeteszorg, met als uiteindelijke doel het bevorderen van de kwaliteit hiervan.




</doc>
<doc id="1089787" url="https://nl.wikipedia.org/wiki?curid=1089787" title="Osteofyt">
Osteofyt

Osteofyten (Grieks ὀστέον "bot" en φυτόν "groeisel") zijn botuitsteeksels, die vaak bij artrose ontstaan aan de randen van gewrichtsvlakken.

Het is een inadequate reparatiereactie van het lichaam om de gevolgen van artrose tegen te gaan. Osteofyten hebben als ongunstig effect dat de beweeglijkheid van het gewricht kan worden beperkt. Bij osteofyten aan de gewrichtsvlakken tussen de wervels kunnen zenuwbundels bekneld raken en zo pijn, gevoelsstoornissen of krachtsverlies veroorzaken. Osteofyten aan de distale vingergewrichten heten noduli van Heberden, aan de proximale vingergewrichten heten deze noduli van Bouchard.


</doc>
<doc id="1089868" url="https://nl.wikipedia.org/wiki?curid=1089868" title="Capnograaf">
Capnograaf

Een capnometer is een meetinstrument dat wordt gebruikt voor het meten van de koolstofdioxideconcentratie (CO) in uitademingslucht, voornamelijk bij operatiepatiënten. Is de capnometer voorzien van een toestel dat de gemeten waarden in een grafiek kan schrijven spreken we van een capnograaf. In de praktijk wordt vrijwel algemeen de term 'capnograaf' gebruikt ook al is er geen recorder voor het schrijven aanwezig.

De werking van de capnograaf berust op het principe dat gassen, in dit geval koolzuurgas, een zeer specifieke absorptie van bepaalde golflengten infrarood licht kennen.

Een transparante meetkamer is geplaatst tussen een infrarood bron en een detector. Omdat de uitgezonden golflengte nauwkeurig wordt begrensd kan het verschil worden bepaald met het door de detector ontvangen signaal. Deze zogenaamde verschilmeting resulteert na elektronische verwerking in een concentratiewaarde, meestal uitgedrukt in procenten van het volume of vol%.

Vrijwel alle capnometers zijn voorzien van een geperforeerde draaischijf tussen lichtbron en meetkamer, de chopper. Door de schijf te laten roteren ontstaat een patroon van lichtpulsen, dat wordt gebruikt als tijdbasis, een soort klok.
Uit het aantal pulsen kan bijvoorbeeld de ademfrequentie worden gemeten.

Het te analyseren gas kan middels een pompje door een dun slangetje (sample line) naar de meetkamer worden geleid. Omdat deze meting buiten de directe ademgasstroom geschiedt noemt men dit de sidestreammethode.

De meetkamer zelf kan ook direct in de ademgasstroom worden geplaatst. Dit heet de mainstreammethode.

Beide systemen hebben hun voor- en nadelen.

De meeste moderne capnometers tonen de meetresultaten in digitale vorm in vol% of als partiële drukwaarde in kPa of mm Hg. Daarbij hebben veel toestellen een grafische display waarop het capnogram wordt getoond.

Op alle toestellen kan men een minimale en maximale grenswaarde instellen. Bij het overschrijden van een waarde klinkt een alarmsignaal.

Omdat de meting geschiedt in uitademingslucht wordt het meetresultaat aangeduid met de term ETCO (End Tidal CO), dat is de waarde op het punt van diepste uitademing, de alveolaire concentratie.

Door het aantal golflengten dat door de bron wordt uitgezonden te vergroten kan een capnograaf geschikt worden gemaakt voor het meten van andere gassen zoals lachgas, zuurstof en anesthesiedampen.
De detector moet dan in staat zijn voor elk golflengtebereik de waarden apart te meten. Toestellen die meer gassen kunnen meten noemt men gasmonitors.

De normale waarde voor CO in uitademingslucht is 5,6 vol%. De meeste capnometers kennen een omschakelbare display dat het capnogram kan tonen met max 6 vol% dan wel 10 of 12%.


</doc>
<doc id="1089885" url="https://nl.wikipedia.org/wiki?curid=1089885" title="Dialectische gedragstherapie">
Dialectische gedragstherapie

De dialectische gedragstherapie (zie dialectica) of linehantherapie is een therapie voor mensen met een ernstige borderlineproblematiek. De aanpak is ontwikkeld door de Amerikaanse therapeute Marsha Linehan. In 1995 werd deze methode in Nederland geïntroduceerd en oorspronkelijk alleen gegeven in de Jellinek kliniek in Amsterdam. Na een proefperiode is de methode in 2007 ook op diverse andere plekken in Nederland en Vlaanderen te volgen. Dialectische gedragstherapie wordt gezien als evidence-based medicine.

DGT heeft als doel het aanleren van verschillende vaardigheden om zo goed mogelijk op problemen te reageren. De therapie is voornamelijk gekoppeld aan problemen die kenmerkend zijn voor iemand met een BPS, zoals bijvoorbeeld relationele problemen, gedrags- en impulsbeheersing, instabiele identiteit, emotioneel labiel zijn en cognitieve stoornissen. Kort samengevat leert de cliënt zijn gedrag en gedachten te 'managen'. Cliënten leren zich bewust worden van de manier waarop zij reageren, denken en voelen, en hier effectief op te reageren.

De behandeling bestaat uit twee onderdelen, namelijk een individuele psychotherapie en een groepstraining psychosociale vaardigheden. Deze vaardigheden zijn gericht op: het goed waarnemen van zichzelf (kernoplettendheid), interpersoonlijk functioneren (intermenselijke effectiviteit), emotieregulatie en het omgaan met crisis.
Deze twee onderdelen worden apart aangeboden en dit is van essentieel belang. De individuele psychotherapie is er voor het proces en daarbij is er ruimte voor crisissen en de gebeurtenissen van de dag. Dit maakt dat de vaardighedentraining zich kan concentreren op het aanleren en oefenen van de vaardigheden. Het toepassen van deze vaardigheden zal voortdurend door de individueel therapeut benadrukt worden. De therapeutische relatie wordt gekenmerkt door het feit dat de therapeut optreedt als coach voor de cliënt en niet voor de omgeving van de cliënt.

DGT is een vorm van gedragstherapie, die zich specifiek richt op de behandeling van symptomen die horen bij ernstige persoonlijkheidsstoornissen, zoals zelfbeschadigend en (para)suïcidaal gedrag bij mensen die lijden aan een borderlinepersoonlijkheidsstoornis. Het is ontstaan als alternatief voor cognitieve gedragstherapie(CGT), die niet effectief genoeg bleek bij ernstig zelfbeschadigend gedrag. 

Omdat er in DGT een grote plaats is voor concepten als mindfulness en radicale acceptatie, en niet primair gericht is op verandering van inhoud van cognities maar op het leren omgaan met cognities en emoties, wordt DGT wel geschaard onder de zogenaamde derde generatie gedragstherapie. De therapie heeft sterke overeenkomsten met Acceptance and Commitment Therapy(ACT).

De therapie bestaat uit vier modules: kernoplettendheid, intermenselijke effectiviteit, emotieregulatie en het verdragen van crisis.

Oplettendheidsvaardigheden staan centraal binnen de DGT (vandaar de toevoeging "kern"). Het zijn de vaardigheden die het eerst geleerd worden. Kernoplettendheid is een vertaling van de term mindfulness en is afkomstig uit het Zen-boeddhisme. Het kan het best beschreven worden als “met volledige, niet-oordelende overgave op een taak of activiteit gericht zijn”. Dit kan een gerichtheid betekenen op de taak of activiteit zelf of juist een geconcentreerdheid op eigen belevingen en lichamelijke gewaarwordingen. Alle oordelen over de activiteiten of belevingen dienen te worden losgelaten of verminderd.

De intermenselijke reactiepatronen die in de DGT-vaardigheidstraining geleerd worden vertonen veel overeenkomsten met de vaardigheden die geleerd worden in veel assertiviteitstrainingen en trainingen voor het oplossen van intermenselijke problemen. In deze module worden effectieve strategieën geleerd om "te vragen wat je nodig hebt", om "nee te kunnen zeggen" en te kunnen omgaan met intermenselijke conflicten.

In deze module wordt de betekenis en de functie van emoties geleerd en hoe deze emoties kunnen worden herkend en benoemd. Er wordt aandacht besteed aan het verminderen van emotionele kwetsbaarheid door bijvoorbeeld gezond te leven en te stoppen met het onjuist gebruik van middelen. Het aantal positieve ervaringen en gevoelens kan toenemen omdat er gewerkt wordt aan het vermeerderen van prettige gebeurtenissen.

Het gaat hier om het leren verdragen en overleven van crisissituaties door gebruik te maken van vaardigheden als concentratie, afleiding zoeken en ontspanning. Het maken van een crisissignaleringsplan kan onderdeel zijn van deze module.

Uit Nederlands onderzoek, uitgevoerd door het Trimbos-instituut is DGT effectief gebleken als behandeling voor het verminderen van (para)suïcidaal gedrag bij specifieke groepen patiënten met een borderlinepersoonlijkheidsstoornis. Er komen minder zelfverminkingen en suïcidepogingen voor, minder cliënten verlaten voortijdig de therapie. Ook is het psychosociaal functioneren een jaar na aanvang van de therapie beter dan bij een controlegroep. Over effectiviteit op de langere termijn doet het instituut geen uitspraak. De effectiviteit van DGT is in internationaal onderzoek uitgebreid onderzocht bij borderlinepersoonlijkheidsstoornis alleen , BPS in combinatie met drugsgebruik, borderline bij vrouwelijke oorlogsveteranen met BPS kenmerkenen in groepsverband bij eetstoornissen of op individuele basis.



</doc>
<doc id="1089926" url="https://nl.wikipedia.org/wiki?curid=1089926" title="Partiële drukwaarde">
Partiële drukwaarde

De aanduiding partiële druk op de display van gasmonitors geeft het aandeel van een bepaald gas weer in een mengsel van gassen zoals uitademingslucht.

Uitgaande van een meting onder normale omstandigheden zoals op zeeniveau en bij een temperatuur van circa 20°C zal de barometer een stand van 760 mm Hg aanwijzen.
Het ademgas bevat bij uitademing waterdamp met een dampspanning van 47 mm Hg. Dit betekent dat alle overige gassen en dampen een gezamenlijke spanning hebben van 713 mm Hg.
Droge uitademingslucht bestaat uit 14,4% zuurstof, 5,6% koolzuurgas en 80% stikstof. Hieruit kunnen de afzonderlijke partiële drukken worden berekend:

Tijdens gasanesthesie wordt meestal 100% zuurstof toegediend of een mengsel van 50% lucht en 50% zuurstof, waardoor het totale aandeel zuurstof kan oplopen naar circa 60%.
Voor de capnometer wordt er echter van uitgegaan dat het standaardmengsel wordt toegediend, het aandeel koolzuurgas zal immers 5,6% blijven.

Vanwege deze toch enigszins afwijkende methode wordt in Europa als eenheid het volume-percentage gehanteerd.

De Amerikanen gebruiken naast de "mm Hg" ook meer en meer de SI-waarde kPa. Dit geeft dan een uitgelezen waarde op een schaal van 0 tot 100, dus exact overeenkomend met vol%
De exportversies van de meeste Amerikaanse monitors kunnen worden omgeschakeld van partiële druk naar vol%.



</doc>
<doc id="1090268" url="https://nl.wikipedia.org/wiki?curid=1090268" title="Cees van der Linden">
Cees van der Linden

Cees van der Linden (Heelsum, 15 januari 1964) is een voormalig Nederlands voetballer en tegenwoordig fysiotherapeut van PSV.

Van der Linden begon zijn loopbaan in 1983 bij FC Den Bosch. Van der Linden bleef zeven jaar bij FC Den Bosch, alle in de Eredivisie. In zijn laatste jaar degradeerde hij met FC Den Bosch op de valreep omdat N.E.C., de concurrent van FC Den Bosch in de strijd om degradatie, een "salonremise" afdwong tegen Ajax, dat nog één punt nodig had voor het kampioenschap.

N.E.C. handhaafde zich in de Eredivisie en Van der Linden verhuisde van FC Den Bosch naar N.E.C. Tussen 1990 en 1995 speelde hij voor de club uit Nijmegen, waarvan twee jaar in de Eredivsie. Bij N.E.C. kwam hij tot 164 competitiewedstrijden, waarin hij 24 keer scoorde. Na zijn vertrek in 1995 speelde hij nog voor RBC, voordat hij in 1997 vanwege een rugblessure zijn carrière beëindigde. Van der Linden speelde ruim 150 competitiewedstrijden op het hoogste niveau. Tot 2001 speelde hij aansluitend nog voor de amateurs van O.S.S.’20.

Van der Linden volgde tijdens zijn voetbalcarrière een opleiding tot fysiotherapeut en vervulde korte tijd deze functie bij FC Utrecht en startte een eigen praktijk in Oss. Van februari 2000 tot medio 2008 vervulde hij die functie bij N.E.C. en sinds de zomer van 2008 is hij als fysiotherapeut aan de slag bij PSV Eindhoven, waar hij Mart van den Heuvel opvolgde die teammanager werd.



</doc>
<doc id="1090599" url="https://nl.wikipedia.org/wiki?curid=1090599" title="Capnogram">
Capnogram

Het capnogram is een grafische voorstelling van de gemeten concentratie koolstofdioxide in ademlucht als functie van de tijd. Een capnogram wordt getoond en geschreven door een capnograaf. 

Het capnogram is een hulpmiddel dat wordt gebruikt tijdens operaties waarbij de patiënt onder algehele anesthesie (narcose) gaat. 

De grafische voorstelling van het verloop in concentraties koolstofdioxide in ademlucht vertoont een karakteristiek patroon. Tijdens inademing (inspiratiefase) is de concentratie bijna 0%, overeenkomend met de basislijn van de curve.

Gedurende de uitademing (expiratiefase) wordt een toenemende hoeveelheid koolstofdioxide gemeten en dat resulteert in een oplopende curve. Aan het einde van de expiratiefase wordt koolzuurgas gemeten dat afkomstig is uit de longblaasjes, de alveolaire concentratie. Bij de mens en de meeste zoogdieren is er een vaste verhouding tussen de duur van de inspiratiefase en die van de expiratiefase namelijk 1:2. Dit houdt in dat de expiratie tweemaal zo lang duurt als de inspiratie.
Deze verhouding wordt de Inspiratie-Expiratie ratio genoemd, uitgedrukt als I : E = 1 : 2.

De curve van het capnogram toont direct aan of er afwijkingen zijn in de ademhaling dan wel mogelijke technische problemen met het anesthesieapparaat.
Is de absorber verzadigd met koolzuurgas dan zal de patiënt bij iedere inademing CO terugademen. Dit blijkt uit het niet naar 0% terugkeren van het capnogram en een steeds hogere eindwaarde. Zonder ingrijpen ontstaat een voor de patiënt levensbedreigende situatie. Het capnogram laat al vroeg zien dat er een probleem kan ontstaan.

Ook in situaties als een losgeraakte tube, beginnende hyperventilatie of ademstilstand waarschuwt het capnogram de gebruiker.

"A: CO-vrij gas wordt uitgeademd uit de anatomische en mechanische dode ruimte.

"B:gas uit de alveolen wordt gemengd met gas uit de anatomische dode ruimte.

"C:Het alveolaire plateau duidt aan dat het uitgeademde gas vrijwel geheel alveolair is. ETCO wordt gemeten aan het eind van het plateau.

Hieronder een aantal voorbeelden van capnogrammen met een verklaring van de afwijking.
"Losraken van slangen in het beademingscircuit is direct in het capnogram zichtbaar. CO ophoping tijdens de apnoetijd wordt geregistreerd als hogere ETCO waarden in de eerste ademhalingen na herstel van de verbindingen."

"Te groot alveolair volume tijdens gecontroleerde beademing zorgt voor verlaging van de CO opslag in het lichaam. Dit leidt tot hypocapnie en respiratoire alkalose. Het lagere PCO niveau blijkt uit een lagere dan normale ETCO."

"Typisch capnogram tijdens het gebruik van een Jackson-Rees systeem zoals wordt toegepast bij kleine dieren. De aanvankelijke terugademing is het gevolg van onvoldoende aanvoer van vers gas, die later wordt gecorrigeerd."


</doc>
<doc id="1090639" url="https://nl.wikipedia.org/wiki?curid=1090639" title="Scopolamine">
Scopolamine

Scopolamine, ook bekend als hyoscine, is een tropaanalkaloïde dat gebruikt wordt als geneesmiddel. Het komt voor in de planten uit de nachtschadefamilie: bilzekruid, klokbilzekruid, wolfskers en doornappel. In alle planten uit het geslacht Datura is scopolamine het meestvoorkomende alkaloïde. 

Scopolamine heeft een anticholinerge werking, wat wil zeggen dat het de prikkeloverdracht door de neurotranmistter acetylcholine remt, zowel perifeer (in de muscarinerge acetylcholinereceptoren van het gladde spierweefsel van onder andere het hart) als centraal (acetylcholinereceptoren in het centraal zenuwstelsel). 

Het werkingsmechanisme van scopolamine lijkt op dat van atropine, met als grootste verschil dat scopolamine een remmend effect op het centrale zenuwstelsel heeft en vermoeidheid, slaap en geheugenverlies veroorzaakt. Atropine heeft een stimulerend effect op het centraal zenuwstelsel. Het effect op de perifere weefsels duurt bij scopolamine ook minder lang dan bij atropine. 

Na toediening van hogere doseringen scopolamine, kan aanvankelijk nog een korte fase van op atropinevergiftiging gelijkende delier en opwinding plaatshebben, die gepaard gaat met duizeligheid, onzekere bewegingen en moeilijk en onduidelijk spreken. Vervolgens gaat de persoon minder praten en bewegen en volgt een periode van slaap van meestal vijf à acht uur. Bij gebruik van hogere doseringen is de persoon nog een aantal uren versuft, maar bij lagere doseringen is dat niet het geval. Wel zijn na ontwaken een droge keel en een dorstgevoel aanwezig. De ademhalingsferquentie neemt door scopolamine af, in tegenstelling tot atropine wordt het ademhalingscentrum niet gestimuleerd door scopolamine.

Bij lagere zoogdieren lijkt scopolamine veel sneller dan atropine afgebroken te worden.

Scopolamine verschilt van het verwante atropine door de aanwezigheid van een zuurstofatoom in het scopinedeel van het molecule. Scopolamine is linksdraaiend, maar wordt snel omgezet in een racemisch mengsel, dat atroscine wordt genoemd. In farmaceutische scopolaminepreparaten is scopolamine als atroscine aanwezig, wat inhoudt dat het half zo effectief is op perifere weefsels, omdat de rechtsdraaiende variant daarop inactief is. Het effect op het centraal zenuwstelsel is voor de links- en rechtsdraaiende variant echter gelijk.

Scopolamine wordt als geneesmiddel gebruikt om misselijkheid en braken bij reisziekte te verminderen. Het middel wordt voornamelijk gebruikt in pleisters waarmee de stof door de huid wordt opgenomen. Deze pleisters worden achter het oor geplakt, met het doel het evenwichtsysteem in de hersenen in balans te brengen. Scopolamine wordt in Nederland onder de merknaam Scopoderm TTS (Novartis) op de markt gebracht. De therapeutische dosis ligt ruim onder de toxische dosis. De LD50 van scopolamine is 100 mg per kilogram lichaamsgewicht bij muizen. Wel treedt na enige tijd gewenning op, waardoor de dosis verhoogd moet worden. In dierproeven verhindert ginseng geheugenverlies door scopolamine doordat het de cholineopname versterkt en de vrijgifte van acetylcholine vergemakkelijkt.

Sinds het midden van de jaren tachtig is scopolamine als geregistreerd geneesmiddel op de markt ter voorkoming van misselijkheid, braken en duizeligheid bij reisziekte. Bij dit gebruik wordt een scopolaminepleister met gereguleerde afgifte voorgeschreven. Deze pleister bevat 1 tot 1,5 mg scopolamine. De pleister moet 6 tot 15 uur voor aanvang van de reis achter het oor worden geplakt en mag maximaal 72 uur blijven zitten.

Scopolamine wordt ook (ongeregistreerd) gebruikt bij overmatige speekselproductie. De dosering en toediening is hierbij ook een pleister met 1,5 mg scopolamine. Een andere ongeregistreerde indicatie is het gebruik als mydriaticum, om de pupil te verwijden. Hierbij wordt een oplossing van 2,5 mg/L scopolamine in het oog gedruppeld. De dosering hierbij is 1 tot 2 druppels maximaal 3 keer per dag.

In Nederland werden in 2006 3.842 recepten scopolamine uitgegeven.




</doc>
<doc id="1091273" url="https://nl.wikipedia.org/wiki?curid=1091273" title="Alveolaire concentratie">
Alveolaire concentratie

De alveolaire concentratie van een gas is het aandeel van dat gas in een mengsel dat rechtstreeks afkomstig is uit de diepste delen van de longen, de longblaasjes of alveolen.
Tijdens anesthesie wordt het ademgas voortdurend geanalyseerd met behulp van een capnometer of capnograaf.

De meting geschiedt in uitademingsgas om te kunnen bepalen hoe groot de concentratie koolzuurgas is en wel aan het einde van de ademslag (end of tidal volume).
De waarde wordt dan ook uitgedrukt als ETCO, End-Tidal CO of Eind-Expiratoire CO.


</doc>
<doc id="1092036" url="https://nl.wikipedia.org/wiki?curid=1092036" title="Ductus pancreaticus">
Ductus pancreaticus

De ductus pancreaticus of alvleesgang is een kanaal in de alvleesklier dat samen met de ductus choledochus uitmondt in de papil van Vater. Het kanaal is de afvoerbuis van de exocriene verteringssappen van de alvleesklier.

Het kanaal is vernoemd naar de ontdekker ervan, de Duitse anatoom Johann Georg Wirsung (1589-1643).

De meeste mensen hebben één ductus pancreaticus. Bij sommigen komt een ductus pancreaticus accessorius voor, de "ductus Santorini".

Compressie, obstructie (door bijvoorbeeld galstenen) of ontsteking van de ductus pancreaticus kan leiden tot een acute pancreatitis.


</doc>
<doc id="1092078" url="https://nl.wikipedia.org/wiki?curid=1092078" title="Liposarcoom">
Liposarcoom

Een liposarcoom is een maligne tumor uitgaande van de vetcellen in de diepe weke delen, zoals in de dijen of in het retroperitoneum.

De tumoren zijn typisch grote gezwellen die vaak meerdere kleine satellietlaesies hebben buiten de grenzen van de tumor. Hoewel zeldzaam zijn liposarcomen de meest frequente tumoren van de weke delen. Behandeling voor liposarcomen geschiedt over het algemeen in gespecialiseerde centra.

Over het algemeen ondervinden patiënten nauwelijks klachten van groeiende zwellingen in hun weke delen. Pas zodra de tumor is gegroeid tot een aanzienlijke grootte, kan pijn optreden of kan de tumor zorgen voor functionele klachten. Retroperitoneale tumoren kunnen zich presenteren door gewichtsverlies en buikpijn. Deze tumoren kunnen de nieren of de urineleiders verdrukken, waardoor nierfalen kan optreden.

Liposarcomen komen het vaakst voor bij volwassenen van middelbare leeftijd of ouder (40 jaar en ouder). De incidentie bedraagt ongeveer 2,5 per miljoen per jaar.

De prognose is afhankelijk van de plaats en grootte van de tumor en de differentiatie van de tumorcellen. Ook de nabijheid van lymfklieren en de aanwezigheid van metastasen zijn belangrijke voorspellers voor de prognose. De vijfjaarsoverleving voor een hooggradig liposarcoom is lager dan 50%.




</doc>
<doc id="1092097" url="https://nl.wikipedia.org/wiki?curid=1092097" title="Ductus pancreaticus accessorius">
Ductus pancreaticus accessorius

De ductus pancreaticus accessorius, ook wel ductus Santorini of ductus pancreaticus accessorius Santorini is een kanaal in de alvleesklier dat bij een klein deel van de populatie naast de ductus pancreaticus als afvoerbuis van de exocriene verteringssappen van de alvleesklier voorkomt.

Het kanaal dat een deel van de pancreaskop draineert, mondt via de papilla minor uit in het duodenum.

Het kanaal is vernoemd naar de ontdekker ervan, de Italiaanse anatoom Giovanni Domenico Santorini (1681-1737). Ook de Franse fysioloog Claude Bernard wordt met dit verzamelkanaal in verband gebracht.

In een pancreas divisum, een situatie waarin de ventrale en dorsale afvoerende kanalen van de alvleesklier in de embryologische fase niet fuseren, wordt het overgrote deel van de alvleeskliersappen (80-95%) via de ductus Santorini afgevoerd via de relatief kleine papilla minor. Een ductus pancreaticus accessorius wordt gezien in 1-8% van alle alvleesklieren.


</doc>
<doc id="1092686" url="https://nl.wikipedia.org/wiki?curid=1092686" title="Sinusbradycardie">
Sinusbradycardie

Een sinusbradycardie betekent dat de sinusknoop (de sinoatriale knoop) te weinig slagen van het hart veroorzaakt. Het is éen van de mogelijke hartritmestoornissen. Men spreekt algemeen van een bradycardie, dus een te traag ritme van het hart, als het aantal slagen kleiner is dat 60 per minuut. Een normaal ritme ligt tussen de 60 en 100 slagen per minuut.

Bradycardie komt regelmatig voor tijdens de slaap. Een mogelijke oorzaak is het gebruik van bepaalde bloeddrukverlagende medicijnen: bètablokkers. Deze beperken de stimulatie van het hart vanuit het orthosympathische zenuwstelsel. Meestal heeft dit verschijnsel geen ernstige gevolgen. Als de hartslag te traag wordt, kan het rondgepompte bloedvolume zo laag worden dat er symptomen ontstaan. In dat geval is behandeling wel aangewezen.


</doc>
<doc id="1092868" url="https://nl.wikipedia.org/wiki?curid=1092868" title="Sarcomeer">
Sarcomeer

Het sarcomeer of de contractiele eenheid is de kleinste zich herhalende structuur die wordt gebruikt voor het samentrekken van dwarsgestreepte spieren. Een sarcomeer is opgebouwd uit dikke myosinefilamenten en dunne actinefilamenten die elkaar overlappen.

Onder een lichtmicroscoop zijn in een skeletspier afwisselend lichte en donkere banden zichtbaar. Deze lichte banden worden I-banden genoemd en bestaan uit actine. De donkere banden worden A-banden genoemd en bestaan uit myosine. Elke I band wordt in tweeën gedeeld door een schijf van eiwitten. Deze schijf wordt de Z-lijn genoemd. De dunne actinefilamenten overlappen gedeeltelijk de dikke myosinefilamenten aan beide zijden van de A-band. Als de spier in rust is zal dit niet helemaal tot het midden van de A-band zijn. Hierdoor is de A-band in het midden iets lichter dan aan de beide zijden van dit midden. Deze lichtere band heet de H-band. Een sarcomeer is het zich herhalende gedeelte van Z-lijn tot Z-lijn.


</doc>
<doc id="1093203" url="https://nl.wikipedia.org/wiki?curid=1093203" title="Zuurstofsaturatiemeter">
Zuurstofsaturatiemeter

De zuurstofsaturatiemeter is een apparaatje waarmee kan worden gemeten hoeveel procent van het hemoglobine verzadigd is met zuurstof. Meestal gebeurt dit in de vorm van een 'knijper' die op de vinger gezet wordt om door middel van 2 verschillende golflengten infrarood licht de absorptie bij passage door de vinger of oorlel te meten. De hartslag geeft een pulsatie in de absorptie, en die variatie is geheel aan de hoeveelheid bloed in het weefsel toe te schrijven. Uit de verhouding tussen de absorptie van geoxygeneerd hemoglobine (de ene infraroodgolflengte) en de totale hoeveelheid hemoglobine (de andere infraroodgolflengte) is de zuurstofsaturatie te berekenen. Hemoglobine waar zuurstof aan gebonden is (bij verzadiging 4 moleculen O2 per molecuul hemoglobine), heeft een andere kleur dan hemoglobine zonder zuurstof. Bij een gezond mens is meer dan 95% van de hemoglobine in het slagaderlijk bloed gebonden aan zuurstof. Vaak wordt een saturatiemeter gebruikt ter controle bij een operatie of in een ambulance.
Werking van een saturatiemeter

Met een saturatiemeter kan makkelijk de eigen saturatie worden gemeten. Er zijn tegenwoordig verschillende saturatiemeters in omloop die geschikt zijn voor diverse leeftijdscategorieën. Een saturatiemeter hoeft ook niet meer heel duur te zijn. Het enige wat gedaan dient te worden om de saturatie te meten is de saturatiemeter aan de vinger te bevestigen om de zuurstof in het bloed te meten. Vervolgens kan op het display van de saturatiemeter worden afgelezen wat het zuurstofgehalte in het bloed is. Daarnaast wordt de hartslag in BPM (beats per minute) vaak weergegeven.



</doc>
<doc id="1093397" url="https://nl.wikipedia.org/wiki?curid=1093397" title="Bindingsprobleem">
Bindingsprobleem

Het bindingprobleem is de vraag hoe in onze hersenen allerlei afzonderlijke détails van objecten die wij waarnemen, worden gebundeld tot een geheel. Bij het waarnemen van een rode auto zien wij bijvoorbeeld niet allerlei losse détails of onderdelen (waaruit de auto is samengesteld) maar een compleet bewegend object. Binding is een centraal en nog onopgelost probleem voor de theorie van de waarneming en theorie van het bewustzijn.

Het is bekend dat verwerking van informatie uit de buitenwereld plaatsvindt in aparte gespecialiseerde gebiedjes van de hersenen. Bij het waarnemen van een schilderij wordt bijvoorbeeld het complexe ruwe beeld in onze hersenen uiteengerafeld in allerlei afzonderlijke kenmerken, zoals vorm, grootte, kleurnuances, e.d. Vervolgens worden deze afzonderlijke informatiestromen parallel (ongeveer gelijktijdig) in specifieke gebiedjes van de visuele cortex geanalyseerd. De vraag rijst dan hoe deze informatie weer wordt samengevoegd in de (ongedeelde) bewuste waarneming van het totale object of tafereel. Bij waarneming waarbij verschillende zintuigen (horen, zien, tast) zijn betrokken, moet informatie van verschillende zintuigen worden samengevoegd. Denk bijvoorbeeld aan het kijken naar een nieuwslezer op de TV, of het betasten van een bepaald voorwerp.

Een bekende theorie is dat binding plaatsvindt in speciale bindingsunits. Dit zijn gebieden in de hersenen waar de afzonderlijke details samenkomen, en vervolgens worden samengesmeed tot één perceptueel object. Dit wordt ook wel eens de grootmoederceltheorie genoemd). Het blijkt echter moeilijk dergelijke gebieden in de hersenen te vinden.

Een uitzondering hierbij vormt misschien de hippocampus. Dit gebied ontvangt input van diverse hogere-ordegebieden in de cortex, waardoor het in staat is een relatie of samenhang tussen afzonderlijke indrukken in de hersenen tot stand te brengen. Dit zou vooral in het declaratief geheugen een belangrijke rol kunnen spelen. De geheugenrepresentatie (bijvoorbeeld: het gezicht van grootmoeder) is daarbij echter niet zélf in de hippocampus opgeslagen, zoals bij de grootmoedercel het geval is. De hippocampus creëert namelijk alleen maar de relatiecode. Ook de prefrontale cortex zou mogelijk een rol kunnen spelen bij het tot stand brengen van dergelijke relatiecodes, bijvoorbeeld bij het terugzoeken van kennis die in het langetermijngeheugen is opgeslagen. De prefrontale cortex kent namelijk eveneens een grote mate van connectiviteit: hij is met vele andere gebieden in de hersenen verbonden.

Een tweede opvatting is dat binding niet plaatsvindt in één klein gebiedje, maar in een verspreid netwerk van zenuwcellen in de hersenen, die onderling samenwerken. Dit principe noemt men ook wel "coöperatieve interactie". Hoe komt deze samenwerking dan tot stand? Eén mogelijkheid is dat dit gebeurt door middel van een temporele code. Als aparte gebiedjes in de hersenen (bijvoorbeeld het gebiedje voor een rond voorwerp, en het gebiedje voor de kleur rood) tegelijkertijd actief zijn, ‘weet’ ons brein dat de kleur bij het specifieke voorwerp hoort: wij zien dan bijvoorbeeld een rode bal.
Een ander mogelijk mechanisme dat integratie tot stand kan brengen in een netwerk is "reentry" (herintreding; zie ook representatie). Het is bekend dat vele gebieden in de hersenen informatie terugontvangen van gebieden waarnaar zij informatie uitzenden. A zendt informatie naar B, en B zendt informatie terug naar A. Dit soort verbindingen kunnen eveneens bijdragen tot integratie van informatie die in verschillende zenuwcellen wordt verwerkt

Onderzoekers als Engel en Singer menen dat synchronisatie in een netwerk plaatsvindt door een proces als ruimtelijke aandacht. Door de aandacht te richten op een bepaald object in de ruimte, zoals een zwart schaap in een kudde van witte schapen, wordt in de populatie van zenuwcellen die met de afzonderlijke kenmerken van het schaap corresponderen, synchrone activiteit tot stand gebracht.



</doc>
<doc id="1093896" url="https://nl.wikipedia.org/wiki?curid=1093896" title="Xanthelasma">
Xanthelasma

Een xanthelasma (palpebrarum) is een geel bultje wat rond de ogen kan ontstaan.

Het bestaat uit een ophoping van cholesterol. Dit ligt in de lederhuid opgeslagen in een bepaald type cellen van het afweersysteem, namelijk macrofagen. Dit is een verschil met een vetbult (lipoom), waar het vet ligt opgehoopt in vetcellen. De afwijking is meestal symmetrisch, in de binnenste ooghoek, op het bovenste ooglid; en vanuit de binnenste ooghoek naar beneden, in de neuswangplooi.

Hoe deze huidafwijkingen ontstaan is niet bekend. Soms worden afwijkingen in de vethuishouding gevonden, maar vaak ook niet. Er zijn wel aanwijzingen dat patiënten met xanthelasmata meer atherosclerose hebben.


Het wordt aangeraden de vetgehaltes van het bloed te controleren, hoewel dit vaak geen bijzonderheden zal opleveren. De aandoening is onschadelijk en behandeling is niet nodig. Mogelijke behandelingen zijn:
Alle behandelingen hebben een risico op littekenvorming. Ook kan de afwijking na verloop van tijd terugkomen.



</doc>
<doc id="1093930" url="https://nl.wikipedia.org/wiki?curid=1093930" title="Ziekte van Menkes">
Ziekte van Menkes

De ziekte van Menkes is een X-gebonden recessief erfelijke ziekte die kopertekort (koperdeficiëntie) geeft. Het defect bevindt zich in het ATP7A-gen op het X-chromosoom. Een andere naam is het "kinky hair syndrome".

De ziekte uit zich meestal op de leeftijd van 2 tot 3 maanden door achterstand in ontwikkeling, slapte van de spieren van de romp en het gelaat, spasticiteit van de armen en benen, achterblijvende groei, onderkoeling (hypothermie) en insulten. De baby's hebben een aparte haargroei (broos en krullerig). Het beloop is slecht: overlijden op kinderleeftijd.

Occipitale hoornsyndroom (X-gebonden cutis laxa ofwel Ehlers-Danlos type IX), een mildere vorm. Daarnaast bestaat de heterozygote vorm bij vrouwelijke dragers met alleen haar- en huidafwijkingen.

Er is geen oorzakelijke behandeling. Er wordt met koper-injecties gepoogd met name de neurologische verschijnselen te remmen of voorkomen.

X-gebonden recessief overerfelijk. Dit betekent dat de ziekte vrijwel alleen bij jongens zal voorkomen. Het ATP7A-gen is aangedaan. Dit gen uit zich behalve in de lever in het gehele lichaam.



</doc>
<doc id="1093993" url="https://nl.wikipedia.org/wiki?curid=1093993" title="Bitje">
Bitje

Een bitje, ook wel bit of gebitsbeschermer genoemd, is een kunststof beschermhoes voor het gebit (de tanden en kiezen) en de kaak. Veel bitjes worden gemaakt vaak van de kunststof ethyleenvinylacetaat.

Er zijn een- en tweedelige bitjes. De tweedelige geven over het algemeen de beste bescherming. Er zijn allerlei varianten van bitjes, zoals transparante bitjes, gekleurde bitjes of bitjes met vering.

Bitjes kunnen door de tandarts op maat gemaakt worden. Er zijn ook standaard en voorgevormde bitjes. De voorgevormde bitjes kunnen op maat gemaakt worden door het materiaal eerst week te maken door verwarming.

In veel gevallen moet een bitje geprepareerd worden voor gebruik, door het 10 tot 15 seconden in kokend water te dompelen, af te schudden en het vervolgens in de mond te doen. Door de tanden hard op elkaar te bijten wordt het bitje in de juiste vorm gemaakt. Soms is dit kort daarna nog een keer nodig, als het bitje niet goed blijft zitten. 

Bitjes worden bij verschillende sporten gebruikt, vooral bij vechtsporten zoals boksen, kickboksen, san shou en karate en andere contactsporten zoals ijshockey, rugby en American football, en in toenemende mate bij voetbal en waterpolo. Ook bij sporten als hockey en honkbal worden vaak bitjes gebruikt vanwege de harde ballen of schijven die bij deze sport gebruikt worden. Bij hockey is het sinds augustus 2015 verplicht om een bitje te dragen. Door de KNHB verplicht met ingang van het seizoen 2015-2016

Gebitsbeschermers worden tijdens het sporten over de tanden van de bovenkaak geplaatst. Wanneer tijdens het sporten een klap of bal op het gebit terechtkomt, verdeelt de gebitsbeschermer de impuls over meerdere tanden.

Door het dragen van een bitje wordt de kans op schade aan het gebit tijdens het sporten aanzienlijk verminderd. Mocht er toch een tand losraken, dan zorgt het bitje dat deze niet wegraakt.

Een gebitsbeschermer kan ook bij medische behandelingen gebruikt worden. Bijvoorbeeld wordt het gebruikt als een soort splint (spalk) bij de behandeling van bruxisme (tandenknarsen) en andere ziektes.

Ook worden gebitsbeschermers gebruikt bij bepaalde tandartsbehandelingen, zoals tandenbleken, of als alternatief voor beugels om tanden recht te zetten.


</doc>
<doc id="1094260" url="https://nl.wikipedia.org/wiki?curid=1094260" title="Sluggish cognitive tempo">
Sluggish cognitive tempo

Sluggish cognitive tempo (SCT) is een beschrijvende term die wordt gebruikt om een blijkbaar homogene groep binnen de AD/HD-PI classificatie (in Nederland vaak aangeduid met ADD) in het Diagnostic and Statistical Manual of Mental Disorders, vierde editie nauwkeuriger te omschrijven. Schattingen zijn dat de SCT populatie 30 - 50% van de ADD (AD/HD-PI) populatie uitmaakt.

Degenen met een SCT profiel hebben in veel opzichten de tegenovergestelde symptomen van degenen met ADHD: in plaats van hyperactief, extravert, opdringerig en risicozoekend, zijn degenen met SCT symptomen passief, dromerig, verlegen en zowel lichamelijk als geestelijk hypo-actief. SCT heeft andere risico's en gevolgen.
Hun gedrag is sloom en ze verwerken informatie langzamer. Een belangrijk kenmerk is dat ze vaak een gebrek aan motivatie vertonen. Er is sprake van een gebrek aan energie voor alledaagse klusjes en ze zoeken door hun onderprikkelde hersenen consequent naar bezigheden die geestelijk meer uitdaging bieden. Mensen met SCT symptomen hebben een kwalitatief ander soort aandachtstekort; meer gerelateerd aan feitelijke informatie input-output problemen, zoals toegang tot het geheugen en het actieve werkgeheugen. AD/HD-ers van het hyperactieve of gemengde subtype, aan de andere kant, zijn juist overdreven energiek en hebben geen problemen met het verwerken van informatie. 

Omdat de symptomen van SCT niet voorkomen in enig medisch handboek, worden degenen met duidelijk aanwezige SCT symptomen gediagnosticeerd als AD/HD-PI. In 2012 werd overwogen om SCT in de DSM-5 versie, die verschenen is in mei 2013, op te nemen.

Net als het geval is bij AD/HD, lijken degenen met SCT symptomen een aandoening te hebben die genetisch bepaald is. Over deze groep is veel minder bekend, maar de klachten lijken erop te wijzen dat het probleem zit in de prefrontale cortex van de hersenen, en in moeilijkheden met het werkgeheugen. De "7-repeat allele polymorphism" van het DRD4 gen wordt sterker met deze groep in verband gebracht dan met de andere typen AD/HD.

De indruk leeft dat zowel SCT als AD/HD herleid kunnen worden tot tekorten aan dopamine en norepinefrine. Dit verklaart de werkzaamheid van stimulerende medicijnen zoals amfetaminen bij de behandeling van deze aandoeningen.

Tot 90% van de kinderen met AD/HD (hyperactieve of gemengde subtypen) reageert goed op methylfenidaat (Ritalin) bij gemiddelde tot hogere doseringen. Aan de andere kant heeft een flink deel van de kinderen met ADD (AD/HD-PI) niet veel baat bij Ritalin, en als het wel aanslaat, dan is dat bij een veel lagere dosering. Laboratoriumproeven hebben aangetoond dat lage doseringen Ritalin norepinephrine niveaus kunnen verhogen.

Degenen met ADD (AD/HD-PI) reageren vaak wel goed op amfetaminen, zoals Adderall.
Hoewel methylfenidaat en amfetaminen in veel opzichten gelijke effecten hebben (ze remmen bijvoorbeeld allebei de heropname van de neurotransmitters dopamine en norepinefrine), stimuleren amfetamines daarnaast ook de vrijgave van deze neurotransmitters. Deze positieve effecten ondersteunen de hypothese dat SCT te maken heeft met tekorten aan neurotransmitters.

AD/HD is een ontwikkelingsstoornis, wat betekent dat zekere kenmerken zich trager ontwikkelen. Deze kenmerken ontwikkelen zich doorgaans wel bij AD/HD-ers, maar veel langzamer dan bij de gemiddelde persoon. In geval van AD/HD wordt geschat dat deze vertraging bij de ontwikkeling van specifieke vaardigheden zoals selectieve aandacht wel 30 - 40% kan bedragen. Symptomen van AD/HD zijn vaak zichtbaar tegen de tijd dat het kind naar de basisschool gaat. SCT symptomen zijn doorgaans pas later duidelijk zichtbaar in vergelijking. Deze kinderen hebben meer problemen met het schoolwerk, maar veel minder sociale problemen vergeleken met degenen met hyperactieve en gemengde AD/HD. 

Selectieve aandachtsproblemen bij degenen met SCT worden duidelijk in het schoolwerk: ze maken doorgaans meer fouten bij hun werk. Degenen met de andere types AD/HD hebben dit probleem niet. Degenen met SCT hebben problemen met het verbaal terughalen uit het lange-termijn geheugen en hebben ook grotere problemen op visueel-ruimtelijk gebied. Ze hebben problemen met hun werkgeheugen, wat beschreven wordt als de mogelijkheid om meerdere dingen in de geest vast te houden en te kunnen bewerken en daarbij tegelijk deze informatie tegen interne afleiding te beschermen. Daarom zijn mentale vaardigheden als rekenen, lezen en abstract redeneren vaak moeilijker voor degenen met SCT symptomen. Ze hebben ook een rommeliger gedachtenproces, zijn slordiger en verliezen vaker dingen. Leerproblemen komen bij hen vaker voor. Er is duidelijk sprake van een grotere moeite bij het selecteren en filteren van zintuiglijke informatie, terwijl mensen met de andere typen AD/HD juist problemen met inhibitie hebben.

Onderzoek heeft aangetoond dat comorbide psychiatrische problemen vaker internaliserend van aard zijn bij SCT, zoals angststoornissen, depressies en sociale problemen. Hun typerende verlegenheid en trage reactie worden door anderen vaak opgevat als arrogantie of desinteresse. In groepsprocessen worden degenen met SCT nogal eens genegeerd. Degenen met de andere AD/HD types worden doorgaans eerder afgewezen in sociale situaties door hun opdringerige of agressieve gedrag. Bij hen komen externaliserende problemen als verslaving, oppositioneel-opstandige gedragsstoornis, en, in mindere mate, anti-sociale gedragsstoornis voor.

Er is geen manier bekend om ADD (AD/HD-PI) te voorkomen. Sommige studies suggereren een verband tussen moeders die tijdens de zwangerschap roken en een grotere kans op AD/HD bij hun kinderen. Het voorkomen van roken, alcohol en drugs tijdens de zwangerschap zou kunnen helpen het risico op AD/HD en verwante stoornissen bij het nageslacht te verkleinen.

Sloomheid, sufheid en dagdromen waren de kenmerken die in de DSM-III (in gebruik van 1980-1987) die aanwezig moesten zijn voor de diagnose van Attention Deficit Disorder zonder hyperactiviteit. In een studie naar deze symptomen (Lahey et al., 1988) stelden de auteurs, "deze symptomen bleken statistisch een afzonderlijke factor te zijn" en bundelden deze kenmerken onder de naam Sluggish Cognitive Tempo (langzaam cognitief tempo). Het bleek dat deze Sluggish Cognitive Tempo (SCT) factor statistisch relevant gecorreleerd was aan de onoplettende factor, maar alleen als hyperactive en impulsieve symptomen afwezig waren.

De SCT symptomen werden in 1988 van de onoplettende symptoom lijst verwijderd, omdat ze een lage negatieve voorspellende factor voor de onoplettende subgroep bleken te zijn, en omdat de DSM auteurs en redacteurs de onoplettende symptomen voor alle AD/HD subgroepen gelijk wilden trekken. De aanwezigheid van SCT symptomen leken onoplettendheid wel te kunnen voorspellen, maar omgekeerd voorspelde de afwezigheid van deze symptomen niet de afwezigheid van onoplettendheid. Deze analyse nam de mogelijk niet in overweging dat de SCT symptomen een aparte groep binnen de ADD (AD/HD-PI) zouden kunnen voorspellen en dat daarmee de ADD (AD/HD-PI) subgroep feitelijk heterogeen zou zijn.

In de DSM-IV, met zijn nieuwe classificatie van symptomen voor ADD (AD/HD-PI) hebben 50 - 70% van degenen die deze diagnose krijgen net niet voldoende hyperactief-impulsieve symptomen voor een AD/HD-C diagnose (ADHD). Mensen met AD/HD gecombineerd type (AD/HD-C) en voornamelijk hyperactief-impulsief type (ADHD-PHI) groeien na hun kindertijd nogal eens over een aantal, of zelfs de meeste, van hun hyperactieve symptomen heen terwijl de onoplettende symptomen doorgaans blijven. In tegenstelling tot hen hebben degenen met SCT vanaf hun vroege jeugd alleen maar onoplettende kenmerken gehad en weinig tot helemaal geen geschiedenis van hyperactiviteit of impulsiviteit. Dr. Russell Barkley heeft voorgesteld dat de DSM-IV aanduiding van AD/HD-PI (ADD) enkel gebruikt wordt voor degenen die puur onoplettende symptomen vertonen en dat degenen die in hun geschiedenis zelfs maar "enige" hyperactiviteit vertoonden worden ingedeeld bij AD/HD-C (gecombineerd type). Op dit moment is het zo dat iemand een paar hyperactieve symptomen kan hebben en dan toch een AD/HD-PI (ADD) diagnose krijgt. Weer anderen zijn van mening dat SCT zou moeten worden geclassificeerd als een nieuwe, aparte stoornis in de volgende editie van de DSM.

Het executieve systeem van de hersenen coördineert acties en strategieën bij alledaagse bezigheden. Disexecutief functioneringssyndroom is gedefinieerd als "een cluster van beperkingen die doorgaans geassocieerd worden met schade aan de frontale cortex van de hersenen" en omvatten "moeilijkheden met hoog-niveau taken zoals planning, organiseren, opstarten, het bewaken en aanpassen van gedrag."

Adele Diamond heeft recent gesteld dat de kern van het cognitieve tekort bij mensen met AD/HD-PI (ADD) het werkgeheugen betreft, of zoals ze het verwoordde in haar recente artikel over dit onderwerp, "childhood-onset dysexecutive syndrome":



"Dit is een vertaling van de Engelstalige pagina met dezelfde naam. Omdat in Nederland doorgaans ADD wordt gebruikt voor wat in de DSM AD/HD-PI (AD/HD, Predominantly Inattentive type) heet, wordt de term ADD in de vertaling toegevoegd waar er sprake was van AD/HD-PI."




</doc>
<doc id="1094384" url="https://nl.wikipedia.org/wiki?curid=1094384" title="Jules Samuels">
Jules Samuels

Jules Samuels, bekend als "dr. J. Samuels", (Paramaribo, 15 januari 1888 – Amsterdam, 2 augustus 1975) was een Nederlands alternatief genezer. 

Samuels was oorspronkelijk een chirurg-vrouwenarts. Hij was van mening dat veel ziekten veroorzaakt werden door een storing in de hormoonhuishouding. Daarvan uitgaande ontwikkelde hij de "endogene endocrino-therapie" waarbij hoogfrequente wisselstroom via elektroden op het hoofd genezing zou brengen. De benodigde kastjes werden door Samuels direct aan de patiënten verkocht en waren volgens hem werkzaam tegen een scala aan ziekten, inclusief aandoeningen aan de hartspier en de kransslagaders. Samuels beweerde kanker te kunnen genezen zonder dat een operatie nodig was, zonder medicijnen en met behoud van het getroffen orgaan.

Na 1946 verschenen diverse publicaties die de werkzaamheid van de therapie aan de kaak stelden, maar tot in 1974 bleven mensen hun heil zoeken in de kortegolfkastjes van dr. Samuels.

De Vereniging tegen de Kwakzalverij plaatste J. Samuels op de tweede plaats van de 'Top 20' van kwakzalvers.

Jules Samuels ligt begraven op de Liberaal Joodse Begraafplaats Gan Hasjalom in Vijfhuizen. 



</doc>
<doc id="1094401" url="https://nl.wikipedia.org/wiki?curid=1094401" title="Johan Borgman">
Johan Borgman

Johan Borgman (Groningen, 7 juni 1889 – Oosterbeek, 9 januari 1976) was een Nederlandse dichter, kunstschilder, helderziende en paranormaal genezer. Borgman wordt op 7 juni 1889 geboren aan de Noorderhaven in Groningen, de stad waarin ook hij zijn jeugd en tienerjaren doorbracht (Nieuwe Boteringestraat 59). Na de middelbare school (HBS Handelsrichting) heeft hij verschillende banen in het bedrijfsleven, zoals administrateur bij een betonfabriek in Assen. In 1917 verhuist hij naar Den Haag, waar hij achtereenvolgens als administrateur werkt bij de bank Lissa & Kann, de Nederlandse Uitvoermaatschappij (NUM), een papiergroothandel, en later als ambtenaar bij het Ministerie van Binnenlandse Zaken. In 1919 verhuist Borgman naar Amsterdam en begint daar zijn praktijk als natuurgenezer. Ook begint hij met schilderen. In 1920 trouwt hij met Tine van Hamersveld. Het grootste gedeelte van zijn leven brengt hij met haar door in Amsterdam. In 1969 verhuist hij naar Oosterbeek, waar hij overlijdt op 9 januari 1976.

In 1908 debuteert Borgman, slechts achttien jaar oud, met het gedicht 'De dood is nabij; de nacht is daar' in het literaire tijdschrift van Johan de Meester, "Europa". Vanaf 1909 verschijnen zijn gedichten met regelmaat in "De Nieuwe Gids". In datzelfde jaar wordt hij door Jan Greshoff gevraagd als redacteur van het Vlaams literaire tijdschrift "Ontwaking", en wordt hij lid van de Vereniging van Letterkundigen. In 1910 geeft hij onder het pseudoniem Yszon het prozawerk "Doodsschaduwen en lichtlijnen" uit. In 1912 wordt, met de hulp van Willem Kloos, Borgmans verzamelde werk uitgeven onder de titel "Verzen". Borgman publiceert in "De Nieuwe Gids" tot 1917.

In 1919 besluit Borgman zijn innerlijke overtuiging te volgen, en gooit hij zijn leven drastisch om. Hij stopt met zijn werk, hij stopt met dichten, en vertrekt naar Amsterdam waar hij een praktijk opent als pranisch (helderziend) genezer. Dagelijks behandelt hij zo'n 60-70 patiënten. Hij heeft als natuurgenezer veel succes, en blijft dit beroep dan ook ruim vijftig jaar uitoefenen. De leidraad bij zijn genezingswerk is de liefde van Jezus Christus voor de mensheid, en het door hem diep gevoelde vertrouwen in de alom aanwezige liefde van God voor de mensheid. Borgman is niet kerkelijk gebonden, maar op zijn eigen manier diep gelovig, waarbij met name het boek 'Johannes' een speciale betekenis voor hem heeft. 

Een behandeling begon Borgman meestal met een gebed. Hij paste in zijn praktijk ook kruiden, homeopathie, elektrische apparaten en gekleurd licht toe. Borgman was overtuigd vegetariër en een groot bewonderaar van Felix Ortt. Zijn praktijkruimte leek qua inrichting meer op een reguliere dokterskamer dan op een praktijkruimte waarin alternatieve genezers doorgaans werken. Ook in zijn uiterlijk en omgangsvormen was Borgman een echte heer.

Vanaf het begin ontspande Borgman zich van zijn drukke praktijk als genezer door te schilderen. Dit was hem echter meer dan een hobby. Het was een wezenlijke uiting van zijn emoties en zijn gave. Voor hem hadden zijn schilderijen een diepere betekenis en waren ze 'geladen' met energie. Hij gebruikte bij het schilderen steeds de duurste penselen en verf van hoge kwaliteit, maar schilderde vervolgens veelal op heel eenvoudige houten paneeltjes. Bij het schilderen gebruikte hij echter uitzonderlijke technieken, waardoor bijzondere werken zijn voortgebracht.
De totale omvang van zijn oeuvre is niet bekend, maar wordt geschat op zo'n 400 schilderijen, waarvan het grootste deel in de loop van zijn leven is verkocht op tentoonstellingen of door hem is uitgeleend aan zijn patiënten als 'medicijn'.

Ook had Borgman actief omgang met andere kunstschilders. Veel is daarover niet bekend gebleven, maar zeker is dat hij in zijn Larense periode contact had met Hilda van Stockum en dat de kunstschilder Henri Daalhoff in augustus 1935, samen met zijn moeder, drie weken bij Borgman heeft gelogeerd. Daarbij heeft deze tekeningen gemaakt van de tuin van Borgmans villa Zonnehof. Borgman was ook tientallen jaren goed bevriend met Willem Sandberg, die na het overlijden van Borgman het beheer van diens schilderijen op zich heeft genomen.

Tijdens het leven van Borgman zijn diverse (verkoop)tentoonstellingen van zijn schilderijen gehouden. Voor zover bekend was de eerste in 1923, waarbij al 26 zeegezichten werden tentoongesteld in kunsthandel Brok in Hilversum. In 1926 exposeerde hij met 
40 zeegezichten in de destijds bekende kunstzaal Heystee aan de Herengracht in Amsterdam. Hierna volgden onder meer exposities in november 1929, wederom in Heystee, in 1930 bij kunsthandel De Poort in Den Haag, in 1963 bij Al-Veka in Den Haag en in 1965 bij kunstzaal Vlieger in Amsterdam. Ook zijn er exposities geweest bij de kunsthandelaren Vetter op de Weteringschans in Amsterdam, bij Bos op het Tournooiveld in Den Haag en zelfs in Amerika bij Hans van der Aa. De laatste verkooptentoonstelling die tijdens het leven van Borgman werd gehouden, was in februari 1973 in het gemeentehuis van Oosterbeek. In de jaren na zijn dood zijn er rond 1983 nog enkele kleine exposities van zijn werken geweest in Eindhoven, en waren er in 1985 schilderijen van zijn hand te zien op de manifestatie 'Gouden Handen' in 's-Heerenberg. Sinds 2010 worden er weer grotere expositie van zijn werken gehouden. In de zomer van 2010 zijn bijvoorbeeld in het spiritueel centrum De Roos in Amsterdam 32 van zijn 'bezielde' zeegezichten tentoongesteld, waarbij maar liefst 20 van de 32 werken werden verkocht. In 2011 werden er verkooptentoonstellingen gehouden in Felixoord (Oosterbeek), de Jet Kat Art Gallery (Amsterdam), ROC Jan des Bouvrie (Amsterdam) en in de Woudkapel (Bilthoven). In 2014 waren ze een jaar lang te bewonderen in de tijdelijke Johan Borgman Galerie aan de Curaçaostraat in Amsterdam. In het voorjaar van 2015 zijn ze tentoongesteld op de Lotus beurs in Houten en in gezondheidscentrum 'Heelhuus' in Warnsveld.

Borgman woont in Amsterdam eerst korte tijd in de 3e Weteringdwarsstraat, vervolgens aan de Raamgracht 6 en vanaf 1922 aan de Prinsengracht 1009. In 1920 treedt hij in het huwelijk met Tine van Hamersveld. Van 1928 tot 1937 woont hij in Laren, eerst korte tijd aan de Hoefslag en vervolgens in villa 'Zonnehof' aan de Derkinderenweg 15. Hij behoudt zijn praktijk in die periode in Amsterdam. In 1937 keert het echtpaar eerst terug naar de vroegere woning aan de Prinsengracht in Amsterdam, een jaar laten verhuizen ze naar de Johannes Vermeerstraat 55.

In 1963 overlijdt zijn echtgenote Tine. Het huwelijk bleef kinderloos. In 1969 vertrekt Borgman, 80 jaar oud inmiddels, uit Amsterdam en vestigt hij zich in Oosterbeek (Gelderland) aan de Beukenlaan 10. Ook dit huis noemt hij 'Zonnehof.' Hier praktiseert en schildert hij nog enige jaren, totdat hij na een lang en zwaar ziekbed op 86-jarige leeftijd op 9 januari 1976 overlijdt. Borgman is bij zijn vrouw Tine in Amsterdam op Zorgvlied begraven. Zijn naam leeft echter nog voort in de stichting Het Johan Borgman Fonds, die zijn nalatenschap beheert, en sedert 1995 in de Stichting Het Johan Borgman College, een in Utrecht gevestigde vierjarige beroepsopleiding op hbo-niveau voor energetische (paranormale) therapeuten. Deze opleiding is sedert september 2015 opgegaan in Instituut CAM.

In 2001 plaatste de Vereniging tegen de Kwakzalverij Borgman als nr. 3 op de top 20 van kwakzalvers in hun populaire uitgave 'Genezen is het woord niet'.





</doc>
<doc id="1094487" url="https://nl.wikipedia.org/wiki?curid=1094487" title="Os ulnostyloideum">
Os ulnostyloideum

Os ulnostyloideum is de benaming voor een incidenteel voorkomend extra handwortelbeentje. Het os ulnostyloideum is eigenlijk een processus styloideus ulnae die niet gefuseerd is met de rest van de ellepijp. Op röntgenfoto's wordt een os ulnostyloideum soms onterecht aangemerkt als avulsiefractuur van de processus styloideus ulnae. Onderscheid hiertussen is echter uitermate lastig te maken. Er wordt beweerd dat het os ulnostyloideum een nauwe relatie heeft met dan wel synoniem is voor het os triquetrum secundarium. Het os triquetrum secundarium komt echter ook voor bij personen met een normale, intacte processus styloideus ulnae.


</doc>
<doc id="1094489" url="https://nl.wikipedia.org/wiki?curid=1094489" title="Os parastyloideum">
Os parastyloideum

Os parastyloideum is de benaming voor een extra handwortelbeentje, gelegen aan de dorsale zijde van de handwortel, tussen het os trapezoides, het tweede middenhandsbeentje en de processus styloideus van het derde middenhandsbeentje in.

Op röntgenfoto's wordt een os parastyloideum soms onterecht aangemerkt als afwijkend, losliggend botdeel of als fractuur.


</doc>
<doc id="1094492" url="https://nl.wikipedia.org/wiki?curid=1094492" title="Os metastyloideum">
Os metastyloideum

Os metastyloideum is de benaming voor een extra handwortelbeentje, gelegen aan de dorsale zijde van de handwortel, tussen het os trapezoideum, het os capitatum en de processus styloideus van het derde middenhandsbeentje in. Het botje kan vrijliggen of zijn gefuseerd met een van de omliggende beentjes.

Op röntgenfoto's wordt een os metastyloideum soms onterecht aangemerkt als afwijkend, losliggend botdeel of als fractuur.


</doc>
<doc id="1094493" url="https://nl.wikipedia.org/wiki?curid=1094493" title="Os epilunatum">
Os epilunatum

Os epilunatum is de benaming voor een extra handwortelbeentje, gelegen aan de dorsale zijde van de handwortel, aan de distale radiale hoek van het os lunatum, tussen het os lunatum, os scaphoideum en het os capitatum in. Soms fuseert het botje met het os scaphoideum.

Op röntgenfoto's wordt een os epilunatum soms onterecht aangemerkt als afwijkend, losliggend botdeel of als fractuur. Vanwege zijn ligging is het onderscheid met een os hypolunatum soms moeilijk te maken. Uitsluitsel kan dan worden verkregen door in twee richtingen röntgenfoto's te vervaardigen, om te zien of het accessoire botje dorsaal of palmair van het os lunatum gelegen is.


</doc>
<doc id="1094510" url="https://nl.wikipedia.org/wiki?curid=1094510" title="Os epitriquetrum">
Os epitriquetrum

Os epitriquetrum of os epipyramis is de benaming voor een extra handwortelbeentje, gelegen aan de dorsale zijde van de handwortel, aan de distale radiale hoek van het os triquetrum, tussen het os lunatum, os triquetrum en het os hamatum. Er zijn geen gevallen bekend waarin het botje articuleert met het tevens nabijgelegen os capitatum. Er is geopperd om een accessoir botje dat op dezelfde plek in de carpus gelegen is, maar dan aan palmaire zijde in plaats van dorsaal, de naam "os hypotriquetrum" mee te geven. Tot op heden zijn weinig van dergelijke casussen beschreven.

Op röntgenfoto's wordt een os epitriquetrum soms onterecht aangemerkt als afwijkend, losliggend botdeel of als fractuur.


</doc>
<doc id="1094520" url="https://nl.wikipedia.org/wiki?curid=1094520" title="Os vesalianum manus">
Os vesalianum manus

Het os vesalianum manus of os Vesalii is de naam voor een extra handwortelbeentje. Het is vernoemd naar Andreas Vesalius, die het botje in 1543 beschreef, in de veronderstelling dat het een algemeen voorkomend sesambeentje betrof. Ook een accessoir botje in de voet dat hij beschreef, het os vesalianum pedis, is naar hem vernoemd. Het os vesalianum manus komt bij een onbekend deel van de bevolking voor. Het botje is dan gelegen aan de laterale zijde ter hoogte van de overgang tussen het os hamatum en het vijfde middenhandsbeentje. De Duitse chirurg Heimerzheim heeft beweerd dat het os vesalianum manus een afwijkende ossificatie van het os hamatum betreft.

Op röntgenfoto's wordt een os vesalianum manus soms onterecht aangemerkt als afwijkend, losliggend botdeel of als fractuur.


</doc>
<doc id="1094522" url="https://nl.wikipedia.org/wiki?curid=1094522" title="Os ulnare externum">
Os ulnare externum

Os ulnare externum is de benaming voor een incidenteel voorkomende botachtige structuur gelegen aan de ellepijpszijde van de handwortelbeenderen, tussen het os triquetrum, het os hamatum en het os pisiforme of tussen het os triquetrum, het os hamatum en de tuberkel van het vijfde middenhandsbeentje., waarvan twijfelachtig is of het de naam "botje" verdient. Mogelijk is het os ulnare externum geen zelfstandig sesambeentje, maar een gecalcificeerde bursa of pees. Het botje is ook wel eens gezien aan de mediale zijde van het triquetrum.

Op röntgenfoto's wordt een os ulnare externum soms onterecht aangemerkt als afwijkend, losliggend botdeel of als fractuur.


</doc>
<doc id="1094524" url="https://nl.wikipedia.org/wiki?curid=1094524" title="Os subcapitatum">
Os subcapitatum

Het os subcapitatum is een incidenteel voorkomend extra handwortelbeentje, dat bij een klein deel van de bevolking voorkomt. Het is gelegen aan de palmaire zijde van de handwortel, distaal van het os capitatum, tussen dit beentje, het os trapezoides, os hamatum en het distaal gelegen derde middenhandsbeentje in. Er zijn casussen van patiënten beschreven bij wie het beentje beiderzijds werd aangetroffen.

Op röntgenfoto's wordt een os subcapitatum soms onterecht aangemerkt als afwijkend, losliggend botdeel of als fractuur.


</doc>
<doc id="1094525" url="https://nl.wikipedia.org/wiki?curid=1094525" title="Os pretrapezium">
Os pretrapezium

Os pretrapezium is de benaming voor een extra handwortelbeentje, dat bij een klein deel van de bevolking voorkomt. Het is gelegen aan de palmaire zijde van de handwortel. Daar ligt het aan het distale uiteinde van de kop van het os trapezium, net proximaal van het eerste middenhandsbeentje.

Op röntgenfoto's wordt een os pretrapezium soms onterecht aangemerkt als afwijkend, losliggend botdeel of als fractuur.


</doc>
<doc id="1094527" url="https://nl.wikipedia.org/wiki?curid=1094527" title="Os pisiforme secundarium">
Os pisiforme secundarium

Het os pisiforme secundarium of os ulnare antebrachii is een extra handwortelbeentje, dat bij een klein deel van de bevolking voorkomt. Het is gelegen aan de palmaire zijde van de handwortel. Daar ligt het ulnair van het os triquetrum en proximaal van het os pisiforme in de pees van de musculus flexor carpi ulnaris. Het os pisiforme secundarium moet niet worden verward met een van de normale botopbouwpunten van het os pisiforme. Mogelijk vormt het sesambeentje een gewrichtsverbinding met het os triquetrum.

Op röntgenfoto's wordt een os pisiforme secundarium soms onterecht aangemerkt als afwijkend, losliggend botdeel of als fractuur.


</doc>
<doc id="1094529" url="https://nl.wikipedia.org/wiki?curid=1094529" title="Os triquetrum secundarium">
Os triquetrum secundarium

Het os triquetrum secundarium, ook os intermedium antebrachii of os triangulare is een incidenteel voorkomend extra handwortelbeentje. Bij het kleine deel van de bevolking die het extra sesambeentje hebben, is het gelegen tussen het distale deel van het spaakbeen, de processus styloides van de ellepijp, het os lunatum en het os triquetrum. Daar heeft het een wisselende maar ingewikkelde relatie met de gewrichtsschijf. De lokalisatie van het botje kan sterk wisselen en het beentje moet niet worden verward met een os pisiforme secundarium. Het os triquetrum secundarium wordt vaak gezien in menselijke embryo's. Gedurende de embryonale ontwikkeling verdwijnt het botopbouwpuntje, mogelijk doordat het deel gaat uit maken van de gewrichtsschijf of doordat het fuseert met de processus styloides ulnae.

Op röntgenfoto's wordt een os intermedium antebrachii soms onterecht aangemerkt als afwijkend, losliggend botdeel of als fractuur, niet geheel onterecht aangezien het onderscheid met een avulsiefractuur van de processus styloides ulnae vaak erg lastig is. Daarom zijn velen voorzichtig met het benoemen ervan en vaak wordt als voorwaarde voor een os triangulare een intacte processus styloides ulnae geëist.


</doc>
<doc id="1094533" url="https://nl.wikipedia.org/wiki?curid=1094533" title="Os hypolunatum">
Os hypolunatum

Os hypolunatum is de benaming voor een extra handwortelbeentje, gelegen aan de palmaire zijde van de handwortel, aan de distale radiale hoek van het os lunatum, tussen het os lunatum, os scaphoideum en het os capitatum.

Op röntgenfoto's wordt een os hypolunatum soms onterecht aangemerkt als afwijkend, losliggend botdeel of als fractuur. Vanwege zijn ligging is het onderscheid met een os epilunatum soms moeilijk te maken. Uitsluitsel kan dan worden verkregen door in twee richtingen röntgenfoto's te vervaardigen, om te zien of het accessoire botje dorsaal of palmair van het os lunatum gelegen is.


</doc>
<doc id="1094536" url="https://nl.wikipedia.org/wiki?curid=1094536" title="Os radiale externum">
Os radiale externum

Het os radiale externum is een zeldzaam voorkomende botstructuur naast de reguliere handwortelbeentjes, gelegen lateraal bij de tuberkel van het os scaphoideum, net naast het os trapezium, aan de spaakbeenzijde van de handwortel. In de literatuur is een zeldzame casus beschreven van een vijftienjarige jongen die aan beide handen een botje had aan de laterale zijde van de overgang tussen het os scaphoideum en het os trapezium, dat een jaar later beiderzijds was vergroeid met het os scaphoideum.

Dit sesambeen van de musculus abductor pollicis longus komt voor in alle niet-mensachtige primaten en articuleert bij hen zowel met het scafoïd als met het grootveelhoekig been. Bij de Gorilla gorilla komt het botje bij de helft van de populatie voor, bij mensen is het over het algemeen afwezig.

Op röntgenfoto's wordt een os radiale externum soms onterecht aangemerkt als afwijkend, losliggend botdeel of als fractuur.


</doc>
<doc id="1094652" url="https://nl.wikipedia.org/wiki?curid=1094652" title="Journal of the American Medical Association">
Journal of the American Medical Association

Het Journal of the American Medical Association is internationaal een van de bekendere medische tijdschriften waarin gerenommeerd en peer-reviewed onderzoek naar geneeskundige onderwerpen wordt gepubliceerd. Het is in dit opzicht vergelijkbaar met bladen als the Lancet, het New England Journal of Medicine en het British Medical Journal. De titel wordt meestal afgekort als JAMA. In 2014 bedroeg de impactfactor van het tijdschrift 35,289.



</doc>
<doc id="1094660" url="https://nl.wikipedia.org/wiki?curid=1094660" title="BMJ">
BMJ

Het BMJ, tot 1988 geheten British Medical Journal, is een Brits medisch tijdschrift. 
De uitgeverij (BMJ Publishing Group) is in handen van de Britse artsenvereniging (BMA).

Het is internationaal één van de bekendste medische tijdschriften. waarin gerenommeerd en peer-reviewed onderzoek naar geneeskundige onderwerpen wordt gepubliceerd. Het is in dit opzicht vergelijkbaar met bladen als The Lancet, het New England Journal of Medicine en het Journal of the American Medical Association . Een bijzonderheid is dat van het BMJ, als enige van deze bladen, de wetenschappelijke artikelen gratis, met Creative Commons-licentie, op het Internet zijn in te zien. Sinds 2008 worden alle artikelen vóór het uitkomen van het gedrukte weekblad op Internet gepubliceerd. Sinds 2009 zijn ook alle oude jaargangen, vanaf het begin in 1840, via Internet, niet gratis, in te zien.



</doc>
<doc id="1095047" url="https://nl.wikipedia.org/wiki?curid=1095047" title="Likelihood ratio (epidemiologie)">
Likelihood ratio (epidemiologie)

Een likelihood ratio (LR) of aannemelijkheidsquotiënt is de verhouding van de proportie van mensen die aan de door de test onderzochte ziekte lijden en een bepaalde testuitslag hebben en de proportie van de mensen die niet aan de door de test onderzochte ziekte lijden en dezelfde testuitslag hebben.

Zouden er bv. 0,6 per één (60%) van degenen waarbij de ziekte aanwezig is positief scoren en 0,3 (30%) van degenen die er niet aan lijden ook positief scoren dan is de positieve likelihood ratio LR+ = 0,6 / 0,3 = 2. De negatieve likelihood ratio is LR- = 0,4 / 0,7 = 0,57.

De ruwe frequenties waarop voorgaande maten berekend worden worden meestal voorgesteld in een vierveldentabel.

De vierveldentabel die de frequenties bevat waarmee de likelihood ratio moet berekend worden moet zo geconstrueerd zijn dat de positieve predictieve waarde groter is dan de prevalentie. 

In ons voorbeeld zijn er 0,6 per één personen die aan de ziekte lijden die positief scoren of 60 op 100. Men kan dus hier schrijven 0,6 = a / (a + c). Nu is a / (a + c) de sensitiviteit van de test. 30/100 is het complement van de specificiteit. De specificiteit is hier d / (b + d) = 0,7. Men kan dus schrijven: LR+ = sensitiviteit / (1 – specificiteit). Op analoge wijze kan men aantonen dat LR- = (1 - sensitiviteit) / specificiteit. 

De likelihood ratio is een maat voor de kracht waarmee de test bij positief resultaat de waarschijnlijkheid van ziekte verhoogt en de mate van kracht waarmee de test bij negatief resultaat de waarschijnlijkheid van ziekte vermindert. 

Men berekent er inderdaad de posttestwaarschijnlijkheid van ziekte mee, vertrekkende van een waarde van waarschijnlijkheid die men kende of inschatte en die pretestwaarschijnlijkheid van ziekte genoemd wordt. Deze pretestwaarschijnlijkheid wordt vermenigvuldigd met LR en gedeeld door (1 – de pretestwaarschijnlijkheid) waardoor men de odds bekomt. Gezien de posttestwaarschijnlijkheid = odds / (odds + 1) moet men het resultaat van voorgaande bewerking delen door ditzelfde resultaat vermeerderd met één. 

LR+ is steeds groter dan 1, LR- is steeds kleiner dan 1. LR + varieert van 1 tot oneindig, LR- van 0 tot 1. Als LR = 1 dan verschilt de posttestwaarschijnlijkheid van ziekte niet van de pretestwaarschijnlijkheid (en is de test dus waardeloos). 

Een LR+ > 10 wordt soms beschouwd als indicatief voor de aanwezigheid van ziekte, een LR- < 0,1 wordt beschouwd als indicatief voor de afwezigheid van ziekte. Deze regels zijn zeker niet blindelings toe te passen omwille van het effect van de pretestwaarschijnlijkheid van ziekte op de posttestwaarschijnlijkheid van ziekte. Zo zal een LR+ = 10 bij een pretestwaarschijnlijkheid van 1% slechts resulteren in een posttestwaarschijnlijkheid van 9% terwijl een LR+ = 3 bij een pretestwaarschijnlijkheid van 85% zal resulteren in een posttestwaarschijnlijkheid van 94%. Deze 94% kunnen dan voldoende geacht worden om tot een diagnose of een behandeling over te gaan terwijl dit niet het geval zal zijn bij genoemde lage pretestwaarschijnlijkheid ondanks een veel hoger LR+. 


1. Attia, J (2003). Moving beyond sensitivity and specificity: using likelihood ratios to help interpret diagnostic tests. Austr Presc 26:111-113.

2. Davidson, M (2002). The interpretation of diagnostic tests: a primer for physiotherapists. Australian Journal of Physiotherapy 48, 227-232.

3. Deeks, J and Altman, D (2004). Diagnostic tests 4: likelihood ratios. BMJ 229:168-169.

4. Pewsner, D, Battaglia, M, Minder, C, Marx, A, Bucher, H, Egger, M. (2004). Ruling a diagnosis in and out with “SpPIn” and “SnNOut”: a note of caution. BMJ 329:209-213.


</doc>
<doc id="1095234" url="https://nl.wikipedia.org/wiki?curid=1095234" title="Amitriptyline">
Amitriptyline

Amitriptyline, onder andere verkrijgbaar onder de merknamen Tryptizol, Sarotex en Redomex, is een tricyclisch antidepressivum. Het is een witte kristalachtige stof, meestal verkrijgbaar in tabletvorm.

Amitriptyline wordt voornamelijk voorgeschreven bij klinische depressies. Daarnaast kan het - in lage doseringen - worden voorgeschreven bij slapeloosheid, migraine en chronische pijn.

Bijwerkingen van amitriptyline kunnen onder andere zijn: gewichtstoename, hartkloppingen, dufheid, nervositeit en duizeligheid.


</doc>
<doc id="1095526" url="https://nl.wikipedia.org/wiki?curid=1095526" title="1,3-propaansulton">
1,3-propaansulton

1,3-propaansulton is de gangbare benaming voor het sulton van 3-hydroxypropaansulfonzuur of "gamma"-hydroxypropaansulfonzuur. Het is een ringvormige, interne sulfonzure ester. De synthese en het gebruik van deze stof is sterk beperkt omdat ze carcinogeen is bij proefdieren en mogelijk ook bij de mens.

1,3-propaansulton kan verkregen worden door een cyclisatiereactie van 3-hydroxypropaansulfonzuur, gevolgd door een destillatie onder vacuüm.

1,3-propaansulton wordt gebruikt als tussenproduct bij de synthese van tal van chemische stoffen, waaronder smeerolieadditieven, oppervlakteactieve stoffen, corrosie-inhibitoren, farmaceutische intermediairen, fungiciden en insecticiden, en monomeren voor polymeren. Omwille van het carcinogene karakter van de stof zijn de productie en het gebruik ervan sterk beperkt en is de stof waar mogelijk vervangen door een minder gevaarlijk alternatief.

1,3-propaansulton kan worden opgenomen door inademing, langs de huid of door inslikken. Het is matig irriterend voor de ogen en de huid.

Het reageert met vochtige lucht met vorming van het giftige 3-propaansulfonzuur.

1,3-propaansulton is mogelijk kankerverwekkend bij de mens (bij dieren is het kankerverwekkend vermogen eenduidig aangetoond; bijvoorbeeld bij ratten is het via elke toedieningsweg – oraal, dermaal, intraveneus, subcutaan en prenataal - kankerverwekkend). Omwille van het carcinogene karakter van de stof kan er geen veilige grenswaarde voor blootstelling (TLV) worden gegeven; deze moet zo laag mogelijk zijn.

In Nederland is het verboden om propaansulton te vervaardigen, te gebruiken, of in voorraad te hebben (behalve ten behoeve van doorvoer) (Arbeidsomstandighedenbesluit 1997, artikel 4.58).



</doc>
<doc id="1095634" url="https://nl.wikipedia.org/wiki?curid=1095634" title="Frenulum linguae">
Frenulum linguae

Het frenulum linguae, ook wel bekend als de tongriem, is het "toompje" van de tong. Het is de aanhechting tussen de tong en de mondbodem met een dun muceus-membraan daartussenin.

Soms is de tongriem te kort, waardoor de tong niet goed kan bewegen. Dan kan de tongriem door een arts of kaakchirurg worden doorgesneden. Als dit niet wordt gedaan, kan de spreker moeite hebben met de articulatie van bepaalde spraakklanken waarbij de tongrug (de bovenkant van de tong) tegen het gehemelte moet worden geplaatst, met name liquidae zoals de "r" en de "l".


</doc>
<doc id="1095803" url="https://nl.wikipedia.org/wiki?curid=1095803" title="Mariano Azuela">
Mariano Azuela

Mariano Azuela González (Lagos de Moreno, 1 januari 1873 - Mexico-Stad, 1 maart 1952) was een Mexicaans schrijver en medicus.

Azuela studeerde chirurgie aan de Universiteit van Guadalajara. Azuela is vooral bekend wegens zijn romans over de Mexicaanse Revolutie, die hij van dictbij meemaakte. Onder Francisco I. Madero was hij regionaal leider ("jefe politico") van zijn geboortestreek en na Madero's dood sloot hij zich aan bij de troepen van Pancho Villa, waar hij werkte als dokter. Na diens nederlaag zag hij zich gedwongen naar Texas te vluchten, waar hij "Los de abajo" schreef, zijn bekendste werk. 

In 1917 keerde hij terug naar Mexico en ging in Mexico-Stad wonen, waar hij tot zijn dood in 1952 als dokter werkzaam bleef.


</doc>
<doc id="1096375" url="https://nl.wikipedia.org/wiki?curid=1096375" title="Processus styloideus ulnae">
Processus styloideus ulnae

De processus styloideus ulnae is het botvormig uitsteeksel aan het distale uiteinde van de ellepijp. Het is gelegen aan de mediale en dorsale zijde van de ulna. Het vormt het aanhechtingspunt van het ligamentum collaterale carpi ulnae van het polsgewricht.

In de overgang tussen de kop van de ellepijp en de processus styloides ulnae zit een impressie ("indeuking") waar de apex ("top") van de discus articularis articuli radiulnaris distalis, de distale gewrichtsschijf tussen spaakbeen en ellepijp, aanhecht. Aan de achterzijde zit tevens een groeve waarin de pees van de musculus extensor carpi ulnaris gelegen is.

Soms fuseert de processus styloides ulnae niet met de rest van de ulna. Het extra botje dat dan aanwezig is, het zogenaamde os ulnostyloideum, wordt tot de accessoire handwortelbeentjes gerekend. Het wordt dan soms onterecht voor avulsiefractuur van de processus styloides van de ellepijp aangezien. Ook het accessoire handwortelbeentje os triquetrum secundarium kent een nauwe relatie met de processus styloides ulnae. Onderscheid tussen dit botje en een avulsiefractuur van de processus styloides is vaak lastig.

Distale radiusfracturen, met name diegene waarvan de breuklijn intra-articulair (in het polsgewricht) loopt, gaan vaak gepaard met een avulsiefractuur van de processus styloides ulnae. Een geïsoleerde fractuur van de processus styloides ulnae is zeldzaam. Na een fractuur van de processus styloides ulnae treedt vaak herstel in de vorm van pseudartrose op.


</doc>
<doc id="1096396" url="https://nl.wikipedia.org/wiki?curid=1096396" title="Musculus flexor carpi ulnaris">
Musculus flexor carpi ulnaris

De musculus flexor carpi ulnaris of ulnaire handbuiger is een spier in de onderarm die zorgt voor flexie en adductie van de hand in het polsgewricht.

De spier heeft twee spierkoppen, te weten het caput humerale, dat zijn oorsprong kent aan de epicondylus medialis humeri, en het caput ulnare, dat aanhecht aan de mediale zijde van het olecranon van de ellepijp. Langs de spier verlopen de arteria en nervus ulnaris naar distaal. Zijn insertie ligt bij het erwtvormig beentje, vanwaar ligamenten naar het haakvormig beentje en het vijfde middenhandsbeentje voor verdere aanhechting zorgen.

De adductie vormt de belangrijkste taak van de musculus flexor carpi ulnaris. Deze wordt ook wel ulnaire abductie genoemd, ter onderscheiding van radiale abductie, de werkelijke abductie van de hand in het polsgewricht naar lateraal.

Een zwelling van de musculus flexor carpi ulnaris (door bijvoorbeeld extreme overbelasting of een bloeding) kan leiden tot compressie van de nervus ulnaris en de daarbij passende kliniek. Paresthesieën in de voorarm maar voornamelijk in de pink en de ulnaire zijde van de ringvinger komen dan voor. Bij aanhoudende symptomen kan een chirurgische decompressie een oplossing vormen. In de distale pees van de spier wordt soms een extra handwortelbeentje gezien, het os pisiforme secundarium.


</doc>
<doc id="1096469" url="https://nl.wikipedia.org/wiki?curid=1096469" title="Middengasthuis (Kleine Rozenstraat)">
Middengasthuis (Kleine Rozenstraat)

Het Middengasthuis is een hofje gesitueerd aan de zuidzijde van de Kleine Rozenstraat in de stad Groningen. Het gasthuis stamt uit 1873 en is een rijksmonument.

Het Middengasthuis is gesticht door het Algemeen Diakengezelschap. Deze in 1838 opgerichte vereniging van Nederlands-hervormde diakenen en oud-diakenen wenste zich niet alleen bezig te houden met het eigen 'vriendschappelijke verkeer'. Zij stelde zich ook ten doel 'liefdadige instellingen' op te richten en in stand te houden 'tot nut der armen'. Zo werden in 1843 aan de toenmalige Violetsteeg, 'twaalf armenwoningen' of kamers gebouwd en vier jaar later had het Gezelschap verspreid over de stad al zeven door de diaconie beheerde complexen van 'kamers'.

In 1867 besloot het Algemeen Diaken Gezelschap een gasthuis te stichten voor 'fatsoenlijke, oppassende handwerkslieden en dienstboden, te min vermogend om een plaats in een gasthuis met een hooge inkoopsom en nog te goed om eene plaats in het diaconiegasthuis te zoeken'.

Drie jaar later werden aan de Kleine Rozenstraat twee behuizingen en een tuin gekocht en uit het Gezelschap ontstond de vereniging 'het Middengasthuis'. Nadat zij op 7 november 1872 koninklijk was goedgekeurd en de bebouwing was gesloopt, werden er het volgende jaar 21 nieuwe 'woonkamers' neergezet. Langs de noord- en oostrand van de tuin stonden leilinden tegen de 'schadelijke' zonnestralen en het midden deed dienst als bleekveld. Naast de pomp was er ook ruimte voor een kleine groentetuin.

Hervormden van 55 jaar en ouder konden zich een plaats in het gasthuis kopen. Aan de Kleine Rozenstraat werd het Middengasthuis in de loop der jaren door aankopen met zes huisjes uitgebreid (huidige nummers 8 t/m 14) maar vanwege het succes werd het alsnog te klein. Daarom werd in de nabijgelegen Grote Leliestraat in 1895 een tweede Middengasthuis gesticht.

Lange tijd voorzagen beide gasthuizen in een behoefte maar na de Tweede Wereldoorlog veranderde dat geleidelijk. De criteria voor bewoners van het Middengasthuis vervaagden en het hofje viel steeds meer onder de sociale woningbouw.

Met een aantal anderen vormden de Middengasthuizen in 1968 de Verenigde Groninger Gasthuizen, die enige jaren later in de Oosterparkwijk twee nieuwe huizen neerzetten. Het gasthuis aan de Kleine Rozenstraat werd verkocht aan een bouwbedrijf en toen de gemeente het in 1978 'niet renoveerbaar' noemde werd het hofje met de sloop bedreigd. Na protesten van de (meest jonge) bewoners en de buurt, en onder invloed van veranderende inzichten, ging het gemeentebestuur overstag.

In 1981 werd door woningbouwvereniging Gruno een gerenoveerd Middengasthuis opgeleverd met 18 deels vergrote woningen. Tegenwoordig is woningcorporatie Nijestee (waarin Gruno via een fusie is opgegaan) eigenaar van het gasthuis.



</doc>
<doc id="1096648" url="https://nl.wikipedia.org/wiki?curid=1096648" title="Ziekte van Mondor">
Ziekte van Mondor

De ziekte van Mondor is een zeldzame aandoening waarbij er sprake is van een tromboflebitis (een aderontsteking gepaard gaande met een trombus) in de oppervlakkige aders van meestal de borst en de voorste borstkaswand. De meest frequent aangedane aders zijn de vena thoracica lateralis en de vena thoracoepigastrica. Soms komt de aandoening voor in de arm of in de penis.

De aandoening wordt geassocieerd met trauma, chirurgische ingrepen en injecties. Ook excessieve lichamelijke inspanning zou luxerend kunnen zijn voor het optreden van deze ongewone tromboflebitis. De aandoening wordt soms ook gezien in het kader van borstkanker. Derhalve wordt in de medische wereld geadviseerd tot nadere diagnostiek bij het optreden van een dergelijke tromboflebitis, om maligne mamma-aandoeningen uit te sluiten.

Het kenmerkt zich door pijn of een gespannen gevoel en een palpabele streng in de laterale borst. Ook kan retractie van de huid optreden. De aandoening gaat vanzelf binnen zes weken over. De aandoening komt drie keer vaker voor bij vrouwen dan bij mannen.

De aandoening is vernoemd naar de Franse chirurg Henri Mondor (1885-1962), die de aandoening in 1939 voor het eerst beschreef.


</doc>
<doc id="1096940" url="https://nl.wikipedia.org/wiki?curid=1096940" title="Oesofagusvarices">
Oesofagusvarices

Oesofagusvarices of slokdarm-spataderen zijn verwijde bloedvaten in de wand van de slokdarm. Ze treden vaak op als de lever niet meer in staat is het bloed uit de poortader van de darmen te verwerken. Dit zoekt zich dan een weg langs de lever, en vindt die in een netwerk van aderen die rond de slokdam lopen. Deze raken dan verwijd.

Oorzaken zijn onder andere levercirrose, meestal door zeer langdurig overmatig alcoholgebruik, en vena-portatrombose die spontaan of als gevolg van medisch ingrijpen kan optreden.

De gevolgen kunnen direct levensbedreigend zijn: dergelijke spataderen kunnen spontaan gaan bloeden, in korte tijd kan veel bloed verloren worden naar de maag. Bij alcoholisten kan het zijn dat ook de aanmaak van stollingsfactoren verminderd is door de levercirrose, waardoor de bloeding extra gevaarlijk is.

Een bloeding wordt vaak pas opgemerkt als de betrokkene opeens bloed gaat braken of flauwvalt omdat de bloeddruk sterk daalt. Bij kleinere bloedingen treedt 1-2 dagen na de bloeding zwarte ontlasting op: melena.

Mensen met een verdenking van maag- of slokdarmbloeding dienen met spoed naar een ziekenhuis te worden gebracht.


</doc>
<doc id="1096971" url="https://nl.wikipedia.org/wiki?curid=1096971" title="Artrodese">
Artrodese

Artrodese (kunstmatige ankylose) is een operatie waarbij de normale beweeglijkheid van een gewricht wordt opgeheven, zodat het gewricht verder stijf is. Ook een gewricht dat zo is behandeld wordt wel met de term artrodese aangeduid.

De meest voorkomende reden om deze ingrijpende stap te zetten is dat het gewricht zodanig is aangetast dat iedere beweging ervan pijn doet, of dat het zo instabiel is dat de patiënt nog beter af is met een stijf gewricht. 

Door de vooruitgang van de geneeskunde, met name de ontwikkeling van kunstgewrichten is het tegenwoordig nog maar hoogst zelden zo dat artrodese als oplossing gekozen moet worden voor grote gewrichten als heup of knie, met als gevolg een sterk gestoord looppatroon. In de pols, de enkel en in de voet wordt het nog wel eens gedaan. Ook rugwervels worden wel eens aan elkaar vastgezet.


</doc>
<doc id="1097082" url="https://nl.wikipedia.org/wiki?curid=1097082" title="Latexallergie">
Latexallergie

Latexallergie is een allergie voor natuurrubber. Latex is een natuurproduct, en wordt geproduceerd uit het sap van de Braziliaanse rubberboom (hevea brasiliensis). Daardoor zitten er natuurlijke eiwitten in rubber, waar mensen soms allergisch voor kunnen worden. Latexallergie is een : het onmiddellijke type. Klachten ontstaan binnen minuten tot een uur na contact, en kunnen bestaan uit roodheid, jeuk, galbulten, angio-oedeem, astma en in ernstige gevallen symptomen van anafylaxie: bloeddrukdaling en shock.


In het bloed kan IgE tegen latex worden aangetoond. Priktesten zijn iets betrouwbaarder, maar zijn ook iets risicovoller.

De enige behandeling is vermijden van contact met natuurrubber. Synthetisch rubber (neopreen) wordt wel verdragen.

Latexallergie is iets anders dan rubberallergie. Hierbij bestaat een type 4 allergie (het vertraagde type). Klachten ontstaan pas na 1-2 dagen, en bestaat uit eczeem: jeuk, roodheid, blaasjes. Rubberallegie kan worden veroorzaakt door allerlei toevoegingen, die bij de fabricage van rubber gebruikt worden, zoals thiuram, benzothiazolen en carbamaten.



</doc>
<doc id="1097487" url="https://nl.wikipedia.org/wiki?curid=1097487" title="Steroïdallergie">
Steroïdallergie

Steroïdallergie is een allergie voor corticosteroïden, medicijnen die van prednisolon zijn afgeleid. Meestal gaat het hierbij om een type IV allergie: het vertraagde type. De allergie kan eczeemklachten op de huid veroorzaken. Corticosteroïd-zalven worden vaak voorgeschreven om eczeem te behandelen. Als iemand voor de gebruikte zalf allergisch is, zal de zalf dus averechts werken.


Mensen die allergisch zijn voor één corticosteroïde, zijn nog weleens allergisch voor meer corticosteroïden. Hierin zijn groepen te onderscheiden, welke genummerd worden van A tot D2. Als iemand allergisch is voor een corticosteroïde uit groep A, kunnen stoffen uit de groepen B tot D2 vaak wel gebruikt worden. Deze groepsindeling is deels op theoretische gronden; vaak kan allergie slechts voor 1 middel worden aangetoond. Zie hiervoor de NVDV folder steroidallergie (externe link).



</doc>
<doc id="1097577" url="https://nl.wikipedia.org/wiki?curid=1097577" title="Kalmeringsmiddel">
Kalmeringsmiddel

Kalmeringsmiddelen zijn psychofarmaca met een sederende, en vaak ook slaapbevorderende werking. Aanvankelijk werden hiervoor barbituraten gebruikt, maar sinds de jaren zestig zijn deze vervangen door benzodiazepinen. Voordelen van benzodiazepinen boven barbituraten zijn dat ze veel minder gevaarlijk zijn in geval van een overdosis en dat, hoewel barbituraten en benzodiazepinen beide verslavend kunnen werken, de ontwenningsverschijnselen bij benzodiazepinen minder ernstig zijn.


</doc>
<doc id="1097610" url="https://nl.wikipedia.org/wiki?curid=1097610" title="Rudolf Arthur Pfeiffer">
Rudolf Arthur Pfeiffer

Rudolf Arthur Pfeiffer (Saarbrücken, 30 maart 1931 - ? , 2012) was een Duits geneticus die vooral bekendstaat als de ontdekker van het syndroom van Pfeiffer en het Reinhardt Pfeiffer syndrome (samen met Kurt Reinhardt). Hij werkte op de Friedrich-Alexander-Universität Erlangen-Nürnberg.


</doc>
<doc id="1097616" url="https://nl.wikipedia.org/wiki?curid=1097616" title="Emil Pfeiffer">
Emil Pfeiffer

Emil Pfeiffer (Wiesbaden, 1 maart 1846 — aldaar, 13 juli 1921) was een Duitse internist en kinderarts, die vooral bekendstaat als de ontdekker van de ziekte van Pfeiffer.

Pfeiffer bezocht het gymnasium in Wiesbaden en studeerde daarna geneeskunde in Bonn, Würzburg en Berlijn, waar hij in 1869 zijn artsenbul ontving.
Aansluitend werd hij legerarts tijdens de Frans-Duitse Oorlog, waarna hij in Wiesbaden ging praktiseren. Hier maakte hij naam als arts in de balneologie en hield zich bezig met de heilzame werking van het mineraalwater uit de lokale bronnen.
Als kinderarts verdiepte Pfeiffer zich in zuigelingenvoeding, zette hij zich in voor de oprichting van kindertehuizen en crèches en beschreef de, ook naar hem genoemde, klierkoorts: een door het Epstein-Barrvirus veroorzaakte ziekte van het lymfesysteem.

Tussen 1887 en1905 was hij secretaris van het "Gesellschaft für Kinderheilkunde". Als internist publiceerde hij meerder werken over jicht en was hij één van de oprichters en tot 1914 secretaris van het in 1882 in Wiesbaden opgerichte "Kongress für Innere Medizin", een jaarlijkse bijeenkomst van de meest toonaangevende clinici uit het Duitse taalgebied. Op aanbeveling van een collega werd Pfeiffer ontboden voor een consult bij de toenmalige Shah van Perzië, Muzaffer ed-din Mirza, die aan een ernstige vorm van jicht leed.

Naast zijn medische werk was Pfeiffer ook een geïnteresseerd botanicus: hij teelde zelf talrijke zeldzame planten, die hij zelf ook in aquarel schilderde. Er zijn in de bibliotheek van Wiesbaden meer dan 2000 aquarellen van zijn hand bewaard gebleven.


In 1920 werd tot Pfeiffer erelid van de "Nassauischen Vereins für Naturkunde" benoemd.



</doc>
<doc id="1098687" url="https://nl.wikipedia.org/wiki?curid=1098687" title="Ankylose (geneeskunde)">
Ankylose (geneeskunde)

De term ankylose wordt gebruikt bij de gewrichten wanneer er in een gewricht geen bewegingsmogelijkheid is, doordat de botdelen door ziekte aan elkaar vergroeid zijn. Een voorbeeld is ankylose van het kaakgewricht. Een ander voorbeeld is de ziekte van Bechterew (oftewel "ankyloserende spondylitis"): hierbij zorgt een reumatische ontsteking ervoor dat de ruggenwervels aan elkaar vergroeien.


</doc>
<doc id="1098806" url="https://nl.wikipedia.org/wiki?curid=1098806" title="Musculus extensor carpi ulnaris">
Musculus extensor carpi ulnaris

De musculus extensor carpi ulnaris of ulnaire handstrekker is een spier in de onderarm die zorgt voor extensie en adductie van de hand in het polsgewricht.

De spier heeft twee spierkoppen, te weten het caput humerale, dat zijn oorsprong kent aan de epicondylus lateralis van de humerus, en het caput ulnare, dat aanhecht aan de achterzijde van de ellepijp. Zijn aanhechting bevindt zich aan de basis van het vijfde middenhandsbeentje. De aanhechtingspees verloopt door de zesde tunnel van het retinaculum extensorum.

De musculus extensor carpi ulnaris zorgt bij de mens voor extensie en ulnairabductie van de pols. Bij carnivoren is de musculus extensor carpi ulnaris een minder belangrijke strekker van de handwortelbeenderen. In hoefdieren heeft de spier een functie als buigspier en wordt bij deze dieren derhalve soms aangeduid als "musculus ulnaris lateralis".


</doc>
<doc id="1098808" url="https://nl.wikipedia.org/wiki?curid=1098808" title="Ulnairabductie">
Ulnairabductie

Ulnairabductie is een van de termen die binnen de functionele anatomie gebruikt wordt om een beweging in een gewricht te beschrijven. Deze termen zijn, als onderdeel van de zogenaamde descriptieve termen, onderdeel van de internationaal aanvaarde nomenclatuur van de anatomie.

Ulnairabductie staat voor de beweging van de pols of van een vinger in de richting van de ellepijp ("ulna"). Omdat anatomisch gezien, wanneer de armen langs het lichaam gehouden worden, de ulna aan mediale zijde van het lichaam is gelegen, wordt de betreffende beweging in de pols soms ook wel adductie genoemd. Er wordt echter met nadruk onderscheid gemaakt tussen ulnair- en radiaalabductie, dat anatomisch gezien meer abductie betreft.

In het polsgewricht van de mens is gemiddeld 30° ulnaire abductie mogelijk. De belangrijkste spieren verantwoordelijk voor ulnairabductie zijn de musculus extensor carpi ulnaris, de musculus flexor carpi ulnaris en de musculus extensor digiti minimi.


</doc>
<doc id="1098840" url="https://nl.wikipedia.org/wiki?curid=1098840" title="Penisbreuk">
Penisbreuk

Een penisbreuk is een scheur in de wand van een van de drie zwellichamen, de tunica albuginea, in de penis. Dit resulteert in een krakend geluid, een blauw-paarse zwelling, het verdwijnen van de erectie en een kromme penis. 

Degene die dit overkomt dient met spoed naar een uroloog, de huisarts of eerste hulp te gaan, omdat het in een later stadium niet altijd meer te herstellen is. Er moet worden onderzocht of de urinebuis niet is beschadigd. Ook is het raadzaam om de bloeding tegen te gaan door plaatselijk te koelen met ijs.


</doc>
<doc id="1098893" url="https://nl.wikipedia.org/wiki?curid=1098893" title="Ontharingscrème">
Ontharingscrème

Ontharingscrème is crème die wordt gebruikt voor het verwijderen van haren op diverse lichaamsdelen. Vaak bevat het thioglycolzuur, zodat het haar gemakkelijk bij het haarzakje kan worden afgebroken. 

De crème dient op de huid te worden gesmeerd, en na een korte inwerktijd met een spatel van de huid worden verwijderd. 

De voordelen van ontharingscrème boven andere ontharingsmiddelen zijn:

De nadelen van ontharingscrème zijn onder andere



</doc>
<doc id="1099126" url="https://nl.wikipedia.org/wiki?curid=1099126" title="Radiaalabductie">
Radiaalabductie

Radiaalabductie is een van de termen die binnen de functionele anatomie gebruikt wordt om een beweging in een gewricht te beschrijven. Deze termen zijn, als onderdeel van de zogenaamde descriptieve termen, onderdeel van de internationaal aanvaarde nomenclatuur van de anatomie.

Radiaalabductie staat voor de beweging van de pols of van een vinger in de richting van het spaakbeen ("radius"), dus in de richting van de duim. Omdat anatomisch gezien, wanneer de armen langs het lichaam gehouden worden, de radius aan laterale zijde van het lichaam is gelegen, wordt de betreffende beweging in de pols soms ook wel kortweg abductie genoemd. Er wordt echter met nadruk onderscheid gemaakt tussen radiaal- en ulnairabductie, dat anatomisch gezien meer adductie betreft.

De belangrijkste spieren verantwoordelijk voor de radiaalabductie in de pols zijn de musculus extensor carpi radialis longus, de musculus abductor pollicis longus, de musculus extensor pollicis longus, de musculus flexor pollicis longus en de musculus flexor carpi radialis.


</doc>
<doc id="1099138" url="https://nl.wikipedia.org/wiki?curid=1099138" title="Inversie (anatomie)">
Inversie (anatomie)

Inversie is een van de termen die binnen de functionele anatomie gebruikt wordt om een beweging in een gewricht te beschrijven. Deze termen zijn, als onderdeel van de zogenaamde descriptieve termen, onderdeel van de internationaal aanvaarde nomenclatuur van de anatomie.

Inversie staat voor de beweging van de voetzool naar het mediane vlak. De tegenovergestelde beweging is eversie. Inversie en eversie worden niet resp. supinatie en pronatie genoemd, analoog aan de bewegingen van de hand. Supinatie en pronatie vinden in de onderste extremiteit (benen) niet plaats in de enkel (daar waar dus wel de eversie en inversie plaatsvindt) maar in de middenvoetsbeentjes. Hierbij is de supinatie een naar binnen draaiende beweging van de middenvoetsbeentjes en is pronatie een naar buiten draaiende beweging van de middenvoetsbeentjes, analoog aan de bewegingen van de hand. Supinatie en pronatie in de voet zijn alleen mogelijk wanneer er respectievelijk inversie en eversie optreedt.

De spieren verantwoordelijk voor deze beweging zijn de musculus tibialis anterior en de musculus tibialis posterior. De beweging vindt plaats in het gewricht tussen talus (sprongbeen) en calcaneus (hielbeen).

Bij een enkelverzwikking is er meestal ook sprake van een inversiebeweging die ten grondslag ligt aan de ontstane blessure. In dat geval wordt dan ook wel van een "inversietrauma" gesproken.


</doc>
<doc id="1099140" url="https://nl.wikipedia.org/wiki?curid=1099140" title="Eversie">
Eversie

Eversie is een van de termen die binnen de functionele anatomie gebruikt wordt om een beweging in een gewricht te beschrijven. Deze termen zijn, als onderdeel van de zogenaamde descriptieve termen, onderdeel van de internationaal aanvaarde nomenclatuur van de anatomie.

Eversie staat voor de beweging van de voetzool van het mediane vlak vlak af, dus naar lateraal. De tegenovergestelde beweging is inversie. Inversie en eversie worden niet resp. supinatie en pronatie genoemd, analoog aan de bewegingen van de hand. Pronatie en supinatie vinden in de onderste extremiteit (benen) niet plaats in de enkel (daar waar dus wel de eversie en inversie plaatsvindt) maar in de middenvoetsbeentjes. Hierbij is de supinatie een naar binnen draaiende beweging van de middenvoetsbeentjes en is pronatie een naar buiten draaiende beweging van de middenvoetsbeentjes, analoog aan de bewegingen van de hand. Supinatie en pronatie in de voet zijn alleen mogelijk wanneer er respectievelijk inversie en eversie optreedt.

De spieren verantwoordelijk voor deze beweging zijn de musculus peronaeus longus en de musculus peronaeus brevis. De beweging vindt plaats in het gewricht tussen talus (sprongbeen) en calcaneus (hielbeen), het onderste spronggewricht.


</doc>
<doc id="1099222" url="https://nl.wikipedia.org/wiki?curid=1099222" title="Picornavirus">
Picornavirus

Een picornavirus is een RNA-virus zonder lipide-enveloppe.

Tot de picornavirussen worden onder meer gerekend:


</doc>
<doc id="1099252" url="https://nl.wikipedia.org/wiki?curid=1099252" title="Circumductie">
Circumductie

Circumductie (Latijn "circumducere", ronddraaien) is een van de termen die binnen de functionele anatomie gebruikt wordt om een beweging in een gewricht te beschrijven. Deze termen zijn, als onderdeel van de zogenaamde descriptieve termen, onderdeel van de internationaal aanvaarde nomenclatuur van de anatomie.

Circumductie staat voor de beweging van een extremiteit (bijvoorbeeld hand, voet of vinger) waarbij deze extremiteit rond de mantel van een denkbeeldige kegel gaat, en het uiterste puntje van deze extremiteit een cirkel beschrijft. Bij circumductie is er sprake van een afwisseling van aanspanning in flexoren, extensoren, adductoren en abductoren.

Een speciale vorm van circumductie is helicopedie, de beweging van een spastisch verlamd been bij patiënten met een eenzijdige verlamming.


</doc>
<doc id="1099628" url="https://nl.wikipedia.org/wiki?curid=1099628" title="Johannes Huizinga">
Johannes Huizinga

Johannes (Johan) Huizinga (Bolsward, 2 april 1867 - Amersfoort, 28 april 1946) was burgemeester van Axel (1908-1912) en Terneuzen (1912-1936).

Hij was voor zijn burgemeesterschap kapper en militair en was betrokken bij allerlei bonden, onder andere het Nederlandsch Werkliedenverbond Patrimonium en comités. Kerkelijk behoorde hij tot de Gereformeerde Kerken in Nederland, politiek tot de Anti-Revolutionaire Partij (ARP).

Pseudoniemen: "Joh. de Boer", "Joh. v. Schelie", "J. Zondervan".

Huizinga werd in 1867 geboren als zoon van Albertus Johannes Huizinga en Jantje Wiebrens de Boer in Bolsward. Zijn vader was werkzaam als zelfstandig zadel- en schoenmaker en zijn moeder was koopvrouw. De ouders van Huizinga hadden het financieel erg moeilijk en daarom was zijn vader genoodzaakt zich als knecht aan te bieden bij een patroon in Huizum, gemeente Leeuwarderadeel.

In Huizum genoot hij onderwijs in de dorpsschool, waar zich één lokaal bevond waarin honderd kinderen onder leiding van een bovenmeester les kregen. Op zijn negende werd hij door de bovenmeester in de hoogste klas geplaatst omdat hij zeer goed presteerde en mocht af en toe voor de klas staan. Voor zijn vader was dit aanleiding hem van school te halen, om hem te helpen bij het werk, omdat hij weer als zelfstandige was begonnen. Dit bracht echter niet genoeg op en Huizinga werd daarom onder leiding van zijn moeder koopman. In zijn autobiografie "De man uit het volk" schrijft hij dat hij op de ""avond van de eerste dag als straatventer thuis kwam met een ontvangst van ƒ 0,075 zegge zeven en een halve cent, de verkoop van drie veters. Zijn moeder troostte hem met de opmerking, dat het later wel beter werd. Inderdaad, het is beter geworden. Later wist zijn moeder dit te waarderen en gaf hem 5 cent zakgeld en 2 sigaren per week, een ongekende weelde in die dagen voor ’n jongen van 12 jaar"."

Zijn moeder wilde dat Huizinga weer onderwijs genoot en om dit te bekostigen werd hij naar Leeuwarden gezonden. Hij verdiende hier zijn geld door boodschappen te doen voor een caféhouder. Het schoolbezoek duurde echter niet lang, omdat zijn vader hem weer in de werkplaats wilde hebben. In 1879 keerde hij met zijn ouders terug naar Bolsward. zijn ouders hoopten het in Bolsward beter te krijgen, omdat ze daar contacten hadden. In Bolsward zette Huizinga zijn activiteiten als koopman voort. Zijn ervaringen als koopman brachten hem in aanraking met de leefomstandigheden van de arbeiders die het in die tijd zeer zwaar hadden. Het koopmansbestaan zit bij Huizinga in het hart, zo schrijft hij in zijn autobiografie, maar het geeft hem geen bevrediging voor de toekomst, aangezien het een onzeker bestaan bood. Zijn ouders waren hierover verdeeld. Zijn moeder wees hem op voorbeelden van familie die van koopman uitgegroeid waren tot grootwinkelier, maar zijn vader wilde hem graag in terug in de werkplaats hebben. Dit laatste gebeurde ook, maar dat duurde niet lang. Uiteindelijk werd besloten dat hij in een ander bedrijf zou gaan werken. Hij werd interne bediende bij een patroon van een kapperszaak en leerde hier het vak van kapper. Echter, door onenigheid met de patroon, moest hij in 1882 op zoek naar een andere betrekking.

Onder de titel "De man uit het volk" is er een niet-gepublicieerde biografie van "Johannes Huizinga". Dit betreft echter hoogstwaarschijnlijk een autobiografie volgens het BWSA. Toch worden er enkele vermeldingen gemaakt over onderwerpen ná zijn dood;

Citaat 1: ""In het najaar van 1886 liet hij zich inschrijven als lid van het Nederlandsch Werkliedenverbond “Patrimonium” en is dat gebleven tot aan het eind van zijn leven"".

Citaat 2:" "Bij zijn heengaan ontving hij de hoogste onderscheiding: Het Kruis van verdienste van het Rode Kruis"".

De (auto)biografie begint als volgt;

In 1903 werd hij benoemd tot Ridder in de Orde van Oranje-Nassau.
Bij besluit van 31 augustus 1935 werd hij daarin bevorderd tot Officier in de Orde van Oranje-Nassau.
Aan hem werd uitgereikt de medaille van Koning Albert van België, voor de zorg voor de vluchtelingen tijdens de Eerste Wereldoorlog. Ook ontving hij het Mobilisatiekruis. Hij ontving het Kruis van twintigjarige dienst als voorzitter van het Rode Kruis.
De Legpenning van H.K.H. Prinses Juliana ontving hij voor zijn arbeid in het belang van het Steuncomité.

Bij zijn overlijden ontving hij de onderscheiding: Het Kruis van verdienste van het Rode Kruis.
Verder werd hem bij zijn vertrek uit het ambt, een legpenning uitgereikt door de KLM uit erkentelijkheid voor zijn arbeid voor de luchtvaart.
En even na zijn vestiging in Amersfoort, werd hem zijn benoeming tot officier van de Kroonorde, door Koning Leopold van België toegezonden.

Toen Huizinga in 1936 als burgemeester van Terneuzen met pensioen ging, werd hij door de gemeenteraad geëerd met een monument aan de Axelsestraat. Woningbouwvereniging Werkmansbelang voegde daaraan een portret toe op een zuil. In 1983 werd een plein in de Terneuzen naar de burgemeester vernoemd, het plein kreeg de naam Huizingaplein. Voor het monument is in 1938 ter ere van de geboorte van prinses Beatrix een boom geplant.


</doc>
<doc id="1100379" url="https://nl.wikipedia.org/wiki?curid=1100379" title="Pseudartrose">
Pseudartrose

Pseudartrose of pseudoartrose (Grieks: ψευδή, vals, onwaar en άρθρον, gewricht) is het verschijnsel dat optreedt wanneer een botbreuk niet vastgroeit, en er een vals gewricht ontstaat. Wanneer er na zes maanden geen sprake is van consolidatie, dat wil zeggen vastgroeiing, tussen de twee of meer delen van een fractuur, is er sprake van "non union" en dus van pseudartrose. Als de delen over een periode langer dan vier maanden maar korter dan zes maanden niet vastgegroeid zijn, is er sprake van vertraagde botheling of "delayed union".

Pseudartrose treedt het vaakst op na breuken in de schacht van lange pijpbeenderen, in boven- en onderarm en boven- en onderbeen. Een ander berucht bot waarin veelvuldig pseudartrose optreedt, is het os scaphoideum, een van de handwortelbeentjes.

Oorzaken van het optreden van pseudartrose kunnen onder andere zijn:

Pseudartrose kan aanleiding geven tot langdurige pijn- of functionele klachten.

Bij pseudartrose kan onderscheid worden gemaakt tussen een hypertrofe en een atrofe vorm. De hypertrofe vorm laat wel callusvorming rond de breuk zien, terwijl toch sprake is van non-union. Bij deze fracturen bestaat de therapie met name uit stabiliserende maatregelen. Gipsen of de bothelften middels een plaat of schroeven vastzetten zijn dan de aangewezen therapie. De atrofe vorm van pseudartrose geeft op een röntgenfoto een beeld waarbij het natuurlijke genezingsproces duidelijk achterwege blijft, er wordt dan namelijk geen callus gevormd. Bij deze vorm van pseudartrose moet neovascularisatie op de voorgrond staan. Dit kan worden bevorderd door een spongiosaplastiek uit te voeren, met donorbot of eigen bot van de patiënt uit bijvoorbeeld de bekkenkam. Ook een schroef die enige werking in het bot vertoont (en dus niet geheel vastzit), kan callusvorming bevorderen.


</doc>
<doc id="1100758" url="https://nl.wikipedia.org/wiki?curid=1100758" title="Kaapse cobra">
Kaapse cobra

De Kaapse cobra ("Naja nivea") is een slang uit de familie koraalslangachtigen (Elapidae). De soort werd voor het eerst wetenschappelijk beschreven door Carolus Linnaeus in 1758. Oorspronkelijk werd de wetenschappelijke naam "Coluber niveus" gebruikt. De Kaapse cobra is een regionaal zeer veel voorkomende slang en de giftigste cobra van Afrika.

Met een lengte van 120-170 cm is het in vergelijking met andere cobrasoorten een kleine slang. Het heeft een slanke lichaamsbouw met een afstekende vlakke kop. Zijn kleur verschilt van regio tot regio. Crèmekleurige tot citroengele exemplaren komen vooral in Botswana en de Zuid-Afrikaanse provincie Transvaal voor maar ook in andere gebieden; in Botswana (Kalahari) komt ook een gele bruingevlekte variant voor; in de Kaapregio komen vooral bruine en zwarte varianten voor. Door zijn variatie is hij bekend in het Afrikaans onder twee namen: "geelslang" en "bruinkapel".

De onbeweeglijke giftanden zijn in vergelijking met andere cobra's relatief kort. De ogen hebben ronde pupillen, typisch voor reptielen die voornamelijk overdag actief zijn.

De Kaapse cobra leeft op de bodem, en is minder in bomen te vinden dan andere slangen. Ze zijn overdag en in de avondschemering actief en gaan dan op jacht. De prooi wordt zoals bij de meeste gifslangen gedood door een beet, prooidieren zijn voornamelijk knaagdieren, kleine vogels (vooral wevers, waarvoor hij in kleine bomen klimt), amfibieën en andere slangen en reptielen. Tussen mei en augustus wordt een winterslaap gehouden.

Over de voortplanting is nog weinig bekend. De paring gebeurt in de maanden februari en april. Het wijfje legt in juni en juli tussen de 15 en 20 eieren (60 x 30 mm) in verlaten holen. De eieren komen, naargelang de temperatuur, na 5 tot 7 weken uit.

Het gif van de Kaapse cobra geldt als even gevaarlijk als dat van de zwarte mamba. Het is een vooral neurotoxisch gif dat bij prooidieren binnen enkele minuten tot de dood leidt. Voor de mens is het ook extreem gevaarlijk. Zonder behandeling leidt een beet meestal binnen 2 tot 5 uur tot de dood.

De eerste symptomen na een beet zijn spraakstoornis, slikproblemen en hangende oogleden. Naast problemen met de bloeddoorloping, treden er verlammingen op, die ook de ademhalingsspieren aantasten en zo tot dood door verstikking leiden. Bij de beet kunnen zich bloeduitstortingen, zwellingen, bloedblaasjes en afstervend weefsel ontwikkelen. De wond heeft ook na behandeling vaak maanden nodig om te helen.

De Kaapse cobra komt voor op de steppes en savannes van Zuid-Afrika, Botswana en Namibië. Hij houdt zich vooral op bij rivieroevers en in de nabijheid van mensen. Ze zijn dan ook vaak te vinden in huizen. Ze komen tot 2700 m hoogte voor.


</doc>
<doc id="1100894" url="https://nl.wikipedia.org/wiki?curid=1100894" title="HMC Westeinde">
HMC Westeinde

Het HMC Westeinde, ook wel Westeinde Ziekenhuis genoemd, voormalig MCH Westeinde, is een ziekenhuis in Den Haag. Het maakt samen met Antoniushove en Bronovo deel uit van de Haaglanden Medisch Centrum. Het ziekenhuis is gevestigd aan de Lijnbaan.

In 1873 werd het Westeinde opgericht door pater Marijnen. Het werd dus een katholiek ziekenhuis, onder de naam St. Johannes de Deo en dat heeft lang een stempel op de zorg gedrukt. De pater verzamelde zelf het geld om het ziekenhuis op te richten en vond notaris C.J. Schiefbaan bereid het pand aan te schaffen. Er is nog steeds een Schiefbaanzaal en in een andere vergaderzaal hangen de portretten van notaris Schiefbaan en zijn echtgenote.
In 1938 werd een groot hoofdgebouw evenwijdig aan het Westeinde geopend, dat nu nog bestaat. In 1969 werd de naam van het ziekenhuis officieel veranderd in Westeinde Ziekenhuis. Iedereen noemde het al zo, en iedereen noemt het nog steeds zo. In 1979 kreeg het Westeinde aanvullend een nieuw gebouw, weer aan de gelijknamige straat, het Westeinde. In 1998 is het Westeinde Ziekenhuis opgegaan in het MCH.

Locatie Westeinde is te bereiken met tram 2 en RandstadRail 3 en 4, halte HMC Westeinde.



</doc>
<doc id="1101175" url="https://nl.wikipedia.org/wiki?curid=1101175" title="Austrelaps">
Austrelaps

Austrelaps is een geslacht van drie soorten slangen uit de familie koraalslangachtigen (Elapidae). In andere talen worden ze wel 'koperkoppen' genoemd. Hoewel ze hun naam delen met de Amerikaanse koperkop ("Agkistrodon contortrix"), zijn ze niet verwant. Deze laatste soort behoort namelijk tot de adderfamilie (Viperidae).

De verschillende soorten zijn over het algemeen gemiddeld van lengte in vergelijking met andere slangen, ze worden zelden langer dan 1,80 meter. Ze hebben vele kleurvarianten; van koperbruin tot geel-, roodachtig tot grijs of zelfs zwart, dit kan per individuele soort verschillen. Een koperkleurige kop hebben ze dan ook niet allemaal, ondanks de naam. Sommige hebben ook nog tekeningen achter op hun kop. Misschien wel door hun grote variatie, is het pas in de tweede helft van de 19de eeuw bekend geworden, dat er drie te onderscheiden soorten zijn. Hun giftanden zijn, zoals bij alle leden van de koraalslangachtigen, onbeweeglijk en zijn aan de voorkant van kaak gepositioneerd. Ze hebben een verlegen karakter en zullen eerder vluchten dan vechten, als dat mogelijk is.

Deze slangen zijn vooral overdag actief, maar in warm weer jagen ze 's nachts. Ze zijn erg thuis in het water, ze kunnen goed zwemmen en zijn vaak te vinden bij kikkerpoelen. Ze jagen op verschillende prooidieren, waaronder hun eigen jongen. Maar hun voornaamste prooi is de kikker. Bij grote concentraties kikkers, zijn er vaak ook veel koperkoppen te vinden en weinig andere slangen.

Het paren begint in de lente en aan het eind van de zomer werpt het vrouwtje rond de 14 levende jongen, van net geen 20 cm.

Het gif van koperkoppen is in vergelijking met andere Australische slangen gemiddeld giftig en te vergelijken met dat van de Indiase brilcobra. Desondanks komt er een substantiële hoeveelheid gif vrij bij een beet en onbehandeld kan deze eenvoudig een gezonde volwassen mens doden. Er is geen specifiek antigif beschikbaar, maar antigif van de tijgerslangen uit het geslacht "Notechis" is effectief.

Geslacht "Austrelaps"


</doc>
<doc id="1101178" url="https://nl.wikipedia.org/wiki?curid=1101178" title="Laaglandse koperkop">
Laaglandse koperkop

De laaglandse koperkop of Australische koperkop ("Austrelaps superbus") is een zeer giftige slang uit de familie koraalslangachtigen (Elapidae). De soort werd voor het eerst wetenschappelijk beschreven door Albert Günther in 1858. Oorspronkelijk werd de wetenschappelijke naam "Hoplocephalus superbus" gebruikt.

De huidkleur van deze terrestrische slang is grijs of roodbruin tot zwart op de rug en roomwit of geel op de flanken. De lichaamslengte bedraagt 130 tot 170 cm.

Deze nachtelijke jager eet kleinere knaagdieren, hagedissen, kikkers en zelfs een vis zal de koperkop als maaltijd vangen, want het zijn uitstekende zwemmers. Hij kan goed tegen lage temperaturen en blijft derhalve lang actief. Bij bedreiging zal de slang vluchten, maar als dat niet mogelijk is zal het dier overgaan tot een aanval. De slang zal zijn hals plat maken en luid sissen en blazen zoals een cobra dat doet. Als er na een beet geen directe medische hulp beschikbaar is, is de kans groot dat de getroffene komt te overlijden.

Deze soort is levendbarend. Laat in de zomer komen de jongen ter wereld.

Deze soort komt voor in moerassige habitats in Zuidoost-Australië en Noord-Tasmanië


</doc>
<doc id="1101435" url="https://nl.wikipedia.org/wiki?curid=1101435" title="Rode Swastika">
Rode Swastika

De Internationale Rode swastika is een religieuze internationale hulporganisatie, die vergelijkbaar is met het Rode kruis.

In het begin had de organisatie armenhuizen en soepkeukens. Nu heeft de organisatie scholen in Hongkong (Tuen Mun and Tai Po) en Singapore.
Het heeft een hoofdkantoor in Taiwan en kantoren in Tokio, Londen en Parijs.

De Rode swastika werd in 1921 in een Pekingnese Daoyuan onder het motto “促进世界和平，救济灾患” opgericht door onder andere Qian Nengxun (钱能训), Du Bingyin (杜秉寅), Li Jiabai (李佳白) en andere Chinezen. 


Tijdens de Tweede Wereldoorlog hielp de organisatie met het begraven van de lijken die door de Japanse bezetters werden vermoord. Veelal in het Bloedbad van Nanking. 

Tijdens rampen in Japan en de Sovjet-Unie was de organisatie ook aanwezig om de mensen te helpen.



</doc>
<doc id="1101496" url="https://nl.wikipedia.org/wiki?curid=1101496" title="HMC Antoniushove">
HMC Antoniushove

De HMC Antoniushove, ook wel Antoniushove genoemd, voormalig MCH Antoniushove is een ziekenhuis in Leidschendam. Het maakt samen met Westeinde en Bronovo deel uit van de Haaglanden Medisch Centrum. Het ziekenhuis is gevestigd aan de Burgemeester Banninglaan.

In 1913 werd door pastor van Stee de Antoniushove niet opgericht als ziekenhuis maar als pension voor welgestelde ouderen. De eerste locatie was in Voorburg, pas in 1973 verhuisde Antoniushove naar Leidschendam. De ziekenzaal van het pension werd ook opengesteld voor mensen uit de omgeving. Hieraan was zoveel behoefte dat deze afdeling hard groeide en belangrijker werd dan het pension. In 1991 en 1992 werden er een nieuwe tramkeerlus en een tram-/bushalte aangelegd, waarmee de bereikbaarheid van het ziekenhuis werd verbeterd. Ook werden er nieuwe parkeerplaatsen aangelegd. In 1998 werden Sint Antoniushove en Westeinde Ziekenhuis gefuseerd tot Medisch Centrum Haaglanden. In 2006 en 2007 werden de begane grond en de 1e en 2e verdieping verbouwd. Ook de Spoedeisende hulp werd verbouwd en de gevel werd vernieuwd. In 2012 werd de bushalte opgeheven en werden nog alleen in 2013 gebruikt door buurtbussen.

In 2013 heeft de Medisch Centrum Haaglanden bekendgemaakt dat MCH Antoniushove wordt uitgebreid. Hiervoor komt op de plaats van de voormalige tramkeerlus en parkeerplaatsen een nieuw gebouw. In het gebouw komt er een nieuwe hoofdingang, een bloedafdeling, een apotheek, een huisartsenpraktijk, een restaurant en een verpleegafdeling, waar eenpersoonskamers bevatten. Ook komt er een binnentuin en een nieuwe parkeergarage. De voormalige tramkeerlus werd tussen april en juli 2013 omgebouwd naar een tailtrack en werd samen met de tramhalte verplaatst naar Burgemeester Banninglaan. De parkeerplaatsen werden in april 2013 tijdelijk verplaatst naar het Gruttolaan. Ook de Burgemeester Banninglaan zelf werd heringericht. In augustus 2013 start de nieuwbouw en naar verwachting is het in 2015 gereed.

Locatie Antoniushove is te bereiken met tram 2, RandstadRail 19 en bus 46, halte HMC Antoniushove en tram 6, halte Leidsenhage.



</doc>
<doc id="1101882" url="https://nl.wikipedia.org/wiki?curid=1101882" title="Michel D'Hooghe (voetbalbestuurder)">
Michel D'Hooghe (voetbalbestuurder)

Michel baron D'Hooghe (Brugge, 8 december 1945) is de gewezen voorzitter van zowel de Belgische Voetbalbond (1987-2001) als van de Belgische voetbalclub Club Brugge K.V. (2003-2009).. D'Hooghe is ook geneesheer.

In de vroege jaren 70 maakte D’Hooghe zich als jonge dokter verdienstelijk voor Club Brugge, samen met kinesist Eddy Warrinnier. Het duo werd met een dramatische gebeurtenis geconfronteerd, toen Club-speler Nico Rijnders in oktober 1972 tijdens een wedstrijd tegen Club Luik getroffen werd door een hartaanval. Een snelle interventie van dokter D'Hooghe redde hem het leven. Vier jaar later overleed de Nederlander alsnog na een nieuwe, fatale hartstilstand.

Aan de zijde van trainer Ernst Happel maakte D'Hooghe de opgang van Club Brugge tot Europese subtopper mee. In 1979 werd hij vertegenwoordiger van Club bij de Profliga. Twee jaar later volgde hij Standard-boegbeeld Roger Petit op als voorzitter van de Profliga, een mandaat dat hij zes jaar zou uitoefenen. 

In 1986 werd hij delegatiehoofd van het Belgisch voetbalelftal voor het WK in Mexico. Eén jaar later promoveerde D'Hooghe tot voorzitter van de Belgische Voetbalbond. Nog eens een jaar later werd hij lid van het Uitvoerend Comité van de FIFA en voorzitter van de Medische Commissie van de wereldvoetbalbond.

Gedurende veertien jaar leidde D'Hooghe de grootste nationale sportfederatie. In 1995, bij de 100ste verjaardag van de voetbalbond en exact tien jaar na het Heizeldrama, werd het totaal gerestaureerde nationale stadion ingehuldigd en tot Koning Boudewijnstadion omgedoopt.

De Rode Duivels boerden sportief uitstekend en wisten zich ook in 1990, 1994 en 1998 voor de eindronde van het wereldkampioenschap voetbal te kwalificeren. Naast die sportieve bijval, was er de organisatie van Euro 2000, het Europees Kampioenschap dat hij met zijn Nederlandse collega Jo van Marle naar de Lage Landen haalde en met Jeu Sprengers organiseerde. Enkele maanden vooraleer hij, in de zomer van 2001, het voorzitterschap van de voetbalbond doorgaf aan Jan Peeters, kreeg D'Hooghe de eretitel van "baron".

In 2003 volgde D'Hooghe het overleden Club-boegbeeld Michel Van Maele op als voorzitter. Twee maanden na zijn aantreden als voorzitter mocht hij de twaalfde landstitel van Club Brugge vieren. Hij weigerde er enige verdienste in en droeg de titel volkomen op aan zijn overleden voorganger.


</doc>
<doc id="1101885" url="https://nl.wikipedia.org/wiki?curid=1101885" title="Pleuravocht">
Pleuravocht

Pleuravocht is de pathologische ophoping van vocht tussen de beide longvliezen, de pleura parietalis en de pleura visceralis. Hierdoor kan een patiënt benauwd worden (dyspnoe), met name bij inspanning (dyspnoe d'effort) en platliggen (orthopnoe).

De oorzaken van pleuravocht zijn uiteenlopend. Er kan een pleurapunctie (afnemen van vocht via een prik in de pleuraholte) verricht worden, waarna verdere typering plaatsvindt door middel van biochemisch onderzoek. Bij dit onderzoek wordt gekeken naar de eiwitverhouding van het vocht ten opzichte van het serum. Tevens wordt het LDH (lactaatdehydrogenase), glucose en pH in het vocht bepaald.
Tevens vindt er altijd een kweek van het vocht plaats en wordt er gekeken of er tuberculose-bacteriën aanwezig zijn. Daarnaast zal de patholoog-anatoom het vocht onderzoeken op de aanwezigheid van kwaadaardige cellen.

Indien de hoeveelheid eiwit en LDH in het pleuravocht laag zijn, spreekt men van een transsudaat. Indien deze hoog zijn, spreekt men van een exsudaat.

Bij dit soort pleuravocht is er vaak een systemische verandering, waardoor vocht zich tussen de longvliezen ophoopt. Men denkt dan aan de volgende oorzaken:

Verdere ontlasting van het vocht wordt niet aanbevolen indien er sprake is van decompensatio cordis. Deze ziekte dient behandeld te worden met medicijnen.

Bij exsudatief pleuravocht is er sprake van een lokaal probleem, waardoor vocht zich ophoopt.
Oorzaken zijn:

Bij exsudatief pleuravocht wordt het vocht gedraineerd middels het inbrengen van een drain. Vaak wordt, nadat al het vocht afgelopen is, een zogenaamde pleurodese verricht. Hierbij wordt een medicijn in de pleuraholte ingebracht die een ontsteking op gang brengt. Daardoor plakken de longvliezen aan elkaar en kan niet opnieuw pleuravocht ontstaan. In Nederland gebruikt men met name talkpoeder om deze ontstekingsreactie op te wekken.



</doc>
<doc id="1101901" url="https://nl.wikipedia.org/wiki?curid=1101901" title="Empyeem">
Empyeem

Een empyeem is opeenhoping van pus binnen een bestaande anatomische ruimte in het lichaam. Het moet onderscheiden worden van een abces, waarbij pus zich vormt in een nog niet bestaande ruimte. In de (humane) geneeskunde ontstaat een empyeem het vaakst in de pleuraholte. Andere belangrijke organen waar een empyeem kan ontstaan, zijn de baarmoeder (pyometrium) en de appendix (gecompliceerde appendicitis).



</doc>
<doc id="1101961" url="https://nl.wikipedia.org/wiki?curid=1101961" title="Pleurapunctie">
Pleurapunctie

Een pleurapunctie (of thoracentesis) is een invasieve procedure om pleuravocht of lucht bij een pneumothorax te verwijderen, waarbij er verdere diagnostiek naar dit vocht kan plaatsvinden. Hierbij wordt een holle naald tussen de ribben in de pleuraholte gebracht, waarna vocht opgezogen wordt. In het algemeen wordt hierbij geen verdoving gebruikt, omdat dat een extra prik zou vereisen. Deze procedure werd voor het eerst beschreven in 1852.

De aanbevolen locatie om de pleurapunctie te verrichten verschilt in de literatuur. Vaak wordt geprikt in de midaxillair lijn, in de zesde, zevende of achtste intercostaalruimte.

Deze procedure is noodzakelijk indien zich onverklaard pleuravocht ophoopt in de borstholte tussen de longvliezen. Als zich veel pleuravocht ophoopt kan deze procedure ook plaatsvinden om tegelijkertijd het pleuravocht te laten aflopen. Hierbij wordt een drain achtergelaten in de pleuraholte.

Als de patiënt niet meewerkt of als er een stollingsstoornis bestaat, die niet met medicijnen gecorrigeerd kan worden, geldt dat als een absolute contra-indicatie.

Relatieve contra-indicaties zijn de aanwezigheid van bullae bij longemfyseem, het gebruik van PEEP tijdens een beademing en de aanwezigheid van maar één long.

De belangrijkste complicaties van een pleurapunctie zijn het ontstaan van een pneumothorax en een hematothorax. Zeldzaam is het ontstaan van re-expansie oedeem na het verwijderen van grote hoeveelheden pleuravocht.

Nadat het vocht is afgenomen wordt het onderzocht op biochemische, cytologische en microbiologische parameters om de diagnose te kunnen stellen. 

In het algemeen wordt de pleurapunctie alleen verricht door de longarts.


</doc>
<doc id="1102065" url="https://nl.wikipedia.org/wiki?curid=1102065" title="Spondylartropathie">
Spondylartropathie

De spondylartropathieën staan voor min of meer erfelijke aandoeningen waarbij overlap is in kenmerken als artritis van met name de wervelkolom en ontstekingen op de plaatsen waar pezen en/of ligamenten vastzitten aan de botten (de zogenaamde "enthesitis").

De artritis kan echter ook op andere plaatsen voorkomen. Er is een associatie met HLA-B27 en in mindere mate met HLA-Cw6. Naast de gewrichtsontstekingen is de aandoening geassocieerd met nog andere (reumatologische) fenomenen als uveïtis, sacro-illiïtis, iritis maar ook met de zogenaamde Inflammatory bowel disease. Ziekten als de ziekte van Bechterew, het syndroom van Reiter, arthritis psoriatica maar ook de ziekte van Crohn en colitis ulcerosa overlappen soms met de spondylartropathieën. Het is discutabel of de ziekte van Whipple, de ziekte van Behçet en het syndroom van Tietze en/of costochondritis ertoe behoren. Er is geen overlap met reumatoïde artritis.


</doc>
<doc id="1102245" url="https://nl.wikipedia.org/wiki?curid=1102245" title="HbA1c">
HbA1c

HbA, Hemoglobine A of geglyceerd hemoglobine is een vorm van hemoglobine die ontstaat door de versuikering van de α keten van het hemoglobinemolecuul. In het bloed bindt een glucosemolecuul (niet-enzymatisch) met het N-eindstandige aminozuur van de β-keten van hemoglobine. In een klinisch chemisch laboratorium kan de hoeveelheid HbA in bloed gemeten worden. Dit wordt als parameter gebruikt bij het volgen van diabetespatiënten. Het HbA is normaal en fysiologisch, maar een verhoogde bloedspiegel geeft wel een onderliggende pathologische toestand weer.

Er bestaan verschillende vormen van hemoglobine (Hb). De soort die bij volwassenen het meest voor komt, is HbA (A komt van 'Adult', volwassene, in tegenstelling tot HbF van 'foetaal'). Daarnaast bestaan nog vele pathologische varianten, zoals bijvoorbeeld HbS bij sikkelcelanemie.
Hemoglobine dat nieuw in ons lichaam vormt is HbA. Wanneer er zich stoffen aan het hemoglobine binden, noemt men het HbA. Er zijn verschillende stoffen die zich in de loop van de tijd vanzelf (zonder tussenkomst van enzymen) op een dergelijke manier binden. Als die stof Fructose-1,6-difosfaat is, ontstaat HbA; bij binding met Glucose-6-fosfaat ontstaat HbA. Bij binding van D-glucose ontstaat HbA.
Er bestaat ook een HbA. Dat is een variant die voorkomt bij de erfelijke bloedziekte β-thalassemie.

Hemoglobine A werd voor het eerst onderscheiden van andere soorten hemoglobine door Huisman en Meyering in 1958, die gebruik maakten van chromatografie. Het werd voor het eerst gecategoriseerd als een glycoproteïne door Bookcin en Gallop in 1968. Dat de gemiddelde waarden hoger lagen bij diabetespatiënten werd voor het eerst beschreven in 1969 door Samuel Rahbar e.a. De chemische reacties die HbA vormen werden beschreven door Bunn en zijn collega’s in 1975. Het gebruikmaken van hemoglobine A1c om te zien in hoeverre diabetespatiënten hun suikerwaarden onder controle hebben, werd voorgesteld in 1976 door Anthony Cerami, Ronald Koenig en collega’s.

Hemoglobine bevindt zich voornamelijk in rode bloedcellen. Die circuleren zo'n 80 tot 120 dagen in het bloed alvorens te worden afgebroken. In het bloed hecht glucose zich aan het hemoglobine, waarna het niet opnieuw kan loslaten. Hoe meer glucose zich in het bloed bevindt, hoe meer er zich zal hechten aan het hemoglobine. De HbA-waarde geeft daarom bij benadering weer wat de gemiddelde glucoseconcentratie in het bloed was gedurende de 2 à 3 maanden ervoor.

Bij diabetespatiënten wordt van bovenstaande methode gebruik gemaakt om de gemiddelde glucosewaarde in het bloed over een langere periode te meten. Hoe hoger het glucosegehalte en hoe langer de tijd dat deze waarde bleef behouden, hoe hoger het HbA zal zijn. En andersom: hoe minder het lichaam te lijden heeft van een hyperglykemie, hoe minder het hemoglobine 'versuikerd' wordt, en dus hoe lager het HbA is.

Uitzonderlijk worden bij patiënten die aan bloedarmoede lijden de rode bloedcellen versneld afgebroken, waardoor het HbA een vals-normale uitslag geeft bij een verhoogd bloedsuikergehalte; in dat geval kan fructosamine bepaald worden.

De internationale standaardeenheid waarin de HbA-waarde wordt uitgedrukt is sinds 6 april 2010 veranderd van % naar mmol/mol, hoewel veel patiënten en artsen de procentuele waarden blijven gebruiken. De streefwaarde bij diabetespatiënten is 53 mmol/mol (7%) of lager. Een daling van de HbA-waarde van 11mmol/mol komt overeen met een daling van 1%.

De verhouding tussen de HbA-waarden (uitgedrukt in procenten) en de gemiddelde bloedsuikerwaarden (gbs) wordt gegeven door volgende vergelijking:

gbs (mg/dl) = 28,7 × A − 46,7gbs (mmol/l) = 1,59 × A − 2,59

Dat geeft onderstaande tabel (de getallen tussen haakjes zijn 95% betrouwbaarheidsintervallen):

De aanwezigheid van de bacterie Helicobacter pylori kan een verhoging van het HbA geven zonder dat er sprake is van diabetes mellitus. Dat komt vooral voor bij mensen met een hoge BMI.


</doc>
<doc id="1102522" url="https://nl.wikipedia.org/wiki?curid=1102522" title="Leeuwenbergh Gasthuis">
Leeuwenbergh Gasthuis

Het Leeuwenbergh Gasthuis is een rijksmonumentaal gebouw aan het Servaasbolwerk in de Nederlandse stad Utrecht.

Bij de oostelijke stadsmuur werd in 1567 een pesthuis gebouwd met geld uit de nalatenschap van Agnes van Leeuwenberch. Het bestaat uit een tweebeukige ruimte van 500 m² en wat bijgebouwen. Bij gebrek aan pestlijders deed het gebouw dienst als gasthuis. Later werd het gebruikt als kazerne, universiteitsgebouw, laboratorium en een tehuis voor aankomende apothekers. In 1930 nam de Nederlandse Protestantenbond het gebouw als kerk in gebruik. Vanaf 2004 is het gebouw eigendom van de Stichting Vrienden van Leeuwenbergh die het in 2007 heeft laten restaureren.

Vanaf 1 februari 2008 tot 1 april 2014 was Leeuwenbergh verhuurd aan Muziekcentrum Vredenburg en werd de zaal tot de ingebruikname van het Muziekpaleis ter vervanging van de kleine concertzaal gebruikt.



</doc>
<doc id="1103006" url="https://nl.wikipedia.org/wiki?curid=1103006" title="Wereld Diabetesdag">
Wereld Diabetesdag

De Wereld Diabetesdag is een wereldwijde actie die sinds 1991 jaarlijks wordt georganiseerd op 14 november en volledig in het teken staat van diabetes mellitus. Vanaf 2007 is de Wereld Diabetesdag een internationale VN-dag.

De activiteiten werden tot 2006 op internationaal niveau georganiseerd door de Internationale Diabetes Federatie (IDF) in samenwerking met de Wereldgezondheidsorganisatie (WHO). Na het aannemen van een resolutie over diabetes door de Algemene Vergadering van de Verenigde Naties op 20 december 2006 (door alle 192 VN-lidstaten) werd Wereld Diabetesdag een internationale VN-dag en worden de lidstaten via de Resolutie aangemoedigd om beleidsplannen te ontwikkelen voor preventie, behandeling en zorg op het gebied van diabetes. 

Jaarlijks wordt een wereldwijd thema uitgekozen, dat door organisaties en/of bedrijven op landelijk of lokaal niveau verder kan worden uitgewerkt. Zo stond in 2005 de "diabetische voet" centraal; in 2007 was dit "het kind met diabetes".

De Wereld Diabetesdag wordt vaak aangegrepen door organisaties als het Diabetes Fonds of door apotheken om de aandacht nog eens extra te richten op diabetes of het risico daarop, zoals met acties om bij zo veel mogelijk mensen hun bloedglucosespiegel te laten controleren.



</doc>
<doc id="1103038" url="https://nl.wikipedia.org/wiki?curid=1103038" title="Vlaamse Diabetesvereniging">
Vlaamse Diabetesvereniging

De Vlaamse Diabetesvereniging, afkorting VDV, is een Vlaamse patiëntenorganisatie die de belangen behartigt van mensen met diabetes mellitus. Naast patiënten omvat de vereniging ook zorgverleners.

De VDV richt zich op het overheidsbeleid omtrent diabetes en onderhandelt mee wanneer beslissingen worden genomen over de diabeteszorg. Ze voert daarnaast een actief beleid om de belangen van diabetespatiënten in de Vlaamse samenleving te behartigen, door het bevorderen van preventie en tijdige diagnose van diabetes, het bevorderen van zelfzorg en de kwaliteit van de diabeteszorg in het algemeen, het bestrijden van sociale hindernissen en het streven naar een correcte beeldvorming onder het motto "Geef diabetes een gezicht".



</doc>
<doc id="1103067" url="https://nl.wikipedia.org/wiki?curid=1103067" title="Androsteendion">
Androsteendion

Androsteendion is een steroïde waaruit het lichaam mannelijk hormoon testosteron en vrouwelijke hormonen oestrogeen, dus oestradiol, oestron en oestriol aanmaakt.

Androsteendion wordt zowel in de bijnieren als in de geslachtsklieren aangemaakt vanuit cholesterol, met progesteron als tussenstap.


</doc>
<doc id="1103088" url="https://nl.wikipedia.org/wiki?curid=1103088" title="Oestron">
Oestron

Oestron of estron is een zwak vrouwelijk hormoon met de brutoformule CHO.

Oestron is het minst voorkomende oestrogeen. Het lichaam kan oestron omzetten naar oestronsulfaat, dat een lange levensduur heeft. Dit oestronsulfaat kan het lichaam dan omzetten naar oestradiol. Oestron heeft een invloed op het immuunsysteem. Het lichaam maakt dit aan vanuit androsteendion. Oestron is zwakker qua werking dan oestradiol. Na de menopauze komt naar verhouding meer oestron voor.


</doc>
<doc id="1103090" url="https://nl.wikipedia.org/wiki?curid=1103090" title="Oestriol">
Oestriol

Oestriol of estriol is een vrouwelijk hormoon.

Het is een oestrogeen, dat vrijwel alleen bij zwangerschap voorkomt. Het wordt dan aangemaakt door de placenta. Het is een steroïde. Het lichaam - dus vooral de placenta - maakt dit aan vanuit androsteendion. Oestriol heeft mogelijk een gunstige werking bij multipele sclerose.

In de dierengeneeskunde wordt het aangewend ter behandeling van urine-incontinentie van honden waarvan de eierstokken verwijderd zijn (merknaam Incurin).


</doc>
<doc id="1103497" url="https://nl.wikipedia.org/wiki?curid=1103497" title="Anti-cyclisch citrulline peptide antistof">
Anti-cyclisch citrulline peptide antistof

Citrulline-antistoffen of, beter, anti-citrulline-antistoffen zijn antistoffen tegen gecitrullineerde lichaamseigen eiwitten, zoals filaggrine. Filaggrine is een belangrijk eiwit in de vorming van de hoornlaag van de huid. De antistoffen blijken juist tegen de citrulline-residuen in dit eiwit gericht. Om een extra gevoelige test te krijgen, is een kunstmatige variant van een gedeelte van het filaggrine genomen, wat tot een cirkel gevormd is om de citrulline goed bereikbaar te maken voor het afweersysteem. Dit is het z.g. cyclic citrullinated peptide (CCP).

Er is een laboratoriumtest die de anti-CCP-antistoffen kan meten. Patiënten met de ziekte reumatoïde artritis vormen het eiwit CCP. In reactie hierop vormt het lichaam antistoffen tegen dit CCP (anti-CCP-antistoffen, ook wel anti-CCP). Deze antistoffen worden gemeten als hulpmiddel bij het stellen van de diagnose reumatoïde artritis (RA). Om RA vast te stellen kan naast anti-CCP ook reumafactoren (RF) gemeten worden. Anti-CCP en RF hebben dezelfde sensitiviteit (~50%), maar anti-CCP heeft een hogere specificiteit dan RF (95% vs 70%) omdat ook andere ontstekings- en infectieziekten verhoogde RF uitslagen geven. Belangrijk is dat anti-CCP antistoffen in een eerder stadium van de ziekte aantoonbaar dan RF. Zelfs als de klachten nog onduidelijk zijn dan kan de anti-CCP test extra informatie geven.
Anti-CCP-antistoffen worden vaak gemeten met een ELISA.


</doc>
<doc id="1103977" url="https://nl.wikipedia.org/wiki?curid=1103977" title="Meermansburg">
Meermansburg

De Meermansburg aan de Oude Singel / Oude Vest is het grootste hof in Leiden. Het werd in 1680 gesticht door Maerten Meerman (bewindsman van de VOC) en zijn vrouw Helena Verburgh. De naam is een samentrekking van de achternamen van de stichters.

Op deze plek stond in de middeleeuwen het klooster "Nazareth", dat van 1567 tot 1592 diende als leprozenhuis. In 1596 werd het klooster vervangen door een complex van 63 kleine rug-aan-rug arbeiderswoningen. Vanwege het grote aantal mensen dat er woonde had het al snel de bijnaam "Mierennest". Maerten Meerman en Helena Verburgh kochten destijds deze locatie voor 8500 gulden van het Leidse stadsbestuur. Zij besloten er een hofje te bouwen uitsluitend bestemd voor "eerbaere, nugtere Weduwen ofte Vrouspersonen, ter goeder naeme en fame sijnde, ten minste boven de veertig Jaeren out sijnde, geen kinderen hebbende".

Stadsmeestertimmerman Anthony van Breetvelt ontwierp en bouwde de eerste elf huisjes. Na diens dood in 1681 kreeg Jacobus Roman (1640-1716), de latere hofarchitect van stadhouder Willem III en stadsarchitect, de opdracht het poortgebouw met daarin de regentenkamer te ontwerpen en de resterende huisjes te bouwen. Het echtpaar liet een prachtige 17e-eeuwse stadstuin aanleggen. Na de orkaan op 1 september 1717 werd de tuin herontworpen door de Franse tuinontwerper Emerry.

Boven de toegangspoort van het hofje bevindt zich een grote cartouche met de namen Meerman en Verburgh. Aan weerszijden hiervan zijn de familiewapens te zien: links een meerman met helm en zwaard en rechts twee paarden voor een toren.

Op de eerste verdieping van het poortgebouw bevindt zich de regentenkamer waar vele familieportretten en portretten (conterfeitsels) van de stichters hangen. In de stichtingsbrief bepaalden zij dat "..onse eijgen Conterfeitsels, met die van onse Dogter Za. altijts sal moeten blijven.." en aldus geschiedde. De regentenkamer is een zeldzaam authentieke zaal die als vergaderruimte dienstdeed. Het gestucte plafond werd aangebracht bij een verbouwing van de Meermansburg in 1778-1780.

Tot op heden vergaderen de regenten er nog steeds, maar de zaal is ook te huur als trouwlocatie of voor ontvangsten en diners, waarbij het originele 18e-eeuwse tafelzilver wordt gebruikt. De zaal is een der oudste vergaderlocaties in Leiden.

In het gebouw hangen vier portretten die geschilderd zijn door Jan de Baen (Haarlem 1633 - Den Haag 1702), een leerling van Jacob Adriaensz Backer (Harlingen 1608 - Amsterdam 1651). Volgens het testament van Meerman en Verburg moeten zij 'eeuwig' in de kamer blijven hangen. Latere generaties regenten hebben familieportretten toegevoegd, zodat er nu een representatieve collectie portretten uit de 17e, 18e en 19e eeuw te zien is.

Maerten Meerman was niet de enige belangrijke telg uit de familie. Zijn kleinzoon Gerardus Meerman (1722-1771), pensionaris van Rotterdam, en diens zoon Johan Meerman (1753-1815), beiden doctor in de rechtsgeleerdheid, liggen begraven in een praalgraf in de Pieterskerk te Leiden. Zij brachten een uitgebreide boekencollectie bijeen die sinds 1852 is ondergebracht in het Museum Meermanno in Den Haag. Verder was Johan Meerman in de Franse tijd senator van het Franse keizerrijk en werd hij in 1811 door Napoleon tot graaf verheven.


</doc>
<doc id="1104343" url="https://nl.wikipedia.org/wiki?curid=1104343" title="KOPAC-codering">
KOPAC-codering

KOPAC-codering is evenals de Pap-klasse een beoordelingsmethode voor het uitstrijkje dat van de baarmoederhals gemaakt wordt om baarmoederhalskanker vroegtijdig op te sporen.

KOPAC is de afkorting van Kwaliteit (ook wel Kompositie genoemd), Ontsteking, Plaveiselcelepitheel, Andere afwijkingen en endocervicale afwijkingen van het Cilinderepitheel. In 1996 werd er voor het nieuwe bevolkingsonderzoek een B aan dit systeem toegevoegd. Dit leidde tot de afkorting KOPAC-B, waarin de B staat voor de Beoordeelbaarheid van een preparaat.

In tegenstelling tot de Pap-classificatie worden hierbij negen klassen onderscheiden. Dit maakt het tot een meer specifieke codering waarmee specifiekere informatie te krijgen is. Elke letter K,O,P,A en C krijgt een code van 1 t/m 9. Ieder cijfer correspondeert met een uitslag in de betreffende categorie.

De negen klassen voor plaveiselcelepitheel variëren van geen afwijkingen, afwijkende epitheelcellen, metaplasie, diverse graderingen van dysplasie, carcinoma in situ, micro-invasief carcinoom tot invasief carcinoom.


</doc>
<doc id="1104365" url="https://nl.wikipedia.org/wiki?curid=1104365" title="Hereditair angio-oedeem">
Hereditair angio-oedeem

Hereditair angio-oedeem (HAE) is een erfelijke ziekte die gekenmerkt wordt door aanvalsgewijs ontstaan van zwellingen (oedeem). De genetische afwijking veroorzaakt een tekort aan functioneel C1-remmer, een bloedeiwit. Dit tekort zorgt ervoor dat zwellingen kunnen ontstaan. Naast HAE bestaat ook een niet erfelijke variant van angio-oedeem, die vroeger wel Quincke's oedeem werd genoemd (Zie: angio-oedeem).

De symptomen van HAE kunnen zich op verschillende leeftijden openbaren. Van kind tot puber en soms nog veel later. De symptomen bestaan uit zwellingen die op elke plaats in het lichaam kunnen ontstaan. De zwellingen in de huid kunnen ontstaan rond het oog, wangen en lippen, aan armen of benen of aan de uitwendige geslachtsdelen. Ook inwendig kunnen zwellingen ontstaan, zoals in de keel of in het maag-darmkanaal. Een zwelling in de keel kan levensbedreigend zijn. In het ergste geval kan de patiënt stikken. Sommige patiënten geven aan voorafgaand aan een aanval rode nagenoeg pijnloze kringen te hebben op rug of borst.
De ernst van een aanval is over het algemeen wisselend en ook de frequentie van de aanvallen varieert. Kenmerkend is dat de zwelling niet jeukt en niet echt pijn doet. Alleen de zwelling in de darmen is zeer pijnlijk en gaat gepaard met misselijkheid, hevige buikkrampen en overgeven. De zwellingen verdwijnen vanzelf binnen enkele dagen tot een week

HAE is een erfelijke aandoening. Geschat wordt dat in Nederland ongeveer 1000 personen aan de ziekte HAE lijden. HAE wordt veroorzaakt door een defect in een gen. Emotionele factoren (stress) en kleine chirurgische ingrepen (trekken van een kies) kunnen leiden tot een aanval. Vaak vindt een aanval echter plaats zonder duidelijke aanwijsbare reden.
HAE is dominant overerfbaar, wat betekent dat kinderen van een patiënt met HAE 50 % kans hebben ook HAE te krijgen. De kans is voor meisjes en jongetjes gelijk. Het is bij het vaststellen van de aandoeningen belangrijk na te gaan of personen in de familiekring van de patiënt ook HAE hebben.
Bij een aanzienlijk deel van de patiënten gaat het echter om nieuwe gevallen. Als niemand in de familie HAE heeft wil dat dus niet zeggen dat deze patiënt geen HAE heeft.

Preventief kunnen medicijnen worden ingenomen die op het hormoonstelsel inwerken, zoals danazol. Deze medicijnen bevatten stoffen die lijken op het mannelijk hormoon testosteron. Dit hormoon kan verschillende bijwerkingen veroorzaken die vooral voor vrouwen vervelend kunnen zijn.
Om aanvallen te verminderen of te stoppen wordt meestal het eiwit C1-remmer voorgeschreven, dat uit bloed wordt geïsoleerd, in Nederland verkrijgbaar onder de merknaam "Cinryze" (voor 2011 onder de naam "Cetor") geproduceerd door Sanquin in opdracht van Shire. Een ander aanbieder is CSL Behring met het product "Berinert". Deze gezuiverde C1-remmers worden intraveneus (door inspuiting in een ader) toegediend, soms door patiënten zelf thuis. Ditzelfde medicijn wordt ook preventief voorgeschreven als behandeling met danazol onvoldoende werkt of niet mogelijk is. Recent zijn er twee alternatieven op de markt gekomen, namelijk icatibant (merknaam "Firazyr"), een medicijn dat subcutaan kan worden ingespoten, en een recombinante versie van C1-remmer dat wordt gewonnen uit de melk van genetisch gemanipuleerde konijnen, verkrijgbaar onder de naam "Ruconest". Soms werkt tranexaminezuur (verkrijgbaar als "Cyklokapron" of "Exacyl") ook om een aanval tegen te gaan. Dit is verkrijgbaar in tabletvorm of als injectievloeistof en gaat de doorlaatbaarheid van de vaatwand tegen.
Voor kinderen zijn de nieuwe medicijnen (nog) niet geregistreerd. Danazol is vanwege de hormonale werking ook niet geschikt voor kinderen. Voor hen is tranexaminezuur een optie, ofwel preventief ofwel tijdens een aanval. Het uit humaan bloed gedestilleerde C1-remmer is vooralsnog het enige alternatief. Ook dit medicijn kan zowel preventief worden toegediend als bij een aanval.



</doc>
<doc id="1104544" url="https://nl.wikipedia.org/wiki?curid=1104544" title="Immunofixatie">
Immunofixatie

Immunofixatie Immunofixatie van eiwitten is een techniek, die gebruikt wordt om eiwitten in serum of urine te karakteriseren. Vaak gaat het om mono- of oligoklonale gammapathieën (paraproteïnen) en Bence Jones eiwitten. Ook cerebrale IgG kan op deze wijze nader gedefinieerd worden. De eiwitten in serum of urine worden op basis van lading en/of grootte gescheiden in een gel met behulp van elektroforesetechnieken. Vervolgens wordt het eiwit van interesse gefixeerd in de gel middels incubatie met een antilichaam dat specifiek is voor het eiwit van interesse. De andere eiwitten kunnen worden weggewassen uit de gel, het gefixeerde eiwit van interesse blijft zitten en kan zichtbaar gemaakt worden voor het blote oog door een algemene eiwit kleuring . Het kan worden uitgevoerd om vast te stellen of het bloed een abnormale hoeveelheid van één type eiwit bevat. Dit kan gebeuren als een bepaalde groep B-cellen sterk deelt, terwijl deze cellen allemaal exact hetzelfde immunoglobuline produceren. Ziektes waarbij dit voorkomt zijn bijvoorbeeld de ziekte van Kahler en de ziekte van Waldenström, maar er zijn meer mogelijke oorzaken. Het geproduceerde immunogoglobuline wordt M-proteïne of paraproteïne genoemd. Er wordt gesproken van een monoclonale populatie cellen als ze allemaal van dezelfde cel afstammen. Het feit dat ze exact hetzelfde immunoglobuline produceren (monoclonale gammopathie) is daarvan een bewijs.

Als in het bloed een abnormale hoeveelheid van 1 specifiek eiwit in aanwezig is, zal dit in de immunofixatie als een smalle piek zichtbaar worden. Zo'n piek hoeft geen M-proteïne te zijn, omdat het ook door bijvoorbeeld stollingseiwitten (fibrinogeen) of ontstekingseiwitten (CRP) veroorzaakt kan worden.
Immunofixatie is een vervolgstap op de elektroforese. Met immunofixatie worden de bekende immunoglobulines (zoals IgG, IgA) gemarkeerd, zodat vastgesteld kan worden of de abnormale piek met een immunoglobuline samenvalt. Behalve op bloed kan het ook op urine worden uitgevoerd. Normaal gesproken is de uitslag "geen M-proteïne aantoonbaar".


</doc>
<doc id="1104670" url="https://nl.wikipedia.org/wiki?curid=1104670" title="Firocoxib">
Firocoxib

Firocoxib is een niet-steroïdale ontstekingsremmer (NSAID) voor gebruik bij dieren. Het is op de markt onder de naam "Previcox" in de vorm van kauwtabletten voor de hond en "Equioxx" een orale pasta voor paarden, beiden van Merial)

Firocoxib behoort tot de zogenaamde "tweede generatie" van NSAID's, de selectieve COX2-remmers. Het is bedoeld voor de verlichting van pijn en ontsteking geassocieerd met artrose bij honden of paarden.

Bij orale toediening aan paarden (dosis van 0,1 mg per kg lichaamsgewicht) heeft firocoxib een gemiddelde orale biologische beschikbaarheid van 79%; de gemiddelde eliminatie-halveringstijd is 29,7 uur. Biotransformatie tot inactieve metabolieten gebeurt overwegend in de lever via dealkylering en glucoronidatie; excretie is vooral via de urine, en minder via de gal. Bij honden (dosis van 5 mg per kg lichaamsgewicht) is de orale biobeschikbaarheid gemiddeld 36%, en de eliminatie-halveringstijd 7,59 uur. De eliminatie is vooral via de gal en de gastrointestinale weg.

De SMILES-string van firocoxib is CC1(C(=C(C(=O)O1)OCC2CC2)C3=CC=C(C=C3)[S](=O)(=O)C)C.



</doc>
<doc id="1104884" url="https://nl.wikipedia.org/wiki?curid=1104884" title="Michel Jouvet">
Michel Jouvet

Michel Jouvet (Lons-le-Saunier, 16 november 1925) is een Frans neurobioloog, en een van de grote pioniers op het terrein van het slaaponderzoek. Hij is in 2007 emeritus hoogleraar Experimentele Geneeskunde aan de Universiteit van Lyon.

Jouvet beschreef in 1961 het verschijnsel van de paradoxale slaap, en slaapstadium waarbij een actief elektro-encefalogram (EEG) samengaat met het ontbreken van een spiertonus. Naast de paradoxale slaap onderscheidde Jouvet ook de diepe slaap (slow wave sleep). Jouvet ontdekte in zijn onderzoek met katten dat een gebied in de hersenstam, de pons, verantwoordelijk is voor deze typische slaapverschijnselen. In 1959 beschreef hij dat bij katten laesies van de pons op niveau van het tegmentum (in een gebied omschreven als locus caeruleus) de inhibitie van motoneuronen in het ruggenmerg ophief. Deze katten vertoonden tijdens remslaap gedrag dat leek op dat van exploratie, besluipen van een prooi, verdediging, en zichzelf poetsen. Jouvet beschouwde dit gedrag als een uiting van de droombeleving.

Ongeveer gelijktijdig met Jouvet beschreven in de Verenigde Staten onderzoekers als Eugene Aserinsky, Nathaniel Kleitman, en William Dement eenzelfde soort verschijnsel, dat door Dement remslaap werd genoemd. Rem is afgeleid van Rapid Eye Movements; de snelle oogbewegingen die tijdens droomslaap optreden. Deze snelle oogbewegingen waren dus niet een ontdekking van Jouvet, maar van Aserinsky en Kleitman. Jouvet speculeerde later dat de functie van de paradoxale slaap (en de daarbij optredende dromen) een soort iteratief neuraal programma was, dat diende om de eigen door erfelijkheid bepaalde karaktertrekken in stand te houden. 
Jouvet is in 1977 benoemd als lid van Académie des Sciences, en in 1989 onderscheiden met de gouden medaille van Centre national de la recherche scientifique (CNRS).



</doc>
<doc id="1105073" url="https://nl.wikipedia.org/wiki?curid=1105073" title="Heleen ter Meulen">
Heleen ter Meulen

Heleen ter Meulen (Amsterdam, 1872 - Hilversum, 27 januari 1953) was een pionier van het medisch maatschappelijk werk in Nederland.
Ze was een dochter van de zakenman Jan ter Meulen (1846-1916) en Henriette Antoinette Leembruggen (1845-1920). Via haar nicht Johanna ter Meulen (1867-1937), een pionier van de sociale woningbouw in Amsterdam, voorzitster van de Maatschappij tot Nut van ’t Algemeen, kwam ze in contact met het milieu van de actieve, opstandige Amsterdamse vrouwen, die men later als feministen bestempelde. 

Zuster Helena Johanna ter Meulen was initiatiefneemster van de maatschappelijke zorg voor de patiënt in Nederland. Ze begon hiermee in 1913 in het Wilhelminaziekenhuis te Amsterdam. Zij noemde het “maatschappelijk ziekenhuiswerk” en had hiervoor in Engeland een opleiding gehad voor maatschappelijk werk voor zieken. Zuster ter Meulen kreeg steun van dr. Kuiper, geneesheer-directeur van het Wilhelmina-Gasthuis. In het eerste jaar (1913-1914) bracht Zuster ter Meulen 1452 bezoeken aan (gewezen) patiënten en werden door haar en haar medewerksters in 820 gevallen hulp verleend. Het werk breidde zich snel uit over alle afdelingen en ook naar andere ziekenhuizen in Nederland. In 1916 startte zij ook in het Binnengasthuis met dit maatschappelijk werk.

In 1916 richtte ze de "Vereniging voor Maatschappelijk Werk in de Ziekenhuizen" op, dat later werd overgenomen door de gemeentelijke gezondheidsdienst van Amsterdam, de GG & GD. Zuster Heleen trok zich terug in 1923. Voor haar verdiensten ontving ze de legpenning in zilver van de Gemeente Amsterdam en de onderscheiding van Ridder in de Orde van Oranje-Nassau. Op de penning zien we een Amsterdams wapen met de spreuk INGENIO ARTI VIRTVTI, op de achterzijde staat 1 november, H.J. ter Meulen en de jaartallen 1895-1930. 



</doc>
<doc id="1105089" url="https://nl.wikipedia.org/wiki?curid=1105089" title="Medisch maatschappelijk werk">
Medisch maatschappelijk werk

Medisch maatschappelijk werk is een sociale maatschappelijke discipline.

Bij deze vorm van maatschappelijk werk zijn medisch maatschappelijk werkers, meestal verbonden aan een ziekenhuis, de patiënt en zijn naasten maatschappelijk ondersteunen, begeleiden en adviseren. Zij helpen de patiënt bij het zoeken naar mogelijkheden om met de problemen als gevolg van hun ziekte om te gaan. 

In Nederland start het werk in september 1913 in het Paviljoen voor Inwendige Ziekten van het Wilhelmina Gasthuis te Amsterdam, door de verpleegkundige Heleen ter Meulen, 41 jaar oud. Ze had hiervoor een opleiding genoten in Engeland. Aanleiding tot het initiatief zou volgens medeverpleegkundige M. Kehrer, die de oprichting meemaakte, een artikel zijn van Mary E. Wesley in "The American Journal of Nursing". Het doel van maatschappelijk ziekenhuiswerk was: “Alle maatschappelijke belemmeringen uit de weg te ruimen die het herstel van de uit het ziekenhuis ontslagen patiënt kunnen tegenwerken”.

In het jaarverslag van het maatschappelijk ziekenhuiswerk van 1915 staat :”Na kennisneming van het eerste jaarverslag kwamen brieven in namens koningin Wilhelmina, de koningin-moeder en prins Hendrik, dat ze met veel belangstelling van het werk hadden kennis genomen.” Het werk breidde zich snel uit tot andere ziekenhuizen.

Op 1 maart 1916 kwam in Amsterdam de Vereniging voor Maatschappelijk Werk in de Ziekenhuizen tot stand. Deze vroeg en verkreeg subsidie van de gemeente maar de kosten werden te hoog. Dr. Heijermans, directeur van de Gemeentelijke Geneeskundige en Gezondheidsdienst (GG&GD) vroeg de zusters ook voor de gemeentelijke gezondheidsdienst te komen werken. Op 1 januari 1921 werd het werk overgenomen, en dus ook betaald, door de Amsterdamse GG&GD.


</doc>
<doc id="1105509" url="https://nl.wikipedia.org/wiki?curid=1105509" title="Primaire preventie">
Primaire preventie

Primaire preventie is in de geneeskunde de naam van maatregelen die ten doel hebben een eerste ziekte-episode te voorkomen, waarbij dus in principe gezonde mensen, vaak zelfs zonder klachten, worden behandeld. Een voorbeeld is de behandeling van hoge bloeddruk of een hoog cholesterol, om het later optreden van onder andere hartinfarct en beroerte te voorkomen. Zowel opsporing van mensen met deze risicofactoren als motivatie van de opgespoorde risicopatiënten om er wat aan te doen (bijvoorbeeld dmv dieet, afvallen, bewegen, geneesmiddelen) kan lastig zijn. 

Zie ook secundaire preventie


</doc>
<doc id="1105511" url="https://nl.wikipedia.org/wiki?curid=1105511" title="Secundaire preventie">
Secundaire preventie

Secundaire preventie heeft in de geneeskunde twee betekenissen. Deze twee betekenissen liggen dicht tegen elkaar aan. 

zie ook primaire preventie


</doc>
<doc id="1105642" url="https://nl.wikipedia.org/wiki?curid=1105642" title="Levonorgestrel">
Levonorgestrel

Levonorgestrel is een synthetisch progestageen (progestativum) dat als actief bestanddeel gebruikt wordt in diverse anticonceptiva. Levo-norgestrel is het werkzame isomeer van norgestrel. 

Levonorgestrel zorgt voor:

Levonorgestrel wordt onder meer toegepast in:



</doc>
<doc id="1105908" url="https://nl.wikipedia.org/wiki?curid=1105908" title="Os cuboideum">
Os cuboideum

Het os cuboideum, in het verleden ook wel teerlingbeen genaamd (maar dat is een verouderde term), is een van de zeven voetwortelbeenderen. Het is gelegen aan de laterale zijde van de voetwortel. Het is gelegen aan laterale zijde van het os naviculare en het os cuneiforme laterale. Met het hielbeen aan proximale zijde vormt het de gewrichtsverbinding die articulatio calcaneocuboidea genoemd wordt. Met het vierde en het vijfde middenvoetsbeentje aan distale zijde vormt het twee van de articulationes tarsometatarsales. Het oppervlak aan de onderkant heeft een groeve voor het distale derde deel van de pees van de musculus peroneus longus.



</doc>
<doc id="1105916" url="https://nl.wikipedia.org/wiki?curid=1105916" title="Internationale Diabetes Federatie">
Internationale Diabetes Federatie

De Internationale Diabetes Federatie (veelal afgekort IDF genoemd of in het Engels International Diabetes Federation) is een wereldwijd samenwerkingsverband van zo'n 200 organisaties op het gebied van diabetes mellitus, verdeeld over ruim 150 landen. Samen streven deze organisaties naar een beter leven voor diabetici over de gehele wereld.

Sinds ruim vijftig jaar behartigt de IDF de belangen van diabetici door te werken aan een grote bekendheid en bewustheid, diabeteszorg en -preventie te bevorderen en activiteiten te stimuleren die een oplossing of geneesmiddel kunnen vinden voor de verschillende typen diabetes. IDF werkt hiertoe onder meer samen met de Verenigde Naties en de Wereldgezondheidsorganisatie.

Samen met deze instanties organiseert de IDF ieder jaar op 14 november de Wereld Diabetesdag.

De IDF heeft een aantal feiten verzameld over diabetes, en deze gepubliceerd met als titel "Wist U Dat?". Deze feiten tonen aan hoe groot het probleem rond diabetes wereldwijd is en benadrukken de noodzaak van het nemen van maatregelen. Enkele van deze feiten zijn:


De kolibrie wordt als beeldmerk gebruikt in het logo van de Internationale Diabetes Federatie. De kolibrie is gekozen als beeldmerk, omdat het leven van dit vogeltje elementen bevat, waarmee ook een diabetespatiënt te maken heeft, zoals het zorgvuldig opnemen van voedsel. De omhoog vliegende kolibrie symboliseert het optimisme dat het wetenschappelijk onderzoek eens erin zal slagen het diabetesprobleem op te lossen. In oktober 1985 werd tijdens het jubileumcongres van de Diabetesvereniging Nederland (DVN) de kolibrie officieel erkend als internationaal symbool voor het wetenschappelijk onderzoek rond diabetes mellitus.




</doc>
<doc id="1105971" url="https://nl.wikipedia.org/wiki?curid=1105971" title="Voetwortelbeen">
Voetwortelbeen

De voetwortelbeenderen of ossa tarsi zijn de botten in de voet, gelegen tussen het scheenbeen ("tibia") en het kuitbeen ("fibula") enerzijds en de vijf middenvoetsbeentjes (één voor elke teen) anderzijds. De botjes bij elkaar worden tezamen ook wel voetwortel of tarsus (van het Griekse ταρσός, voet(zool)) genoemd. Het gewricht dat het scheenbeen en het kuitbeen met de voetwortel maakt, wordt het enkelgewricht genoemd.

De zeven standaard bij de mens voorkomende voetwortelbeenderen zijn: 

Veel mensen hebben nog extra voetwortelbeentjes, die gedurende de embryonale ontwikkeling als extra botopbouwpunt ontstaan. In sommige studies is sprake van accessoire voetwortelbeentjes bij 36% van de mensen. Voorbeelden van deze extra voetwortelbeentjes zijn de volgende:

Bij zoogdieren komt hoofdzakelijk dezelfde zevendeling van de tarsus voor als bij de mens, met verschillen tussen de zoogdieren onderling.

De tarsus bestaat uit:

Bij het varken en de vleeseters komen alle zeven voetwortelbeenderen voor. Bij het paard zijn de ossa tarsi I en II versmolten en wordt vervolgens het os cuneiforme mediointermedium genoemd. Bij het rund zijn het os tarsi centrale en het os tarsi IV versmolten en wordt het geheel het os centroquartale, het os naviculocuboideum of het os centrotarsale genoemd. Ook zijn bij het rund de ossa tarsi II et III versmolten en wordt het geheel het os cuneiforme intermediolaterale genoemd.


</doc>
<doc id="1105975" url="https://nl.wikipedia.org/wiki?curid=1105975" title="Os aponeurosis plantaris">
Os aponeurosis plantaris

Het os aponeurosis plantaris is een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling en dan gelegen is aan de plantaire zijde van de voetwortel. Het sesambeentje is gelegen in de aponeurosis plantaris, een peesplaat die de tuberositas van de calcaneus verbindt met de middenvoetsbeenderen.

Op röntgenfoto's wordt een os aponeurosis plantaris soms onterecht aangemerkt als afwijkend, losliggend botdeel of als fractuur. Het extra botje komt echter zeer zelden voor.


</doc>
<doc id="1106068" url="https://nl.wikipedia.org/wiki?curid=1106068" title="Angiokeratoom">
Angiokeratoom

Angiokeratomen zijn uitgezette bloedvaatjes met schilfering (door een verdikte hoornlaag = hyperkeratose). Doordat het dunne vaatjes betreft die vlak onder het huidoppervlak gelegen zijn, geeft dit het beeld van blauwe bultjes, met wat schilfering. Een verschil met angiomata senilia is de kleur (blauw versus rood-paars) en de schilfering.

Er zijn een aantal ziektebeelden te onderscheiden waarbij angiokeratomen voorkomen, waaronder:

Angiokeratomen hoeven niet behandeld te worden. Als er mogelijk sprake zou kunnen zijn van de ziekte van Fabry, moet dat onderzocht en evt. behandeld worden. Angiokeratomen die klachten geven, kunnen "weggebrand" worden. Dit kan bijvoorbeeld met elektroagulatie, laser of eventueel cryotherapie.


</doc>
<doc id="1106147" url="https://nl.wikipedia.org/wiki?curid=1106147" title="Herkenning">
Herkenning

Herkenning is een fase in de waarneming, waarbij uit een ongeordende hoeveelheid signalen een object of verschijnsel als zodanig wordt geconstrueerd, dat dit overeenstemt met informatie in een geheugensysteem. Herkenning is een begrip dat zowel voorkomt in de psychologie, als bij bepaalde geautomatiseerde machinesystemen.

Herkenning bij de mens is een cognitief proces waarbij de waarneming met bepaalde kennis of representaties die in het geheugen zijn opgeslagen, verbonden wordt. Herkennen gaat vaak gepaard met een gevoel of beleving. Zoals 'ja' dat heb ik eerder, of 'nee' dat heb ik niet eerder gezien. Dat hoeft echter niet altijd gepaard te gaan met het kunnen reproduceren van wat je precies hebt gezien. In het laatst geval spreekt men namelijk van een herinnering.
Herkenning is volgens de theorie van Saul Sternberg het gevolg van een zoekproces in het geheugen. Daarbij moet informatie uit de buitenwereld (bijvoorbeeld een woord of gezicht) in het geheugen worden opgezocht. Ongeveer net zoals een boek in een bibliotheek moet worden opgezocht. Dit zoekproces kan op twee manieren verlopen, langzaam en bewust of snel en automatisch. Er bestaan twee soorten zoekprocessen. Men kan iets in het eigen geheugen opzoeken (bijvoorbeeld: komt dit gezicht op de foto U bekend voor?). Dit heet ook wel geheugen zoeken. Men kan echter ook iets te midden van andere objecten in een visuele omgeving opzoeken (welk gezicht op deze groepsfoto komt U bekend voor?). Dit laatste noemt men visueel zoeken.

Onderzoek heeft aannemelijk gemaakt dat bij de mens herkenning superieur is aan herinnering. Mogelijk komt dit omdat herkenningstests gebaseerd zijn op bekendheid (Engels: "familiarity"): iets komt ons bekend voor zonder dat wij de context hoeven te kennen. Amnesiepatiënten met beschadigingen in de mediale temporale cortex presteren vaak wel goed in herkenningstests maar niet in tests van herinnering . Het omgekeerde patroon komt veel minder vaak voor.

In de menselijke hersenen speelt de temporale kwab een belangrijke rol bij het gehoor, het verbale geheugen en de taalfuncties, en ook bij visuele herkenning.
Bij beschadiging van gebieden in de temporale kwab kunnen verschillende vormen van agnosie optreden.
Patiënten zijn dan niet of minder goed in staat objecten of gezichten te herkennen of te benoemen. Het gaat hier niet om een zintuigstoornis, maar onvermogen om de betekenis te herkennen. Dit kan de vorm aannemen van visuele agnosie (niet herkennen van beelden), auditieve agnosie (niet herkennen van klanken) of tactiele agnosie (niet herkennen van tastindrukken).

Enige vormen van herkenning bij de mens en dier zijn:

En enige vormen van geautomatiseerde herkenning zijn:




</doc>
<doc id="1106263" url="https://nl.wikipedia.org/wiki?curid=1106263" title="Klinische bruikbaarheid van testen">
Klinische bruikbaarheid van testen

De klinische bruikbaarheid van een test (clinical utility) is de mogelijkheid om op basis van een testuitslag op deze test een diagnose te stellen of uit te sluiten en/of een therapeutisch besluit ermee te nemen of een overwogen therapeutische mogelijkheid te verwerpen.

De klinische bruikbaarheid hangt af van verschillende factoren:







Uit B. en C. kan een belangrijk besluit getrokken worden. Het is niet omdat het verband tussen een testuitslag en de aanwezigheid van ziekte zwak is dat de test niet nuttig zou kunnen zijn want een hoge pretestwaarschijnlijkheid en/of een eerder ‘lage’ zekerheidseis van onderzoeker of onderzochte kunnen een test met een zwak verband tussen testresultaat en aanwezigheid van ziekte (een bescheiden positieve likelihood ratio) ondanks dit zwak verband toch nuttig maken (doen besluiten op basis van een positieve testuitslag tot aanwezigheid van de door de test onderzochte ziekte). Omgekeerd kan een testresultaat dat sterk verband houdt met de aanwezigheid van ziekte (een hoge positieve likelihood ratio) wegens lage pretestwaarschijnlijkheid en/of te hoge zekerheidseis onnuttig zijn. Men kan voor het uitsluiten van een ziekte een analoge redenering opbouwen.

Bij een hoge pretestwaarschijnlijkheid en/of een eerder "lage" zekerheidseis (van onderzoeker of onderzochte) kan een test, met een zwak verband tussen het testresultaat en de aanwezigheid van de ziekte (een bescheiden positieve likelihood ratio), toch nuttig zijn (doen besluiten op basis van een positieve testuitslag tot aanwezigheid van de door de test onderzochte ziekte). Omgekeerd kan een testresultaat dat sterk verband houdt met de aanwezigheid van ziekte (een hoge positieve likelihood ratio) wegens lage pretestwaarschijnlijkheid en/of te hoge zekerheidseis onnuttig zijn. Men kan voor het uitsluiten van een ziekte een analoge redenering opbouwen. 

Elke test die een associatie vertoont met de aan- of afwezigheid van de door de test onderzochte ziekte is minstens theoretisch potentieel nuttig. Is hij op zichzelf niet nuttig (geacht) dan kunnen combinaties van de testuitslag met andere testuitslagen, of gegevens, leiden tot een posttestwaarschijnlijkheid, die door de onderzoeker of onderzochte, hoog genoeg geacht wordt om de aanwezigheid van de ziekte aan te nemen, of laag genoeg om de aanwezigheid van de ziekte, uit te sluiten. 

Een test kan nuttig zijn om een ziekte uit te sluiten of tot de aanwezigheid van de ziekte te kunnen besluiten of voor beide.

Testen worden ook dikwijls gebruikt om de evolutie van ziekten na te gaan.

Een formule voor posttestwaarschijnlijkheid van ziekte is 
waarin PR de pretestwaarschijnlijkheid is en LR de likelihood ratio. 

Laat PR = 0.1 en de LR+ = 10 en onze eis voor zekerheid 95% zijn dan is de posttestwaarschijnlijkheid gelijk aan 52,6 procent en dit is ruimschoots onvoldoende om de aanwezigheid van ziekte aan te nemen op basis van een positieve testuitslag. Is daarentegen de pretestprobabiliteit 90% en LR+ = 3 dan is NK = 96,4 wat volstaat om de aanwezigheid van de ziekte aan te nemen gezien de voldoende geachte zekerheidsgraad 95% is. Nochtans wijst een LR+ = 10 op een veel krachtiger positief verband tussen positief testresultaat en aanwezigheid van ziekte dan een LR+ = 3. Mocht de geëiste zekerheidsgraad 97% geweest zijn dan hadden beide pretestwaarschijnlijkheden en LR’s niet volstaan om de diagnose te stellen. In dit voorbeeld is dus de cruciale invloed van pretestwaarschijnlijkheid en geëiste zekerheidsgraad op de bruikbaarheid van een positieve testuitslag geïllustreerd. 



</doc>
<doc id="1106668" url="https://nl.wikipedia.org/wiki?curid=1106668" title="Personen uit het Autisme Spectrum">
Personen uit het Autisme Spectrum

Personen uit het Autisme Spectrum (PAS) is een Nederlandse zelfstandige vereniging voor en door mensen met een stoornis in het autismespectrum (syndroom van Asperger, PDD-NOS, autistische stoornis) en een normale tot hoge intelligentie. De doelen van PAS omvatten onder meer informatievoorziening, deskundigheidsbevordering en belangenbehartiging. Veel bestuursleden en vrijwilligers die bijdragen aan PAS zijn zelf mensen met een diagnose in het autismespectrum.

PAS is in 2001 als vereniging begonnen, met als doelen lotgenotencontact en bewustmaking van de problematiek van normaalbegaafde volwassenen met een autismespectrumstoornis, en participatie in besluitvorming rond dit onderwerp. Van 2001 t/m 2003 is gepoogd om samen te werken met de NVA, die plannen had om (mede) een koepelorganisatie te worden, waaronder verschillende verenigingen zouden kunnen samenwerken. Uiteindelijk zijn die plannen niet verwezenlijkt, en stond PAS voor de keuze om onderdeel van de NVA te worden, of zelfstandig door te gaan. Omdat PAS het gevoel had dat het de NVA iets te bieden had, vanuit het perspectief van de volwassene met autisme, is er toen voor gekozen om per 1 januari 2004 als ledengroep van de NVA aan de slag te gaan.

In de daaropvolgende anderhalf jaar bleek echter dat de NVA PAS niet de ruimte wilde bieden om beleidsmatig te participeren en heeft PAS in de zomer van 2006 besloten om als zelfstandige vereniging door te gaan.

PAS onderneemt diverse activiteiten voor diens doelgroep. Deze activiteiten vinden plaats op verscheidene plaatsen in Nederland.





PAS is de initiatiefnemer van de wiki.pasnederland.nl, dat zich specifiek richt op het verzamelen van kennis en informatie rondom de doelgroep van PAS: de normaal tot hoogbegaafde volwassenen met een autismespectrumstoornis. Deze wiki is bedoeld als een neutraal en onafhankelijk verzamelwerk rondom alles wat te maken heeft met de normaal tot hoogbegaafde volwassen personen met een autismespectrumstoornis.




</doc>
<doc id="1106722" url="https://nl.wikipedia.org/wiki?curid=1106722" title="Mobiele Urgentiegroep">
Mobiele Urgentiegroep

Een Mobiele Urgentiegroep (MUG) (in het Frans: "Service Mobile d'Urgence et de Réanimation" oftewel "SMUR") is een gespecialiseerde eenheid die in België ingeschakeld wordt in de Dringende Geneeskundige Hulpverlening (het 112-systeem) en gespecialiseerde bijstand verleent aan het team van een ambulance. Ze fungeren als een verlengstuk van de spoedgevallendienst van een ziekenhuis en bieden gespecialiseerde dringende zorgen aan patiënten met ernstige en levensbedreigende problemen, zoals patiënten met een hart- of ademhalingsstilstand of een zwaar trauma. Enkel ziekenhuizen die over een erkende spoedgevallendienst (functie "gespecialiseerde spoedgevallenzorg") beschikken, kunnen een MUG hebben. Of een ziekenhuis de toelating voor een MUG krijgt hangt af van programmatiecriteria die het aantal noodzakelijke MUG's in een gebied vaststellen. MUG's zijn een ziekenhuisfunctie (een zorgonderdeel van een ziekenhuis dat diensten levert horizontaal over verschillende ziekenhuisafdelingen heen).

In de jaren 60 vonden enkele eerste proeven plaats waarbij een helikopter werd ingezet in de Dringende Geneeskundige Hulpverlening met medewerking van onder andere het Belgische Rode Kruis, de luchtmacht en het Leuvense Sint-Rafaëlziekenhuis (tegenwoordig een campus van het UZ Leuven). Deze proeven werden echter allen zonder gevolg stopgezet. In 1973 kwam er voor het eerst echte steun van de overheid voor een helikopter. Onder de naam 'Helihulp' werd een project opgestart waarbij een helikopter beheerd door de Civiele Bescherming beurtelings in Beernem (met medewerking van het Brugse AZ Sint-Jan) en Crisnée werd gestationeerd. In 1986 werd deze Helihulp echter ook stopgezet. Het Brugse Instituut voor Dringende Medische Hulpverlening (IMDH) nam daarop de werking van de helikopterdienst op zich. Sinds 1986 werd deze MUG-helikopter ononderbroken uitgebaat door het IMDH.

De eerste MUG over de weg ontstond eveneens bij het AZ Sint-Jan in Brugge aan het einde van de jaren 60 toen het een apart voertuig in gebruik nam om een medisch team ter plaatse te brengen. Tot die tijd was het nog de brandweer die bij een ernstig ongeval met een ambulance een medisch team ging ophalen in het ziekenhuis om dan verder te rijden naar de plaats van het ongeval. In 1975 kreeg het Brusselse Sint-Pietersziekenhuis zelf ook een wagen opdat een arts sneller ter plaatse zou kunnen zijn. Deze werd echter weinig gebruikt. In 1978 werden drie 'snelle wagens' bij drie Brusselse ziekenhuizen geplaatst die door een bestuurder, verpleegkundige en arts bemand moesten worden. Daarna kregen ook het AZ Sin-Jan en het UZ Leuven een snelle wagen. Deze medische interventieteams werden in tegenstelling tot eerdere initiatieven wél door de overheid gefinancierd. Dit waren de eerste feitelijke MUG's hoewel de term zelf toen nog niet bestond. In het begin van de jaren 80 werd de officiële benaming 'Mobiele Urgentiegroep' voorgesteld voor dit soort eenheden. De hedendaagse normen voor MUG's deden in 1998 hun intrede.

Een MUG-team moet minstens bestaan uit een gespecialiseerde arts (meestal een urgentiearts) en een spoedverpleegkundige (met de bijzondere beroepstitel in de intensieve zorg en spoedgevallenzorg) en begeeft zich met een speciaal uitgerust voertuig (of helikopter) naar de interventieplaats. Sommige MUG-teams hebben extra bemanning aan boord zoals een hulpverlener-ambulancier (die dan meestal het voertuig bestuurt en assisteert tijdens de interventie) of een arts of verpleegkundige in opleiding. Ambulanciers die in een MUG-team werken krijgen vaak verdere opleiding op de spoedgevallendienst van het ziekenhuis waaraan de MUG verbonden is. Wanneer de MUG niet op interventie is, is het personeel ervan vaak werkzaam op de spoedgevallendienst van het ziekenhuis waaraan de MUG verbonden is.

Een MUG wordt ingeschakeld door het Hulpcentrum 100/112 indien uit een noodoproep blijkt dat een patiënt mogelijk in levensgevaar is. Een ambulancier kan ter plaatse ook aan het Hulpcentrum 100/112 verzoeken om de assistentie van een MUG (zoals wanneer de toestand van een patiënt verslechtert of wanneer men pijnstilling wil toedienen alvorens tot transport over te gaan). In de opleiding tot hulpverlener-ambulancier wordt aangeleerd dat MUG-bijstand aangewezen is bij de afwezigheid van één of meerdere vitale parameters (ademhaling, bewustzijn en circulatie; ABC) of het risico op het afwezig worden van één of meerdere van deze parameters. De inzet van een MUG wordt niet gefactureerd aan de patiënt omdat ervan uitgegaan wordt dat bij de inzet van een MUG een ziekenhuisopname nodig zal zijn. De kosten worden zo dus gerecupereerd uit de factuur voor het ziekenhuisverblijf. Er zijn anno 2016 100 erkende MUG-teams in België, waarvan sommigen in een beurtrol tussen meerdere ziekenhuizen werken.

Alle MUG's moeten deelnemen aan de MUGREG (de verplichte registratie van alle MUG-interventies). Vroeger gebeurde die op papier maar sinds april 2008 verloopt de MUGREG via een internettoepassing. Deze registratie dient om de werking en programmatie van de MUG's te kunnen evalueren en het overheidsbeleid te ondersteunen. MUG's moeten voldoen aan de normen uit het koninklijk besluit over de MUG's en worden erkend door de Federale Overheidsdienst Volksgezondheid; de Federale Gezondheidsinspecteur (FGI) controleert of ze voldoen aan de normen.

Sinds 1998 is de MUG-helikopter West-Vlaanderen (uitgebaat door het IMDH en met het AZ Sint-Jan als standplaats) als enige MUG-helikopter in Vlaanderen erkend binnen de Dringende Geneeskundige Hulpverlening. Daarnaast is er ook nog een MUG-helikopter in Bra-sur-Lienne die in Wallonië opereert. De MUG-helikopters worden ook wel als MUGH's benoemd.

Buiten de MUG's bestaan er ook de zogenaamde Paramedische Interventieteams (PIT's). De PIT's zijn in feite ambulances die in plaats van twee ambulanciers een ambulancier en een spoedverpleegkundige aan boord hebben. Ze fungeren daarmee als tussenniveau tussen ambulance en MUG. Net als een MUG staat een PIT bij de spoedgevallendienst van een ziekenhuis gestationeerd. De spoedverpleegkundige mag aan de hand van vooraf opgestelde procedures, de zogenaamde 'staande orders', zelfstandig enkele medische handelingen uitvoeren, zoals patiënten intuberen of bepaalde geneesmiddelen toedienen, die normaalgezien aan artsen zijn voorbehouden. Ambulanciers mogen dergelijke handelingen niet uitvoeren. Sommige PIT's werken als tussenoplossing in gebieden waar de aanrijtijd van een MUG lang is. In Brugge vindt tevens een proef plaats met het AZ Sint-Jan en het AZ Sint-Lucas waarbij beide ziekenhuizen over een PIT beschikken. Deze PIT kan bijkomend bemand worden met een MUG-arts waardoor de PIT als PIT+ oftewel MUGP uitrukt.

De MUG is deels gelijkaardig aan het Nederlandse Mobiel Medisch Team. Alleen zijn er veel meer MUG's dan MMT's en hebben beide duidelijk verschillende inzetcriteria. Nog andere landen zoals Duitsland of Frankrijk kennen aan MUG's gelijkaardige eenheden, waarbij een arts en verpleegkundige zich eveneens met een eigen voertuig naar een patiënt begeven ter ondersteuning van een ambulance. In de meeste Engelstalige landen zoals de Verenigde Staten of het Verenigd Koninkrijk zijn artsen en verpleegkundigen (met medische helikopters als uitzondering) vrijwel niet actief in de prehospitaal hulpverlening. Geavanceerde dringende zorgen worden dan vaak geleverd door hoogopgeleide ambulancemedewerkers; zogenaamde "paramedics".



</doc>
<doc id="1106790" url="https://nl.wikipedia.org/wiki?curid=1106790" title="Dermatitis herpetiformis">
Dermatitis herpetiformis

Dermatitis herpetiformis (DH) of ziekte van Duhring is een blaasjesvormende huidaandoening, die te maken heeft met overgevoeligheid voor gluten. Er is een relatie met coeliakie (inheemse spruw, darmafwijkingen door overgevoeligheid voor gluten in tarwe), want bij bijna alle DH-patiënten zijn (in meer of mindere mate) afwijkingen in de darm te vinden die passen bij coeliakie.

Patiënten hebben sterke jeuk en er ontstaan blaasjes tot blaren op de huid. Deze zijn vooral op strekzijde van ellebogen en onderarmen te vinden, op de onderrug, op de knieën, maar soms ook op gelaat of in de schaamstreek. De blaasjes worden vaak snel stukgekrabd, zodat dan alleen rode bultjes zichtbaar zijn.

Er bestaat een erfelijke aanleg, samenhangend met HLA(DQ2 en DQ8). Blootstelling aan gluten roept blijkbaar antistoffen op. Deze lijken gericht tegen gliadine (een onderdeel van gluten). De antistoffen lijken ook te binden aan het (lichaamseigen) enzym transglutaminase. Op een onduidelijke manier ontstaat ook een neerslag van IgA rond de epidermale basaalmembraanzone, de verbinding tussen opperhuid naar lederhuid. Dit IgA trekt neutrofiele granulocyten aan, welke de verbinding zo verzwakken dat blaarvorming ontstaat.

Histologisch onderzoek van een huidbiopt toont neutrofiele granulocyten als een soort abces in de papiltoppen. Bij fluorescentiemicroscopie is er korrelige neerslag van IgA langs de basaalmembraanzone (dit is overigens voor het eerst beschreven door de Nederlandse dermatoloog Jan van der Meer, die hoogleraar in Groningen is geweest). In het bloed zijn auto-antistoffen aantoonbaar. Deze kunnen aangetoond worden door apenslokdarm te onderzoeken: de auto-antistoffen reageren met endomysium, een bindweefsellaag in de wand van de slokdarm. Sinds ca. 2000 worden ook antistoffen tegen transglutaminase (epitheliaal of weefsel) gemeten.
Als DH bij iemand is aangetoond, kan het zinvol zijn om onderzoek te doen of hij/zij ook aan coeliakie lijdt.

De beste behandeling is dapson. Dit doet de jeuk binnen enkele dagen verdwijnen; maar het ontstaan van een paar nieuwe plekjes per week moet geaccepteerd worden. Het houden van een strikt glutenvrij dieet kan ervoor zorgen dat er minder of geen dapson meer nodig is.
Daarnaast kan jodium (op de huid of in het voedsel) de klachten verergeren.


</doc>
<doc id="1107789" url="https://nl.wikipedia.org/wiki?curid=1107789" title="Rudolf Vrba">
Rudolf Vrba

Rudolf 'Rudi' Vrba, geboren als "Walter Rosenberg" (Topoľčany, 11 september 1924 - Vancouver, 27 maart 2006), was een professor in de farmacologie aan de University of British Columbia.

In april 1944 ontsnapte hij samen met een vriend genaamd Alfréd Wetzler, als nummer twee en drie van slechts vijf Joden die dit gelukt is, uit het concentratiekamp Auschwitz waardoor hij in de belangstelling kwam. 

Na hun ontsnapping hebben zij informatie over de op hande zijnde massamoord in Auschwitz doorgegeven aan de geallieerden. Dit 32 pagina tellende document, dat bekend werd als het "Vrba-Wetzler-rapport", werd aan geschokte Joodse ambtenaren in Slowakije gedicteerd. Het document wordt beschouwd als een van de belangrijkste documenten van de 20ste eeuw doordat het de eerste gedetailleerde en geloofwaardige informatie over het kamp was dat de geallieerden bereikte, alhoewel Witold Pilecki's rapport ruim een jaar eerder de geallieerden bereikte.

Het tijdstip waarop het rapport is uitgebracht blijft iets om over te redetwisten. Vrba was van mening dat er veel meer levens gered hadden kunnen worden als het rapport eerder was uitgegeven, aangenomen dat als de Hongaarse Joden geweten hadden dat ze vergast werden in plaats van hergevestigd, zoals de Duitsers hen vertelden, ze misschien gevlucht waren of gevochten hadden in plaats van in de trein te stappen. Hij beweerde dat het rapport opzettelijk werd achter gehouden door de Joods-Hongaarse Hulpverlenings Organisatie zodat de complexe maar nutteloze onderhandelingen over het uitwisselen van Joden voor geld of goederen tussen het Comité en Adolf Eichmann, de SS-officier verantwoordelijk voor de transporten, niet in gevaar kwamen.


</doc>
<doc id="1107887" url="https://nl.wikipedia.org/wiki?curid=1107887" title="Os naviculare">
Os naviculare

Het os naviculare is een van de zeven voetwortelbeentjes. Het is gelegen aan de mediale zijde van de voetwortel en vormt een gewrichtsverbinding met het sprongbeen aan proximale zijde en de drie wiggenbeenderen (het os cuneiforme mediale, intermedium en laterale) aan distale zijde. Soms grenst het ook nog aan het os cuboideum.

Het botje ("os") kent de toevoeging "naviculare" (bootvormig) vanwege de gelijkenis met een klein bootje, gebaseerd op de vorm van het sterk concave proximale gewrichtsoppervlak. 

In andere zoogdieren komt het os naviculare ook voor. Bij paarden bijvoorbeeld is het os naviculare een distaal gelegen sesambeen.


</doc>
<doc id="1108072" url="https://nl.wikipedia.org/wiki?curid=1108072" title="Zenuwarts">
Zenuwarts

Een zenuwarts (niet te verwarren met neuroloog of psychiater) is een arts die zich bezighoudt met psychiatrische stoornissen die te beschouwen zijn als hersenziekten. In Nederland is dit een verdwijnend specialisme; hun werkgebied wordt overgenomen door neurologen en psychiaters. Bij Besluit CC no. 2 - 1984 werd de opleiding tot zenuwarts opgeheven en het register van erkende zenuwartsen gesloten. Degenen die op het moment van het in werking treden van dit besluit, ingeschreven waren als specialist-zenuwarts bleven hun erkenning houden. Het is evenwel niet meer mogelijk om nieuw erkend te worden als zenuwarts.



</doc>
<doc id="1108732" url="https://nl.wikipedia.org/wiki?curid=1108732" title="Pyurie">
Pyurie

Pyurie is de aanwezigheid van pus, en daarmee witte bloedcellen, in de urine. 

Het kan duiden op een urineweginfectie bijvoorbeeld blaasontsteking of nierbekkenontsteking, maar ook op een ontsteking zonder infectie. 


</doc>
<doc id="1108800" url="https://nl.wikipedia.org/wiki?curid=1108800" title="Optisch stroomveld">
Optisch stroomveld

Het optische stroomveld is datgene wat op het netvlies waargenomen wordt, als de waarnemer en omgeving ten opzichte van elkaar bewegen. Het wordt gebruikt door zowel mensen als dieren om te navigeren en om botsingen met objecten te vermijden.

Een van de eersten, die dit proces beschreef is de Amerikaanse psycholoog James Gibson (1904-1979), die onderzoek deed naar de visuele waarneming.


</doc>
<doc id="1108935" url="https://nl.wikipedia.org/wiki?curid=1108935" title="José Narro Robles">
José Narro Robles

José Ramón Narro Robles (Saltillo, 5 september 1948) is een Mexicaans medicus. Sinds 2007 is hij rector van de Nationale Autonome Universiteit van Mexico (UNAM).

Narro Robles studeerde geneeskunde aan de UNAM, en studeerde af in de chirurgie met een eervolle vermelding. Hij volgde vervolgstudies aan de Universiteit van Birmingham en werd medewerker in de faculteit der medicijnen aan de UNAM.

Narro Robles heeft meer dan 56 artikelen gepubliceerd, is adviseur geweest bij de Wereldgezondheidsorganisatie en is sinds 1992 lid van de Mexicaanse Academie der Medicijnen. Hij is ook werkzaam geweest bij het ministerie van Binnenlandse Zaken en was onderminister van gezondheid en algemeen directeur van de gezondheidszorg in Mexico-Stad.

Van 2003 tot 2007 was hij directeur van de faculteit der Medicijnen en in oktober 2007 werd hij tot rector van de UNAM benoemd, een functie waarin hij Juan Ramón de la Fuente opvolgde.


</doc>
<doc id="1109094" url="https://nl.wikipedia.org/wiki?curid=1109094" title="Progressieve supranucleaire parese">
Progressieve supranucleaire parese

Progressieve supranucleaire parese of progressieve supranucleaire paralyse (PSP) wordt ook wel genoemd "syndroom van Steele-Richardson-Olszewski".
De aandoening begint doorgaans tussen het 50e en 80e levensjaar en wordt gekenmerkt door parkinsonisme, gestoorde oogbewegingen en dementie. Vaak gaat de patiënt ook naar beneden of boven kijken in plaats van recht vooruit en neemt de loopsnelheid af. Ook vallen zij vaak en hebben ze regelmatig slikstoornissen.


</doc>
<doc id="1109305" url="https://nl.wikipedia.org/wiki?curid=1109305" title="Epitestosteron">
Epitestosteron

Epitestosteron is een lichaamseigen stof die verwant is aan testosteron, maar niet werkzaam.

Een normale man heeft ongeveer dezelfde hoeveelheid testosteron en epitestosteron in zijn bloed. Epitestosteron heeft geen bekende werking zoals testosteron. Men neemt aan, dat het lichaam testosteron kan aanmaken uit epitestosteron. Sporters die bij wijze van doping lichaamsvreemd testosteron tot zich nemen, houden dezelfde hoeveelheid epitestosteron. Hun verhouding testosteron : epitestosteron wordt daardoor veel groter dan 1, bijvoorbeeld 11:1, wat wijst op doping. Epitestosteron is ook een verboden dopingproduct, omdat het kan gebruikt worden om toediening van testosteron te maskeren door de verhouding testosteron : epitestosteron opnieuw naar de natuurlijke waarde 1:1 te brengen.


</doc>
<doc id="1109488" url="https://nl.wikipedia.org/wiki?curid=1109488" title="Gynostemium">
Gynostemium

Het gynostemium, zuiltje of reproductieve zuil is een voortplantingsstructuur die voorkomt bij een aantal plantenfamilies, zoals de pijpbloemfamilie, orchideeën en de familie "Stylidiaceae".

Het gynostemium is ontstaan door het vergroeien van de mannelijke (meeldraden) en vrouwelijke (stamper) geslachtsorganen van de plant. Helmdraden, stijl en de stempel zijn tot één structuur gefuseerd.

De samengroeiing van verschillende organen die verenigd worden tot één organisch geheel met eigen functionaliteit en eigen verdere evolutie, noemt men synorganisatie.

Bij de orchideeënfamilie staat het gynostemium zowel in voor de vorming van het stuifmeel als voor de bestuiving door stuifmeel van een andere plant.

Van het mannelijke geslachtsorgaan houden de meeste orchideeën nog slechts de resten van één meeldraad over, bij enkele soorten zijn nog twee meeldraden behouden. De andere meeldraden zijn vervormd tot vliesjes of staminodiën, of zijn volledig verdwenen.

Van die ene mannelijke meeldraad blijft meestal enkel een helmknop over die twee, vier of zes zakjes stuifmeel bevat, de pollinia. Bij bepaalde geslachten rusten die pollinia op een horizontaal vlak, het clinander. Bij de meeste echter zitten ze rechtstreeks of onrechtstreeks vast aan een kleefschijfje, het viscidium. Het kleverige viscidium zal bij aanraking op het lichaam van het insect blijven kleven, met medenemen van de pollinia.

Het viscidium komt in twee vormen voor:

Van het vrouwelijke geslachtsorgaan, de stamper, is de stempel of "stigma" zichtbaar op de top van het gynostemium onder de pollinia. De stempel is ontstaan uit de versmelting van drie stempellobben. De middelste daarvan heeft bij sommige soorten een uitsteeksel, het rostellum, dat moet verhinderen dat de eigen pollinia op het stigma terechtkomen (zelfbestuiving). De stempel kan gevleugeld zijn.

De voet van het gynostemium wordt gevormd door de aanhechting van de bloemlip aan het basale, vooruitstekende deel van het gynostemium. Soms zijn ook de zijdelingse kelkbladen hiermee verbonden. In dat geval kan een mentum worden gevormd, dat nectar kan bevatten en dezelfde rol speelt als het spoor bij "Orchis"-soorten.


</doc>
<doc id="1109616" url="https://nl.wikipedia.org/wiki?curid=1109616" title="James George Defares">
James George Defares

James George ('Jim') Defares (Bandjermasin, 28 april 1927 — Aerdenhout, 4 augustus 2015) was een Nederlands arts, fysioloog, biomathematicus, auteur en songwriter. Defares studeerde medicijnen aan de Gemeentelijke Universiteit van Amsterdam en promoveerde in 1956 aan de Universiteit Utrecht. 

Defares vervulde verschillende functies, waaronder hoofd longfunctieafdeling van het Academisch Ziekenhuis Groningen, gastdocent afdeling mathematical biophysics aan de Harvard universiteit en bijzonder hoogleraar mathematische antropobiologie aan de Rijksuniversiteit Leiden (1966-1976) namens het Leids Universiteits Fonds. 

Defares had een veelzijdigheid aan kennis en inspiratie voor de diversiteit van de wetenschap. Zijn vrije gezichtspunt tegenover nieuwe ideeën en gedachten over de menselijke geest, nieuwe evolutionaire principes en nieuwe leerstellingen, heeft hem in het verleden de nodige kritiek opgeleverd.

In 1967 schreef hij over het onderwerp ‘de anticonceptiepil en veroudering’ naar de redactie van het "Nederlands Tijdschrift voor Geneeskunde". Defares was op basis van biochemische argumenten en gepubliceerde gegevens tot het idee gekomen dat het langdurig gebruik van de anticonceptiepil zou kunnen leiden tot versnelde biologische veroudering en tot een verhoogd risico van trombose en hart- en vaatziekten.

Vrij snel daarna kreeg hij een verbod om colleges te geven aan medische studenten. Na 1976 was Defares niet meer actief in de universitaire wereld. 

Zijn carrière kreeg een onverwachte wending door de uitnodiging van professor Paul Niehans uit Bazel om toe te treden tot "The international Society of Regenerative Therapies". Dit vormde het begin van zijn actieve belangstelling voor biogeriatrie en biogerontologie.

Met de wiskundige prof. dr. Ian Sneddon van de universiteit van Glasgow schreef hij het boek "The Mathematics of Medicine and Biology" (1960). 

Defares' boek "The Control of Aging and its Diseases" (1970) werd internationaal goed ontvangen en in The Sunday Times positief gerecenseerd door de Nobelprijswinnaar prof. dr. MacFarlene-Burnet (zomer, 1973). In Leiden werd het boek afgedaan als kwakzalverij en zijn opvattingen over de toepassing van celtherapie, stamcellen, gentherapie en chelatietherapie leidden ertoe dat de Nederlandse Vereniging tegen Kwakzalverij Defares als kwakzalver bestempelde.

Mede door zijn onderzoek naar de caissonziekte bij diepzeeduiken, raakte Defares gefascineerd door een historische gebeurtenis van 17 januari 1966, die aanleiding was voor het schrijven van de actiethriller “Superjacht” (2004). Zo is onder andere het boek “De beloning” op historische feiten gebaseerd.

Als amateur songwriter maakte hij het album ‘Mindwaves’ dat onder leiding van Dick Bakker door ‘The London Chamber Orchestra’ werd uitgevoerd en in Nederland als cd op televisie en radio ten gehore werd gebracht. Zoals de titel aangeeft is Mindwaves bedoeld als relaxatiemuziek om de geest tot rust te brengen (te onthaasten) en de hersengolven te vertragen (z.g. alfa-golven).



</doc>
<doc id="1109702" url="https://nl.wikipedia.org/wiki?curid=1109702" title="Pretestwaarschijnlijkheid van ziekte">
Pretestwaarschijnlijkheid van ziekte

De pretestwaarschijnlijkheid van ziekte of voorkans is de kans dat iemand aan de door een test onderzochte ziekte lijdt voordat de test uitgevoerd is. 

Deze kans kan op verschillende manieren geëvalueerd worden:

De prevalentie van de ziekte is het verhoudingsgewijze voorkomen van de ziekte in de populatie waar de test gebruikt wordt. 

De pretestwaarschijnlijkheid van ziekte wordt samen met de toepasselijke likelihood ratio (de positieve bij positief testresultaat, de negatieve bij negatief testresultaat) gebruikt om de posttestwaarschijnlijkheid van ziekte (nakans) te berekenen.



</doc>
<doc id="1110420" url="https://nl.wikipedia.org/wiki?curid=1110420" title="Acetylcholinereceptor">
Acetylcholinereceptor

De acetylcholinereceptor is een membraaneiwit dat functioneert als een receptor. Zijn belangrijkste fysiologische ligand is de neurotransmitter acetylcholine. Moleculair onderzoek heeft aangetoond dat er twee typen acetylcholinereceptoren zijn:

Sommige neurotoxines (onder andere "α-bungarotoxine") in sommige typen slangengif binden met zeer hoge affiniteit en specificiteit aan deze receptor. Vanwege deze eigenschap is het voor onderzoekers mogelijk de dichtheid van acetylcholinereceptors op een membraan te bepalen.

Myasthenia gravis is een auto-immuunziekte van de skeletspier. Bij deze ziekte maakt de patiënt antilichamen tegen de acetylcholinereceptor. Hierdoor vindt er geen prikkeloverdracht plaats in de spier. Een mogelijke therapie bestaat erin de patiënt een acetylcholinesterase-inhibitor voor te schrijven. Acetylcholinesterase is een enzym dat in de synaptische spleet (of hier toegepast, de neuromusculaire junctie) acetylcholine afbreekt nadat het aan zijn receptor gebonden heeft en zijn excitatoire functie uitgeoefend heeft. Toediening van een (acetyl)cholinesterase-inhibitor heeft een therapeutische plaats bij de behandeling van myasthenia gravis omdat het acetylcholine toelaat een (weliswaar beperkter) effect uit te oefenen op het dalende aantal acetylcholinereceptoren dat nog niet aangetast is door de antilichamen.


</doc>
<doc id="1110502" url="https://nl.wikipedia.org/wiki?curid=1110502" title="Clivus">
Clivus

De clivus is de hellende beenvlakte achter het dorsum sellae, gevormd door de kruising van de achterzijde van het corpus van het os sphenoides (wiggenbeen) met de bovenste zijde van het basale deel van het os occipitale. De clivus geeft ondersteuning aan de pons.

Soms wordt het toevoegsel "Blumenbachi" bij de naamgeving gebruikt, verwijzend naar de Duitse dokter en fysioloog Johann Friedrich Blumenbach (1752-1840), die veel onderzoek deed naar schedels.

Op laterale röntgenfoto's van de nekwervels kan over de clivus een lijn worden doorgetrokken, de zogenaamde "Wackenheim's clivus line", om de stand van de nekwervels te evalueren. Deze lijn moet namelijk door de dens van de axis lopen of deze raken.


</doc>
<doc id="1110813" url="https://nl.wikipedia.org/wiki?curid=1110813" title="Operatieassistent">
Operatieassistent

Een operatieassistent is een persoon, met eventueel een verpleegkundige achtergrond, die tijdens een operatie de snijdend specialist assisteert.

Een operatieassistent heeft drie kerntaken: instrumeren, assisteren en omlopen. Tijdens de operatie geeft de instrumenterende de juiste instrumenten en benodigdheden aan de snijdend specialist. De assisterende is tijdens de operatie het tweede paar handen van de snijdend specialist en houdt bijvoorbeeld wondhaken vast, zorgt dat het wondgebied schoon blijft door de zuigslang te gebruiken of te deppen met gazen. Vaak sluit de instrumenterende of assisterende het wondgebied na de operatie door hechtingen te plaatsen. De omloop is tijdens de operatie de schakel tussen steriel en onsteriel. Deze kan steriele instrumenten, gazen, hechtingen e.d. aangeven door de onsteriel verpakking te openen en zonder aan te raken de inhoud aan te reiken aan de instrumenterende. Een instrumenterende of assisterende operatieassistent behoort samen met de snijdend specialist en eventueel arts-assistent tot het steriele team. De omloop en anesthesiemedewerker behoren niet tot het steriele team.

De opleiding is een inservice opleiding op Hbo-niveau, (NLQF/EQF niveau 6) en duurt drie jaar. Een inservice opleiding wordt verzorgd door het ziekenhuis, om toegelaten te worden tot de opleiding Operatieassistent dient men te solliciteren naar de functie Operatieassistent in opleiding (i.o.), dit is bij veel ziekenhuizen in Nederland mogelijk. De operatieassistent in opleiding volgt het eerste halfjaar van zijn of haar opleiding een theorieblok, de beroepsvoorbereidende periode (BVP). Tijdens deze periode ontvangt de operatieassistent in opleiding 'zakgeld' van het ziekenhuis, de hoogte hiervan kan verschillen per ziekenhuis. In dit blok dienen alle toetsen en opdrachten met een voldoende afgesloten te worden, in deze eerste periode van de opleiding vallen veel studenten af. Na dit halfjaar start de beroepsbegeleidende periode (BBP), deze duurt 2,5 jaar en bestaat vooral uit de praktische opleiding tot operatieassistent in het betreffende ziekenhuis. Tijdens de BBP zijn er verschillende verdiepingsweken waarin de operatieassistent in opleiding theorie krijgt over specialistische onderdelen van de chirurgie zoals plastische chirurgie, gynaecologie en urologie. In deze periode verdient de operatieassistent loon, ieder jaar gaat dit bedrag omhoog. Het is in sommige ziekenhuizen ook mogelijk om de opleiding in 2,5 jaar te volgen indien men over een Hbo-diploma Verpleegkunde beschikt.


</doc>
<doc id="1111222" url="https://nl.wikipedia.org/wiki?curid=1111222" title="Gerald Edelman">
Gerald Edelman

Gerald Maurice Edelman (New York, 1 juli 1929 – La Jolla, 17 mei 2014) was een Amerikaans bioloog, die in 1972 de Nobelprijs voor de Fysiologie of Geneeskunde won voor zijn onderzoek naar en ontdekking van de chemische structuur van antilichamen.

Gerald Edelman werd in 1929 geboren in Ozone Park in de wijk Queens van New York als zoon van de Joodse ouders Edward Edelman en Anne Freedman. Zijn vader was arts en zijn moeder was werkzaam in de verzekeringsbranche. Na te zijn opgegroeid in New York studeerde hij in Pennsylvania waar hij in 1950 "magna cum laude" zijn bachelorgraad behaalde aan het Ursinus College en aansluitend de graad van geneesheer aan de Universiteit van Pennsylvania School of Medicine in 1954.

Na een jaar bij de Johnson Foundation for Medical Physics ging hij als arts werken aan het Massachusetts General College. In 1957 werd hij promovendus bij het Rockefeller Institute for Medical Research, in het laboratorium van Henry Kunkel. Na zijn promotie in 1960 bleef hij er werkzaam; eerst als docent en vanaf 1966 als hoogleraar neuroscience. In 1992 verhuisde hij naar San Diego, Californië, waar hij hoogleraar neurobiologie werd hij het vermaande Scripps Research Institute.

Gebruikmakend van de technieken ontwikkeld door Rodney Porter begon Edelman onderzoek te doen naar de chemische structuren van antilichamen, de voetsoldaten van het immuunsysteem. Hij ontdekte dat antilichamen niet waren opgebouwd in de vorm van een lange peptideketen, zoals werd gedacht, maar uit twee verschillende ketens – een lichte en een zware – die met elkaar verbonden zijn. Van hieruit bepaalde hij en zijn onderzoeksteam van het Rockefeller Instituut de chemische structuur van een compleet immunoglobuline-molecuul. Het was voor dit werk dat Eddelman, samen met Porter, in 1972 de Nobelprijs voor Fysiologie of Geneeskunde kreeg uitgereikt. Vanaf het midden van de jaren 1970 hield Edelman zich bezig met de hersenen en de natuur van het bewustzijn.

Volgens Edelman worden bewuste belevingen veroorzaakt de "re-entrant pathways" (herintredende of terugwaarts projecterende circuits) in de hersenen. Dit houdt in dat een bepaald gebied zoals V1 (waar de visuele prikkels worden verwerkt) niet alleen informatie ontvangt uit de buitenwereld maar ook vanuit hogere gebieden in de hersenen. Bij het laatste zijn vooral terugwaarts projecterende neuronen betrokken. Deze theorie sluit aan bij het idee dat waarnemen gepaard gaat met categorisatie of toekenning van betekenis. Onze waarneming van een gezicht bestaat bijvoorbeeld niet uit een verzameling van afzonderlijke kenmerken (lip, mond, ogen e.d.), maar uit een blij of droevig, bekend of onbekend gezicht. Vooral terugwaartse projecties vanuit de hogere gebieden in de hersenen dragen volgens Edelman bij tot integratie van, en/of het toekennen van betekenis of gevoelskleur aan de afzonderlijke kenmerken. Ook in het neuraal netwerk onderzoek spelen terugwaartse projecties, met name bij simulaties van functies als perceptie, geheugen en bewustzijn, een belangrijke rol




</doc>
<doc id="1111659" url="https://nl.wikipedia.org/wiki?curid=1111659" title="Psychiatrisch Medische Unit">
Psychiatrisch Medische Unit

Een Psychiatrisch Medische Unit (PMU) is een afdeling in een algemeen ziekenhuis, waar zowel psychiatrische als somatische behandeling wordt gegeven, er werken somatisch- en psychiatrisch verpleegkundigen.

Binnen een PMU is men gericht op diagnostiek, curatieve behandeling en preventie van psychiatrische en somatische stoornissen bij patiënten. Diagnostiek, behandeling, en behandeling- en bejegeningadviezen vinden plaats vanuit een biopsychosociaal model , met uitdrukkelijke aandacht voor de rol van somatische ziekten of somatische behandelrelaties bij de psychiatrische ziekte of gedragsstoornis van de patiënt.

De nadruk binnen een PMU ligt op:

Het aantal mensen dat van mening is dat de ziekenhuiszorg een
Psychiatrisch Medische Unit (PMU) als behandelfunctie niet kan missen, neemt voortdurend toe. Uit onderzoek blijkt dat patiënten met een gecombineerde somatische en psychiatrische aandoeningen binnen de huidige opzet van de algemene en psychiatrische ziekenhuizen vaak worden onderbehandeld. In het algemeen ziekenhuis wordt de psychiatrische aandoening vaak niet onderkend en de behandeling daardoor te lang uitgesteld. In het psychiatrisch ziekenhuis worden patiënten met een somatische aandoening veelal niet opgenomen.

De oudste PMU van Nederland maakt onderdeel uit van ziekenhuis Rijnstate in Arnhem.
Voor die tijd beschikte Rijnstate over een psychiatrische afdeling (PAAZ).
Vanuit die afdeling startte Rijnstate in 1996 een Psychiatrisch Medische Unit. Op deze PMU waar destijds aanvankelijk maximaal 6, en thans 12 patiënten met een gecombineerde somatische en psychiatrische aandoening kunnen worden opgenomen. De unit heeft een open en gesloten afdeling. Op de PMU worden zowel patiënten van somatische hoofdbehandelaars uit Rijnstate opgenomen, maar ook vanuit de regio.

De verpleegkundige PMU richt zich op patiënten waarbij naast de aanwezigheid van een lichamelijke ziekte, ook sprake is van psychiatrische ontregeling, zogenaamde co-morbiditeit. Het werk van de PMU verpleegkundige richt zich daardoor zowel op het uitvoeren van voorbehouden handelingen, als op de belangenbehartiging van de patiënt.


</doc>
<doc id="1111707" url="https://nl.wikipedia.org/wiki?curid=1111707" title="Acutefase-eiwit">
Acutefase-eiwit

Een acutefase-eiwit (acutefaseproteïne) is een eiwit waarvan de concentratie in bloedplasma al in een vroeg stadium van ontsteking stijgt (bij positieve acutefase-eiwitten) of daalt (bij negatieve acutefase-eiwitten). Deze reactie wordt 'acutefase-reactie' genoemd. 

Als reactie op beschadiging van cellen, maken neutrofiele granulocyten en macrofagen zogenaamde cytokines die ze loslaten in de bloedbaan. 
De lever reageert op deze cytokines door acutefase-eiwitten te maken.

Bepalen van concentratie van acutefase-eiwitten is een hulpmiddel bij het vaststellen van ontsteking in zowel medische als diergeneeskundige gevallen. Het staat in verband met de bezinkingssnelheid van rode bloedcellen (BSE).




</doc>
<doc id="1112381" url="https://nl.wikipedia.org/wiki?curid=1112381" title="Carbofuran">
Carbofuran

Carbofuran (ISO-naam) of carbofuraan is een insecticide uit de groep van de carbamaten, meer bepaald de benzofuranylmethylcarbamaten, zoals carbosulfan, furathiocarb en benfuracarb. Het heeft ook een nevenwerking als nematicide en tegen bladluizen. Merknamen zijn onder meer "Curater" en "Furadan" (beide van FMC Chemical), "Diafuran" (Dianica), en de generieke naam "Carbofuran" (verscheidene andere bedrijven). In zuivere toestand is het een kleurloze kristallijne vaste stof.

Carbofuran kan ook een metaboliet zijn van andere carbamaatpesticiden, met name carbosulfan, furathiocarb en benfuracarb.

Carbofuran is een zeer giftige en potentieel dodelijke stof, zowel voor mensen, zoogdieren, vogels als vissen en andere waterorganismen. In de Europese Unie is carbofuran sedert 13 december 2007 niet meer erkend.

Carbofuran is een systemisch pesticide, dat het acetylcholinesterase in het zenuwstelsel remt. Het heeft ook een werking door contact en in de maag. Soorten waartegen carbofuran werkzaam is, zijn onder meer:

Carbofuran wordt ingezet tegen bodeminsecten bij de teelt van onder meer maïs, bieten of zonnebloemen. Het wordt daartoe mechanisch in de bodem ingewerkt bij het zaaien.

Carbofuran kan effecten hebben op het zenuwstelsel, met als gevolg stuiptrekkingen en verzwakte ademhaling. Het remt de acetylcholinesterase. De effecten kunnen met vertraging optreden. Blootstelling kan de dood veroorzaken.

Carbofuran heeft een hoge acute toxiciteit bij ratten (via inhalatie of ingestie) en bij vogels (onder meer de wilde eend ("Anas platyrhynchos")). Ook voor vissen en aquatische invertebraten, en (door contact) bijen, is het zeer toxisch.

Op basis van dierproeven wordt carbofuran ook beschouwd als een potentiële hormoonontregelende stof (endocriene disruptor).

Carbofuran was één van de bestaande pesticiden die in het kader van een EU-herzieningsprogramma voor werkzame stoffen werden onderzocht naar hun effecten op mens en milieu. Uit dit onderzoek bleek, dat niet kon worden aangetoond dat carbofuran op een veilige wijze kan worden gebruikt.

Op basis van dit onderzoek heeft de Europese Commissie beslist om het gebruik van gewasbeschermingsmiddelen die carbofuran bevatten niet meer toe te laten. De erkenningen voor dergelijke middelen moeten worden ingetrokken uiterlijk op 13 december 2007; de bestaande voorraden mochten nog gedurende een jaar nadien gebruikt worden. In België ging het om de producten Curater en Furadan, die erkend waren voor gebruik in de bietenteelt, de maïsteelt (behalve suikermaïs), witloofwortelteelt, cichorei- en sierplantenteelt.



</doc>
<doc id="1112675" url="https://nl.wikipedia.org/wiki?curid=1112675" title="Os cuneiforme mediale">
Os cuneiforme mediale

Het os cuneiforme mediale ("binnenste wigvormige been") of os cuneiforme primum ("eerste wigvormige been") is een van de zeven voetwortelbeentjes. Het is gelegen aan de mediale zijde van de voetwortel en vormt een gewrichtsverbinding met het os naviculare aan proximale zijde, het tweede wigvormige been (het os cuneiforme intermedium) aan laterale zijde en de eerste twee middenvoetsbeenderen aan distale zijde.


</doc>
<doc id="1112688" url="https://nl.wikipedia.org/wiki?curid=1112688" title="Os cuneiforme intermedium">
Os cuneiforme intermedium

Het os cuneiforme intermedium ("middelste wigvormige been") of os cuneiforme secundum ("tweede wigvormige been") is een van de zeven voetwortelbeentjes. Het is gelegen aan de mediale zijde van de voetwortel en vormt een gewrichtsverbinding met het os naviculare aan proximale zijde, het eerste wigvormige been (het os cuneiforme mediale) aan mediale zijde, het derde wigvormige been (het os cuneiforme laterale) aan laterale zijde en het tweede middenvoetsbeen aan distale zijde.


</doc>
<doc id="1112697" url="https://nl.wikipedia.org/wiki?curid=1112697" title="Os cuneiforme laterale">
Os cuneiforme laterale

Het os cuneiforme laterale ("buitenste wigvormige been") of os cuneiforme tertium ("derde wigvormige been") is een van de zeven voetwortelbeentjes. Het is gelegen midden in de voetwortel en vormt een gewrichtsverbinding met het os naviculare aan proximale zijde, het tweede wigvormige been (het os cuneiforme intermedium) aan mediale zijde, het os cuboides aan laterale zijde en het tweede, derde en vierde middenvoetsbeen aan distale zijde.


</doc>
<doc id="1112813" url="https://nl.wikipedia.org/wiki?curid=1112813" title="Capronzuur">
Capronzuur

Capronzuur, ook wel hexaanzuur genoemd, is een verzadigd vetzuur met de formule CHCOOH, waarbij de koolstofketen van 6 atomen onvertakt is (C6:0).

Capronzuur is een kleurloze, olieachtige vloeistof die onaangenaam ruikt. De verbinding komt van nature voor in verschillende dierlijke vetten en plantaardige oliën.


</doc>
<doc id="1112965" url="https://nl.wikipedia.org/wiki?curid=1112965" title="Anne Desclos">
Anne Desclos

Anne Desclos (Rochefort-sur-Mer, 23 september 1907 – Corbeil-Essonnes, 27 april 1998) was een Frans journaliste en romanschrijfster die de pseudoniemen Dominique Aury en Pauline Réage gebruikte.

Na aan de Sorbonne Engels en Frans te hebben gestudeerd, werkte Desclos als journaliste voordat ze in 1946 bij uitgeverij Gallimard ging werken.

Haar vriend en baas Jean Paulhan merkte eens op dat vrouwen geen erotische roman konden schrijven. Om zijn ongelijk te bewijzen, schreef ze een sadomasochistische roman die in juni 1954 gepubliceerd werd onder de naam Pauline Réage met de titel "Histoire d'O" ("Het verhaal van O"). Het boek, dat het ongelijk van Paulhan bewees, was niet onomstreden en werd een enorm commercieel succes.

Desclos had lange tijd een relatie met haar werkgever, Jean Paulhan, de directeur van de "Nouvelle Revue Française". Hij was 23 jaar ouder dan zij. Ook had ze een periode een relatie met de geschiedkundige en schrijfster Édith Thomas, die mogelijkerwijs als inspiratie diende voor het karakter Anne-Marie in "Het verhaal van O". Ze had een zoon van een kort huwelijk. 



</doc>
<doc id="1112985" url="https://nl.wikipedia.org/wiki?curid=1112985" title="Histoire d'O (boek)">
Histoire d'O (boek)

Histoire d'O is een BDSM-roman van de Franse schrijfster Pauline Réage (pseudoniem van Anne Desclos), gepubliceerd in 1954. Het werd in 1969 door Adriaan Morriën in het Nederlands vertaald als "Het verhaal van O". Naar verluidt vormde Édith Thomas de inspiratie voor een aantal karakters. 

Het boek werd in 1975 verfilmd door de Franse filmregisseur Just Jaeckin, met Corinne Cléry en Udo Kier in de hoofdrollen.



</doc>
<doc id="1114137" url="https://nl.wikipedia.org/wiki?curid=1114137" title="Amyloplast">
Amyloplast

Een amyloplast is een kleurloze leukoplast, waarin zetmeel is opgeslagen. Een amyloplast is een gespecialiseerde vorm van een leukoplast. Het zetmeel wordt hoofdzakelijk uit suiker (glucose) gevormd.

Hun vorm is specifiek voor elk gewas. Aan de hand van de vorm kan men achterhalen van welk gewas een bepaald type zetmeel komt. Amyloplasten hebben soms "groeiringen" doordat ze telkens een beetje groter worden.


</doc>
<doc id="1114268" url="https://nl.wikipedia.org/wiki?curid=1114268" title="Vorstbestendig">
Vorstbestendig

Vorstbestendig wil zeggen dat iets geen schade ondervindt aan de gevolgen van temperaturen onder het vriespunt. 

Bij planten wordt onderscheid gemaakt tussen vorstbestendige en niet vorstbestendige soorten. 
Er zijn plantensoorten die bij lage temperatuur bepaalde suikers aanmaken. De in het celvocht opgeloste suikers verlagen het vriespunt van de cel, waardoor zich geen ijskristallen die de cel lek prikken vormen en de cel ongedeerd blijft. Hierdoor smaken groenten als boerenkool en spruiten zoeter bij vorst.


</doc>
<doc id="1114456" url="https://nl.wikipedia.org/wiki?curid=1114456" title="Lichtreacties">
Lichtreacties

Alle reacties die gebeuren tijdens de fotosynthese zijn grofweg te scheiden in twee reactiewegen. Dit artikel gaat over de eerste reactieweg, de lichtreacties. Tijdens de lichtreacties wordt lichtenergie omgezet in chemische energie in de vorm van de energiedragende stoffen ATP en NADPH. Hierbij komt zuurstof vrij als afvalproduct. Tijdens de tweede reactieweg, de calvincyclus (ook wel de donkerreacties genoemd) worden deze stoffen gebruikt om van koolstofdioxide de energierijke stof glucose te maken. 

De nettoreactie van alle lichtreacties ziet er als volgt uit:<br>
12HO + 12NADP + 18ADP + 18P → 6O + 12NADPH + 18ATP

De lichtreacties spelen zich in en rondom het membraan van thylakoïden af. Deze thylakoïde bevinden zich in de chloroplasten van de cel. Thylakoïden hebben de vorm van een pannenkoek en kunnen daarom ook makkelijk gestapeld worden. Als dit het geval is ontstaat er een granum (dit is latijn voor een stapel munten). Chloroplasten bevatten 10 tot 100 grana, die onderling met elkaar worden verbonden door de ongestapelde lamellae. Elke thylakoïde bevat een fosfolipidenmembraan dat de vloeistof, het lumen, in de thylakoïde omsluit. De vloeistof in de chloroplast (dus tussen de thylakoïde) wordt het stroma genoemd. Het lumen (pH 4) is een stuk zuurder dan het stroma (pH 8), doordat er tijdens de lichtreacties protonen (H) het lumen in worden gepompt. 
In het membraan van de thylakoïde bevindt zich een aantal zogenaamde integrale membraaneiwitcomplexen. Zo’n complex bestaat uit een hele hoop eiwitten en moleculen die met elkaar samenwerken om zeer complexe reacties mogelijk te maken. Met integraal wordt bedoeld dat zo’n complex het hele membraan overspant. Zo kunnen er reacties plaatsvinden aan het stroma en het lumen. Er zijn in totaal vier eiwitcomplexen die met elkaar samenwerken om uiteindelijk de reactieproducten (NADPH en ATP) van de lichtreacties te vormen:

In het volgende kopje wordt dieper in gegaan op hoe de verschillende complexen met elkaar samenwerken.
In de artikelen van de complexen (zie hierboven) wordt er dieper in gegaan wat er in de complexen precies gebeurt.

De vier eiwitcomplexen in het membraan van de thylakoïde werken samen om NADPH en ATP te vormen (zie plaatje rechts). Elk complex vervult zijn eigen rol. In de twee fotosystemen begint het proces als fotonen (licht) geabsorbeerd worden door verschillende pigmenten (o.a. chlorofyl). De fotosystemen zetten de lichtenergie van deze fotonen om in chemische energie via twee verschillende reactieketens waarna ook twee verschillende energierijke producten ontstaan. PSII haalt al zijn raegentia (beginstoffen) uit het lumen en het stroma, terwijl PSI reactieproducten van een ander complex nodig heeft. PSII wordt daarom als startpunt van de lichtreacties gezien en niet PSI. PSI dankt zijn lagere getal aan het feit dat het eerder is ontdekt.
PSII zorgt voor de energierijke stof plastoquinol. Dit wordt vervolgens afgegeven aan een ander eiwitcomplex, cytochroom b6f. Dit gebruikt de energie van deze stof om protonen (H) van het stroma naar het lumen te pompen. Cytochroom b6f wordt daarom ook wel eens een protonenpomp genoemd. Het lumen wordt hierdoor heel erg zuur. De potentiële energie als gevolg van het concentratieverschil en het verschil in zuurgraad wordt gebruikt door weer een ander eiwitcomplex, ATP-synthase. Daar stromen de protonen weer terug het stroma in en de energie die daarbij vrijkomt wordt gebruikt om ADP om te zetten in het energierijke ATP. ATP wordt ook afgegeven aan het stroma en aldaar gebruikt in de calvincyclus.
Een reactieprodukt van cytochtroom b6f, plastocyanin, wordt opgenomen door PSI. Deze zet met behulp van de energie van fotonen deze stof om in het enzym Ferredoxin-NADPH Reductase (FNR), dat aan het stroma wordt afgegeven. In het stroma wordt via dit enzym NADP, een eindproduct van de calvincyclus, omgezet naar het energierijke NADPH, wat juist een beginproduct van de calvincylus is. Als de verhouding NADPH/NADP echter te hoog wordt, zorgt PSI voor extra ATP door net als PSII plastoquinol af te geven aan cytrochroom b6f. 
De vorming van ATP via PSI, cytochroom b6f en ATP-synthase wordt ook wel cyclische (foto)fosforylering genoemd. Bij dit proces hoeven er geen nieuwe stoffen te worden opgenomen uit het stroma of het lumen. Bij niet-cylische fosforylering is dit wel zo, aangezien PSII-stoffen uit het stroma en het lumen gebruikt worden voor de reactie van plastoquinol.

De twee fotosystemen lijken qua functie en structuur erg op elkaar. Zo hebben ze alle twee zogenaamde antenne-eiwitten ontwikkeld die de fotonen absorbeert. Ook de techniek om deze geabsorbeerde lichtenergie om te zetten naar chemische energie is bij PSI en PSII hetzelfde. Hieronder worden deze mechanismen verder toegelicht.

Licht wordt geabsorbeerd in de twee fotosystemen door pigmentmoleculen. In dit geval zijn dit hoofdzakelijk chlorofylmoleculen, maar er komen ook een aantal verschillende carotenen voor. Deze pigmenten liggen gebonden aan een speciaal antenne-eiwit (in het jargon meestal een light-harvesting complex (LHC) genoemd). Aan elk LHC-eiwit liggen zo’n 20 pigmentmoleculen gebonden. Gemiddeld 12 van deze LHC-eiwitten werkend samen om de lichtenergie die ze absorberen door te geven aan een zogenaamd doelwitpigment in het reactiecentrum (RC). In dit reactiecentrum vindt uiteindelijk een reactie plaats waardoor de energie van het foton wordt omgezet in chemische energie. 
Als een pigment een foton absorbeert met de juiste golflengte raakt het pigment in een zogenaamde aangeslagen toestand. Dat wil zeggen dat er een elektron in het molecuul zich in een hoger energieniveau bevindt dan het normaal bevindt. Zo'n geëxciteerd elektron zal normaal gesproken binnen een nanoseconden weer terugvallen naar zijn grondtoestand. De energie van het elektron wordt dan omgezet in warmte. PS1 en PS2 hebben alle twee een systeem ontwikkeld waardoor dit niet gebeurt. De pigmentenmoleculen in het antenne-eiwit liggen zó geordend dat ze binnen een picoseconden excitatie-energie kunnen overbrengen naar een ander pigment in het antenne-eiwit, waardoor er in het volgende pigment een elektron in hoger energie niveau belandt. Dit proces van excitatie-energie overdracht kan alleen maar gebeuren als het volgende pigment fotonen van een lager energieniveau (=langere golflengte) absorbeert. Zo vindt er een razendsnel proces plaats waarbij de excitatie-energie wordt overgedraven naar pigmenten die fotonen van een steeds langere golflengte absorberen. Het doelwitpigment in het reactiecentrum is dan ook een pigment dat fotonen met de langste golflengtes absorbeert. Alle andere pigmenten staan in dienst van dit doelwitpigment. Ze zorgen ervoor dat er een constante toevoer van energie naar het reactiecentrum is.
Het doelwitpigment in PSII absorbeert fotonen met golflengtes van 680 nm en wordt daarom P680 genoemd. De antenne-eiwitten om P680 heen worden LHCII genoemd. Bij PSI absorbeert het doelwitpigment fotonen met iets langere golflengtes van 700 nm en wordt daarom P700 genoemd. De antenne-eiwitten hier heten LHCI.

Als P680 of P700 met behulp van LHCII-eiwitten en LHCI-eiwitten in aangeslagen toestand raakt kan het een reactie aangaan. Het doelwitpigment is namelijk zo geplaatst in het reactiecentrum dat er altijd wel een sterke oxidator in de buurt is. Hier wordt het elektron met zijn hoge energieniveau aan de oxidator afgegeven. Dit proces wordt ook wel photoinduced charge seperation (PCS) genoemd, wat betekent dat er een door licht aangedreven ladingsscheiding optreedt. De oxidator wordt namelijk negatief met een extra elektron en P680 of P700 wordt positief. Dit zijn alle twee radicalen dus ze zouden gemakkelijk weer kunnen recombineren waardoor de lading weer neutraal wordt. Dit gebeurt echter niet omdat als de oxidator het elektron ontvangt het meteen doorgeeft aan een andere oxidator. Het doelwitpigment moet daarom het elektron wel ergens anders vandaan halen.

De photoinduced charge seperation die plaatsvindt in PSII is het begin van een lange keten van redoxreacties waarbij het elektron met een hoog energieniveau steeds aan nieuwe oxidator wordt afgegeven, die de elektrontransportketen (ETC) wordt genoemd. Deze keten wordt meestal in een z-schema weergegeven. Hierbij wordt de energie van het elektron gelijk aan de hoogte van de y-as. Op de afbeelding is duidelijk te zien dat bij de twee fotosystemen de energie van het elektron erg omhoog gaat. Bij de vele redoxreacties die plaatsvinden gaat er echter steeds een beetje energie van het elektron verloren. 

Als er niet-cyclische fosforylering plaatsvindt loopt de ETC ook niet-cyclisch. In dit geval komt het elektron via P680 van PSII, Cytochroom b6f en PSI uiteindelijk bij het al eerder genoemde enzym Ferredoxin-NADPH-reductase. NADP in het stroma wordt via dit enzym omgezet in NADPH. Dit wordt gebruikt in de calvin-cyclus en hier verlaat het elektron dus deze niet-cyclische ETC. Via het zogenaamde oxygen evolving complex in PSII wordt dit tekort aan elektronen aangevuld. Dit complex is in staat om water uit het lumen te splitsen in elektronen, protonen en zuurstof. Deze elektronen worden aan P680 afgeven, de protonen blijven in het lumen en zuurstof diffundeert de cel uit of wordt gebruikt in de mitochrondiën.
Bij een te hoge verhouding van NADPH/NADP+ wordt er extra ATP gevormd via cyclische fosforylering. Het elektron verlaat hierbij niet de ETC. In PSI wordt het elektron niet aan het enzym FNR afgeven maar aan plastoquinol dat gebruikt wordt in cytochroom b6f. De ETC blijft cyclisch verlopen totdat de NADPH/NADP+ verhouding weer bepaald lager niveau heeft behaald.


</doc>
<doc id="1114474" url="https://nl.wikipedia.org/wiki?curid=1114474" title="Balthasar de Monconys">
Balthasar de Monconys

Balthasar de Monconys (Lyon, 1611 - ?, 1665) was een Frans diplomaat, arts en bestuurder (magistraat). Hij probeerde de vondsten van Pythagoras en Zoroaster te bestuderen vanuit de bronnen en was een onderzoeker van de Griekse en Arabische alchemie.

Hij ondernam verschillende reizen in Europa en Egypte, waarover hij publiceerde..
Hij wordt echter vooral aangehaald vanwege enkele opmerkingen die hij in zijn dagboek noteerde na een ontmoeting met de schilder Johannes Vermeer in 1663. Hij was waarschijnlijk in contact met Vermeer gekomen op aanraden van Constantijn Huygens.

Het beroemde citaat van Balthasar de Monconys over Vermeer luidt:

Volgens Monconys was het schilderij dus minder dan een tiende waard van de prijs die ervoor was betaald. De genoemde bakker was waarschijnlijk Van Buyten, een prominent lid van de Delftse gemeenschap, die volgens de boedelbeschrijving na zijn dood in 1701 drie Vermeers naliet. De zuinige Monconys was verbaasd over de prijzen die de Leidse schilders vroegen, voor werken waar slechts één figuur op voorkwam.

De enige andere persoon die een beschrijving van een ontmoeting met de kunstenaar in zijn atelier naliet, is Pieter Teding van Berckhout.

Monconys bezocht ook de werkplaats van de Kuffeler broers in 1663
en schreef daarover:


</doc>
<doc id="1114503" url="https://nl.wikipedia.org/wiki?curid=1114503" title="Trichofagie">
Trichofagie

Trichofagie is het dwangmatig eten van haar. Het is afgeleid van de Griekse woorden ἡ τρίχος, hè trichos “haar” en φαγεῖν, phagein “eten”.

Meestal wordt op lang haar gekauwd terwijl dat nog aan het hoofd vastzit, wat vervolgens wordt doorgeslikt. Het haar kan zich in het maag-darmkanaal ophopen en symptomen als indigestie en maagpijn veroorzaken. Een braakmiddel kan dan eventueel toegediend worden om de bezoar (haarbal) naar buiten te laten komen. Als dit niet lukt is een operatie noodzakelijk.

In november 2007 werd gemeld dat chirurgen een haarbal van 4½ kilogram hadden verwijderd uit de maag van een Amerikaanse vrouw van 18 jaar uit Chicago die leed aan trichofagie.



</doc>
<doc id="1114533" url="https://nl.wikipedia.org/wiki?curid=1114533" title="Guasha">
Guasha

Gua Sha (刮痧), letterlijk "schrapen" van "ziekten door gestagneerde energie", is een oude medische behandeling die nog steeds beoefend wordt in de Traditionele Chinese geneeskunde. Ook wordt het door Chinezen als een volkstherapie gebruikt, als preventieve of curatieve behandeling.

"Gua Sha" bestaat uit het schrapen van de huid met een gepolijste jadesteen (een bao yü) of de hoorn van een waterbuffel. De gladde kant wordt stevig op de ge-oliede huid geplaatst en in één richting langs de spieren of langs de acupunctuur meridianen bewogen, in streken van ca. 15 cm lang. Dit stevig schrapen veroorzaakt uitstroming van bloed vanuit periferale haarvaten (Petechiën) en kan onderhuidse bloeduitstortingen (bloeding) veroorzaken, die meestal na 2 tot 4 dagen verdwijnen. De kleur varieert naargelang de stagnatie van het bloed van de patiënt (die gecorreleerd kan zijn met de aard van de ziekte) van donkerblauw/zwart tot lichtroze, meestal een roodtint. Hoewel de vlekken er pijnlijk uitzien zijn ze het niet. Patiënten voelen gewoonlijk een onmiddellijke verandering en vooruitgang.

Gua Sha technieken worden gebruikt in de behandeling van honderden symptomen, waaronder:




</doc>
<doc id="1114742" url="https://nl.wikipedia.org/wiki?curid=1114742" title="Intima-media-dikte">
Intima-media-dikte

De intima-media-dikte (Engels "intima-media thickness", IMT) is de dikte van de binnenste twee lagen (intima en media) van de wand van een slagader. Deze dikte kan gemeten worden, meestal in de halsslagader, met behulp van een echoapparaat.

De dikte van de slagaderwand wordt vooral bepaald door de mate van aderverkalking (atherosclerose). Uit meerdere studies is gebleken dat er een verband bestaat tussen de vaatwanddikte in de halsslagader en de mate van aderverkalking op andere plaatsen in het lichaam, met name rondom het hart.

Het meten van de intima-media-dikte gebeurt met een echoapparaat (B-mode ultrasound). Het onderzoek geschiedt daardoor geheel van buitenaf (niet-invasief), is veilig (geen straling), pijnloos en gemakkelijk om te ondergaan en niet kostbaar, bovendien is er geen sprake van uitstraling. Met de huidige methoden zijn dikten te meten met een nauwkeurigheid van 1/100e millimeter. Bij een intima-media-diktemeting wordt de vaatwanddikte gemeten op verschillende plaatsen in de halsslagader, meestal in de buurt van de plaats in de hals waar de slagader zich splitst. De wand die wordt beoordeeld is de achterste wand (van buitenaf gezien).

Aderverkalking is een normaal verouderingsproces en komt nagenoeg bij iedereen voor maar wordt versneld door een aantal factoren, zoals leeftijd, geslacht, cholesterol, gewicht en bloeddruk. Een geringe mate van aderverkalking leidt niet direct tot merkbare verschijnselen. Maar als klachten veroorzaakt worden door aderverkalking, dan is deze dan ook meestal al vrij ver gevorderd. Aderverkalking is een belangrijke risicofactor voor het ontstaan van hart- en vaatziekten zoals een hart- of herseninfarct. Door met een meting de mate van aderverkalking vast te stellen, kan een uitspraak worden gedaan over de kans op een hart- of herseninfarct, in vergelijking met anderen van dezelfde leeftijd en hetzelfde geslacht. Dit is met name van belang voor mensen die meerdere risicofactoren hebben maar geen klachten.

De intima-media-diktemeting is op grote schaal toegepast in bevolkingsonderzoek en in wetenschappelijk onderzoek naar het effect van geneesmiddelen. In dat laatste geval wordt gekeken naar de invloed van geneesmiddelen zoals cholesterolverlagers op de ontwikkeling van aderverkalking. Daarnaast wordt het steeds meer gebruikt als hulpmiddel bij het bepalen van het risico van iemand op hart- en vaatziekten. Het gebruik van de meetmethode op deze manier wordt onder andere aanbevolen door de American Heart Association.

De vaststelling van een hoog tot verhoogd risico op hart- en vaatziekten leidt in de praktijk vaak tot levensstijladviezen om verdere voortgang van aderverkalking tegen te gaan. Er bestaat een duidelijk verband tussen de levensstijl en de mate van aderverkalking. Aanpassing van de levensstijl leidt veelal tot afname van de ontwikkeling van aderverkalking.


</doc>
<doc id="1114788" url="https://nl.wikipedia.org/wiki?curid=1114788" title="Boscalid">
Boscalid

Boscalid (ISO-naam) is een fungicide uit de stofklasse der carboxamiden. Het is ontwikkeld door BASF en kwam in 2003 op de markt. In zuivere vorm komt het voor als reukloze, witte kristallen.

Merknamen van gewasbeschermingsmiddelen op basis van boscalid zijn: "Cantus", "Endura", "Emerald" en "Filan Fungicide" (in Australië). BASF biedt ook een aantal producten aan waarin boscalid gecombineerd is met een ander pesticide, zoals pyraclostrobin, epoxyconazool, mancozeb of kresoxim-methyl.

Boscalid is een systemisch fungicide: het wordt opgenomen via de bladeren en het remt de werking van het enzym succinaat-ubichinon-reductase, ook gekend als "complex II", en verstoort zo de energieproductie in de schimmels. Zij zijn niet meer in staat om de voedingsstoffen om te zetten in energie en sterven af.

Boscalid wordt versproeid op de planten. Het kan in een groot aantal teelten worden toegepast, vooral groenten- en fruitteelt in open lucht. Combinatie met een ander pesticide vergroot nog de inzetbaarheid ervan. In Australië is het toegelaten in de wijnbouw tegen grauwe schimmel ("Botrytis cinerea"). Het is ook werkzaam tegen onder meer schimmels uit de geslachten "Alternaria", "Monilia" en "Sclerotinia".

Boscalid is een zogenaamd nieuw pesticide, waarvan de erkenning op EU-niveau afhangt van de resultaten van een risico-analyse naar de effecten op mens en milieu. In afwachting van een definitieve beslissing mogen de lidstaten aan producten met boscalid een voorlopige erkenning uitreiken voor 3 jaar. Omdat de risico-analyse niet op tijd was voltooid, werd die periode met 24 maanden verlengd op 15 november 2007. De evaluatie werd uiteindelijk afgerond op 22 januari 2008 en korte tijd later werd de stof door de Europese Commissie toegelaten, voor de periode van 1 augustus 2008 tot 31 juli 2018.

In België zijn anno 2007 de volgende producten met boscalid erkend (alle van BASF):

De bestaande erkenningen moesten tegen 31 januari 2009 gewijzigd worden om ze in overeenstemming te brengen met de Europese richtlijn.

In de Verenigde Staten werd boscalid geregistreerd op 23 juli 2003. Het Environmental Protection Agency kende er de status van "reduced risk pesticide" aan toe (pesticide met een verminderd risico).

Boscalid heeft een lage acute toxiciteit bij ratten. De stof is zwak irriterend voor de ogen bij konijnen, maar is geen irriterende stof voor de huid bij ratten.

Boscalid heeft een lage tot zeer lage toxiciteit bij vogels, aardwormen of bijen, en is matig toxisch voor vissen en andere waterorganismen.

Boscalid blijkt geen nadelig effect te hebben op nuttige organismen zoals sluipwespen ("Aphidius rhopalosiphi"), de groene gaasvlieg ("Chrysoperla carnea") of op de bodem levende predatoren zoals wolfspinnen ("Pardosa" spp.) en loopkevers (zoals "Poecilus cupreus").



</doc>
<doc id="1115525" url="https://nl.wikipedia.org/wiki?curid=1115525" title="Carvacrol">
Carvacrol

Carvacrol, cymofenol of isothymol is een organische verbinding met als brutoformule CHO. De stof komt voor als een corrosieve kleurloze vloeistof. Carvacrol behoort tot de stofklasse der monoterpenen en kan gezien worden als een derivaat van fenol en p-cymeen. Het is een structuurisomeer van thymol.

Carvacrol komt van nature voor in diverse soorten etherische olie, onder andere die van oregano, tijm, majoraan, rozemarijn en roze peper.

Er bestaan verschillende synthesemethoden voor carvacrol:

Carvacrol wordt uit oregano-olie verkregen door de olie te behandelen met een basische oplossing.

Carvacrol wordt gebruikt als geur- en smaakstof in voedingsmiddelen, parfum en cosmetica. Het FEMA-nummer is 2245.

Carvacrol staat al lang bekend om haar sterke werking tegen micro-organismen.

Carvacrol wordt in de Britse farmacopee van 1911 beschreven als een sterk antiseptisch middel. Een jodide van carvacrol werd gebruikt als vervanger van jodoform.

In onderzoek aan de universiteit van Wageningen in 2000 werd gesuggereerd dat carvacrol deel uit zou kunnen maken van een conserveringssysteem voor levensmiddelen. Uit ander Wagenings onderzoek bleek dat de fenolische hydroxylgroep van carvacrol essentieel is voor het bestrijden van de "Bacillus cereus".

Uit onderzoek aan de universiteit van Utrecht bleek dat carvacrol minder werkzaam is bij lagere temperaturen en dat het onwerkzaam kan worden door een reactie met eiwitten uit voedsel. Uit een promotieonderzoek aan diezelfde universiteit bleek dat carvacrol een effectieve bacterieremmer is waarmee het risico op besmetting door "Salmonella" en "E. coli" in bijvoorbeeld kipfilet kan worden tegengegaan.



</doc>
<doc id="1115602" url="https://nl.wikipedia.org/wiki?curid=1115602" title="Wim Betz">
Wim Betz

Willem (Wim) Betz (22 februari 1943) is een Vlaamse arts en emeritus hoogleraar aan de Vrije Universiteit Brussel, waar hij tot november 2007 diensthoofd was van het centrum voor huisartsenopleiding. Betz is een toonaangevend scepticus in Vlaanderen en deelnemer aan het "EU COST B4-project" (Europees onderzoek naar alternatieve geneeswijzen). Hij is stichtend lid, voormalig voorzitter en huidig ondervoorzitter van SKEPP in België.

Na twintig jaar huisarts te zijn geweest, is hij zich daarna volledig met de opleiding van artsen en aan wetenschappelijk onderzoek gaan bezighouden. Hij volgde opleidingen in verschillende alternatieve geneeswijzen (homeopathie, neuraaltherapie, manuele therapie) en paste ze ook met succes toe. Hij ging zich vragen stellen over de verklaringen van de successen die alternatieve behandelingen claimden en ging zich verdiepen in de bestaande bewijsvoering voor deze methodes. Hij meent de verklaringen te kunnen vinden in de psychosomatiek, de studie van ziekten die veroorzaakt worden door de inwerking van de geest op het lichaam, het placebo-effect, het feit dat vele aandoeningen ook spontaan verdwijnen (verkoudheden) of fluctueren (allergie), en in de misleidingstechnieken van de kwakzalverij.

Betz gaf onder andere een cursus in de kritische studie van alternatieve geneeswijzen en hield daarover voordrachten. Hij stelt zich ook zeer kritisch op tegenover sommige aspecten van de reguliere geneeskunde.

Betz is medestichter van SKEPP, waarvan hij sinds 2006 voorzitter is. Hij is in Vlaanderen een bekende scepticus. Binnen SKEPP is hij gespecialiseerd in alternatieve geneeswijzen en de daarop betrekking hebbende wetgeving. Hij is deelnemer aan het debat over bijna-doodervaringen n.a.v. een artikel van de Nederlandse cardioloog Pim van Lommel. Hij was een van de organisatoren van de mediamieke zelfmoordstunt met homeopathie: een aantal sceptici nam homeopathische verdunningen van bepaalde sterke gifstoffen tot zich om aan te tonen dat die verdunningen geen werkzame stof meer bevatten.

Betz was ook betrokken bij de totstandkoming van het "EU COST B4"-rapport. Het rapport omschrijft de wetenschappelijke criteria en voorwaarden voor alternatieve geneeswijzen alvorens aanvaard te kunnen worden als een beroepsgroep. April 2014 organiseerden SKEPP en Oudstudentenbond VUB een symposium ter ere van Wim Betz met sprekers waaronder Edzard Ernst en Johan Braeckman.

Wim Betz is in oktober 2007 met emeritaat gegaan.



</doc>
<doc id="1115826" url="https://nl.wikipedia.org/wiki?curid=1115826" title="Chronische paroxismale hemicranie">
Chronische paroxismale hemicranie

Patiënten met chronische paroxismale hemicranie of CPH ondervinden daarvan verschijnselen die vrijwel identiek zijn aan die van clusterhoofdpijn. Het grote verschil zit in de frequentie en duur van de aanvallen; bij clusterhoofdpijn duurt een gemiddelde aanval 15 minuten tot 3 uur, bij CPH 5 tot 30 minuten. 

De frequentie van de aanvallen bij CPH ligt hoger dan bij clusterhoofdpijn: 5 tot 15 aanvallen. CPH komt vaker voor bij vrouwen dan bij mannen. 

Een veel gebruikte behandeling bij CPH is die met indomethacine, een ontstekingsremmer die onder andere veel gebruikt wordt bij de bestrijding van reuma. Men spreekt van CPH wanneer de patiënt gunstig reageert op indomethacine. Een zeldzame variant van CPH is de "Episodische Paroxismale Hemicrania".


</doc>
<doc id="1116528" url="https://nl.wikipedia.org/wiki?curid=1116528" title="Statoliet">
Statoliet

Een statoliet bij planten, is een gespecialiseerde vorm van een amyloplast. Ze spelen een rol bij de uitoefening van de invloed van de zwaartekracht op de groei. Ook komen statolieten voor bij dieren. Ze worden bij vissen otolieten genoemd.

In de top van het wortelmutsje zitten cellen, waarin veel met zetmeel gevulde statolieten voorkomen. De statolieten bezinken in het laagste punt van de cel. Bij verandering van de zwaartekrachtrichting reageren de cellen met het versturen van signaalstoffen naar de strekkende cellen. Hierdoor vindt tussen deze cellen een zodanig verschil in strekking plaats, dat de wortel naar beneden blijft groeien of bij zijwaartse (horizontale) groei die richting blijft volgen.

In het utriculum van het binnenoor zitten oorsteentjes van kalkzout calciumcarbonaat (statoliet), die in een gelatineuze massa op zintuigharen rusten. Buiging van de zintuigharen informeert de hersenen over evenwicht en positie.


</doc>
<doc id="1116535" url="https://nl.wikipedia.org/wiki?curid=1116535" title="Proteïnoplast">
Proteïnoplast

Een proteïnoplast (ook wel "proteoplast", "aleuroplast" of "aleuronaplast" genoemd) is een gespecialiseerde leukoplast en komt alleen voor in plantencellen. Ze bevat gekristalliseerd eiwit en kan een enzymatische werking vertonen. Proteïnoplasten komen veel in zaden voor, zoals in de paranoot en pinda.


</doc>
<doc id="1117472" url="https://nl.wikipedia.org/wiki?curid=1117472" title="Stretching">
Stretching

Stretching ("Engels voor rekken") ook rekken en/of strekken, is het op een voorzichtige manier rekken van een spiergroep om de lenigheid van de betreffende spiergroep te trainen en te verbeteren. Ook wordt stretching gebruikt ter bevordering van revalidatie en het voorkomen van blessures. Bij acute kramp wordt de getroffen spier gestretcht om de kramp tegen te gaan. Bij stretching worden vaak ook de pezen meegestretcht.

Verend rekken is een oude vorm van 'stretching' en wordt tegenwoordig nog nauwelijks toegepast.
Aanbevolen wordt om tussen de 8 en 15 seconden te stretchen, maar tegenwoordig wordt ook aanbevolen een spiergroep langer, tot wel 30 seconden, te stretchen, waarbij de intensiteit van de stretch al dan niet toeneemt en men iets verder probeert te stretchen.

Bij veilig stretchen wordt de pijngrens niet of nauwelijks overschreden, uitgezonderd bij ervaren atleten die de laatste paar seconden van een stretch nog even extra ver stretchen. Soms wordt de pijngrens lichtelijk bereikt om zodoende goed te stretchen. 

Afhankelijk van de bedoeling van het stretchen is het over het algemeen raadzaam het gehele lichaam te stretchen waarbij er bij bepaalde sporten iets meer aandacht aan een bepaalde spiergroep wordt besteed. Bij hardlopers zijn dit vooral de kuiten, de hamstrings en de quadriceps en bij een judoka dezelfde spieren met daarbij ook stretchoefeningen voor het bovenlichaam.

Evenwichtigheid is belangrijk. Vaak moet men de tegengestelde spiergroep ook stretchen voor een optimaal resultaat en om blessures te voorkomen. Zie ook: Agonistische en antagonistische spieren

De bekendste stretch is de "hamstring stretch", waarbij de hamstrings, aan de achterzijde van de bovenbenen, maar ook de onderrug worden gestretcht. Vroeger werd deze vaak verend en staand uitgevoerd, maar het moderne stretchen is zoals hierboven beschreven een langer durende beweging. Deze stretchoefening wordt tegenwoordig vaak met één been tegelijk uitgevoerd, of bijvoorbeeld zittend op de vloer in spreidzit, met allerlei variaties. 

Stretchen is vaak een onderdeel van de warming-up van een sport en soms een onderdeel van de cooling-down van een sport.

De Zweed Sven A. Sõlveborn combineert in zijn boeken stretching met weerstandstraining van het lichaam zelf. Eerst beveelt hij tussen de 15 en 25 seconden spanning van een spiergroep aan (isotensie), bijvoorbeeld de elleboog tegen de muur duwen, waardoor men kracht zet met voornamelijk de triceps van een arm, waarbij de kracht en deels ook het uithoudingsvermogen getraind worden, vervolgens eenzelfde tijd aan rust en daarna eenzelfde tijd aan stretching. Zo zijn er voor iedere spiergroep meerdere krachtoefeningen, waarbij geen hulpmiddelen (zoals gewichten) nodig zijn en bestaan er voor iedere spiergroep meerdere stretchoefeningen. 

Sõlveborn beweert dat deze combinatie van spanning, ontspanning en stretching, de effectiefste vorm van stretching is en ziet het, in combinatie met conditietraining, zoals joggen, als een totaal trainingsprogramma (vergelijkbaar met fitness) voor het gehele lichaam.

Op natuurlijke wijze passen veel mensen en ook dieren stretching toe. Bijvoorbeeld het lekker uitrekken als men net wakker wordt. Ook ter ontspanning wordt stretching toegepast zoals dat bijvoorbeeld bij yoga gebeurt of sommige mensen doen het tussen het werk door als ze zich gespannen voelen.


</doc>
<doc id="1117690" url="https://nl.wikipedia.org/wiki?curid=1117690" title="Geraniol">
Geraniol

Geraniol is een organische verbinding met een zoete geur die doet denken aan roos en pelargonium.

Geraniol komt in veel soorten planten voor, bijvoorbeeld de roos, pelargonium en palmarosa. De etherische olie kan uit de plant worden gewonnen door stoomdestillatie. Met name palmarosaolie bevat veel geraniol, het werd hier uit 1871 uit geïsoleerd door Jens Peter Jacobsen. Het is nog steeds een van de meest gebruikte isolaten in de parfumindustrie.

In de beginjaren van het gebruik werd geraniol uitsluitend geïsoleerd uit palmarosaolie, ook nu wordt deze methode nog wel gebruikt. De olie wordt behandeld met calciumchloride welke alleen met de geraniol reageert. Met apolaire oplosmiddelen wordt deze verbinding van de overige bestanddelen van de olie gescheiden. Vervolgens wordt de verbinding ontleedt met behulp van water. Door destillatie wordt vervolgens vrijwel zuivere geraniol verkregen.

Geraniol kan worden bereid door geranial (citral A) te reduceren met aluminiumisopropylaat. De meest gangbare methode is die uit pineen. Bèta-pineen wordt door pyrolyse omgezet in myrceen. Met behulp van waterstofchloride en een katalysator wordt onder meer geranylchloride gevormd. Via een tussenstap waarbij de geranylchloride wordt omgezet in geranylacetaat wordt door hydrolyse van deze ester ten slotte geraniol gevormd.

In parfum en andere geurcomposities wordt geraniol gebruikt als geurstof in rozengeuren, pelargoniumgeuren en in mindere mate in andere bloemengeuren. Geraniol en met name de oxidatieproducten van geraniol kunnen een parfumallergie veroorzaken, vandaar dat de stof bij gebruik in cosmetica op het etiket vermeld moet worden, tenzij het in zeer kleine hoeveelheden voorkomt. Het FEMA-nummer is 2507.

In levensmiddelaroma's wordt geraniol ook gebruikt, met name in vruchtenaroma's.

Geraniol zou een efficiënt insectenafwerend middel zijn, een mogelijk minder gevaarlijk alternatief voor DEET. In de Verenigde Staten wordt het, al dan niet in combinatie met citronellol of nerol, verwerkt onder meer in polsbandjes, handdoekjes etc. om vliegen en muskieten af te weren.

Geraniol is een grondstof voor andere stoffen, bijvoorbeeld terpineol en diverse esters, zoals geranylacetaat.




</doc>
<doc id="1117848" url="https://nl.wikipedia.org/wiki?curid=1117848" title="Proef van Barré">
Proef van Barré

De proef van Barré is een neurologische test om lichte diffuse paresen, gedeeltelijke verlammingen, als gevolg van letsel in het centrale zenuwstelsel op te sporen. De test is vernoemd naar de Franse neuroloog Jean Alexandre Barré (1880-1967), tevens bekend van het syndroom van Guillain-Barré.

Bij de proef moet de patiënt beide armen gestrekt voor zich houden, de handpalmen omhoog (en dus de duimen naar buiten wijzend) en de ogen dicht. Indien hierbij een van de armen langzaam uitzakt en proneert (de onderarm draait om de eigen lengte as richting het lichaam), dan is er sprake van een positieve proef van Barré voor de aangedane zijde. Ook wanneer de vingers (of specifiek de pink) spreiden, kan er sprake zijn van een positieve proef. 
Vanwege de vele gemeenschappelijke stappen, wordt de proef van Barré vaak gecombineerd met de proef van Romberg tot de proef van Romberg-barré.

Een positieve proef van Barré duidt op een zeer milde parese van de uitzakkende arm, welke berust op een afwijking in de motorische schors aan de contralaterale zijde van de aangedane arm. Echter geeft de proef van Barré geen verdere informatie over de aard van de laesie.
Vaak ligt de oorzaak bij een klein cerebrovasculair accident, al zijn andere mechanismen nooit uit te sluiten op basis van deze proef alleen.


</doc>
<doc id="1117930" url="https://nl.wikipedia.org/wiki?curid=1117930" title="Minoxidil">
Minoxidil

Minoxidil is een vaatverwijder (middel om bloedvaten te verwijden), behorend tot de groep medicijnen genaamd 'potassium channel openers' (PCO's). Het werd oorspronkelijk gebruikt als een orale medicatie tegen hoge bloeddruk. Het had de zeer vreemde bijwerking om haargroei te stimuleren. Oorspronkelijk werd gedacht dat dit kwam doordat het bijdraagt aan een betere doorbloeding van de hoofdhuid, maar dat lijkt achterhaald. De precieze werking blijft dus nog onderwerp van discussie. In ieder geval heeft het middel geen enkele invloed op de hormoonhuishouding, zoals de middelen finasteride en dutasteride.

Als lotion toegepast is minoxidil één van de populairste middelen om haarverlies te bestrijden. Doordat het geen hormonaal middel is, maar een algeheel stimulerend effect heeft op de haargroei, kan minoxidil ook voor vele soorten haarverlies (en dus niet alleen in geval van Alopecia androgenetica) gebruikt worden. Minoxidil-lotion is beschikbaar in twee sterktes: 2% en 5%; de 5% oplossing werkt misschien iets sterker, maar geeft vaker bijwerkingen.

Bekende bijwerkingen zijn:
De stof gaat over in de moedermelk.

Bijwerkingen van de lotion zijn: lokale irritatie. De stof wordt een klein beetje opgenomen door de huid heen. Er kunnen dus ook bijwerkingen optreden als bloeddrukdaling en hoofdpijn.

Al snel bleek het oorspronkelijke 'wondermiddel' niet het wondermiddel te zijn waar op gehoopt was. Het probleem met minoxidil is dat het de haardos nooit volledig laat hergroeien. Het middel kan fijne vellus of 'babyhaartjes' laten groeien, maar herstel van de oude haardos is er niet van verwachten. Een ander probleem is dat het effect (de extra haargroei) verloren gaat, als het gebruik van het middel gestaakt wordt.


</doc>
<doc id="1118551" url="https://nl.wikipedia.org/wiki?curid=1118551" title="Difethialon">
Difethialon

Difethialon (ISO-naam) is een rodenticide, voor de verdelging van ratten en muizen. Het is een coumarinederivaat van de tweede generatie, dat al dodelijk is bij één opname (zogenaamde "single feed").

De stof werd ontwikkeld door de firma "Lipha, Lyonnaise Industrielle Pharmaceutique" (tegenwoordig "Liphatech"), en is het resultaat van onderzoek naar anticoagulanten voor de behandeling van hartpatiënten. Difethialon werd in de tweede helft van de jaren '80 van de 20e eeuw ontwikkeld. Liphatech verkoopt het in de Verenigde Staten en Canada onder meer onder de merknaam "Generation" en "BlueMax". Producten met difethialon worden in Europa door Bayer CropScience gecommercialiseerd onder verschillende merknamen, waaronder "Target", "Ramort", "Frap" en "Rodilon".

Difethialon is een anticoagulans; in de geneeskunde worden deze stoffen gebruikt om de stollingsneiging van het bloed te onderdrukken. Toxische doses van het product veroorzaken schade aan haarvaten met als gevolg inwendige bloedingen die (gewoonlijk na enkele dagen) de dood tot gevolg hebben. Difethialon behoort tot de zogenaamde tweede generatie van deze stoffen, en is effectief tegen ratten of muizen die resistent zijn tegen eerste-generatiestoffen zoals warfarine. Het is zodanig giftig dat de inname van één dosis (met een concentratie van 0,0025% difethialon) voor deze dieren dodelijk is.

Producten met difethialon zijn lokmiddelen op graanbasis, met 25 ppm (0,0025%) difethialon. Ze worden geplaatst op plaatsen waar de dieren regelmatig komen, en men moet het lokmiddel regelmatig vernieuwen tot er niet meer van wordt gegeten. Voor gebruik door particulieren (zoals het product "Frap Haverkorrels") moet het product in speciale voerdoosjes worden uitgelegd.
De handelsmiddelen worden verkocht als korrels, blokjes of pasta. Om accidentele opname te verhinderen moeten ze een bittere stof bevatten en zo mogelijk ook een kleurstof.

Difethialon is uiteraard een zeer giftige stof bij opname door de mond. Mits de aanwijzingen voor gebruik te volgen, is er bij het gebruik van producten met difethialon evenwel geen gevaar voor de gezondheid (afgezien van mogelijk accidentele inname door kinderen).

De acute orale letale dosis (LD50) bij ratten is 0,56 mg/kg. Ook voor vogels en vissen is difethianol zeer toxisch.

De stof heeft een hoge bioconcentratiefactor van 39.974.

De Europese Commissie heeft difethialon toegelaten als biocide van productklasse 14; echter de erkenningsduur is beperkt tot 5 jaar, die afloopt op 31 oktober 2014. De motivatie voor deze beperkte termijn is, dat difethialon mogelijk persistent, bioaccumulerend en toxisch of zeer persistent en sterk bioaccumulerend kan zijn. Hiervoor dient nog een risicobeoordeling uitgevoerd te worden voordat de erkenning kan worden verlengd.

Difethialon heeft nog geen Europese indeling als gevaarlijke stof.



</doc>
<doc id="1118612" url="https://nl.wikipedia.org/wiki?curid=1118612" title="Kwik(II)chloride">
Kwik(II)chloride

Kwik(II)chloride is een zeer giftige kwikverbinding, met als brutoformule HgCl. Het is geen zout, omdat chloor covalent gebonden is aan kwik.

De stof komt voor als een witte kristallijne vaste stof, die matig oplosbaar is in water. Het is echter één van de meest giftige vormen van kwik, omdat het één van de best oplosbare kwikverbindingen is.

Er zijn verschillende manieren om kwik(II)chloride te bereiden. Een eerste methode is het verhitten van kwik(II)sulfaat met natriumchloride:

De reactie van dichloor met zuiver kwik levert eveneens kwik(II)chloride:

Dit wordt slechts zelden uitgevoerd, omdat beide reagentia bijzonder toxisch zijn. Daarom laat men meestal kwik(I)chloride reageren met een ondermaat dichloor:

Een alternatieve methode is de reactie van kwik(II)oxide of kwik(II)nitraat met zoutzuur:

Kwik(II)chloride is een katalysator in een reactie waarbij vinylchloride uit acetyleen en waterstofchloride gevormd wordt:

Kwik(II)chloride werd gebruikt als geneesmiddel tegen syfilis. Tegenwoordig worden daar antibiotica voor gebruikt.

Het werd als rattengif gebruikt, maar door de hoge giftigheid voor onder andere het milieu wordt het daar niet meer voor gebruikt.

Kwik(II)chloride wordt soms gebruikt om een amalgaam te vormen met metalen, zoals met aluminium. Bij behandeling met een waterige oplossing van kwik(II)chloride worden stroken aluminium snel bedekt met een dunne laag van het amalgaam. Normaal wordt aluminium beschermd door een dunne laag oxide, die het aluminium inert maakt tegen onder andere verdere oxidatie door luchtzuurstof. Eens geamalgameerd kan aluminium een hele reeks reacties ondergaan. Het kan bijvoorbeeld met water reageren, waarbij waterstofgas ontstaat. Geamalgameerd aluminium wordt ook gebruikt als reductor in de organische synthese. zink wordt ook dikwijls geamalgameerd.

Halogeenalkanen reageren met geamalgameerd aluminium in de Barbier-reactie. Deze alkylaluminiumverbindingen zijn nucleofielen en kunnen gebruikt worden zoals Grignard-reagentia. Kwik(II)chloride wordt gebruikt om dithiaangroepen verbonden aan een carbonylgroep te verwijderen via een umpolungsreactie. Deze reactie maakt gebruik van de hoge affiniteit van Hg voor zwavel, hetgeen voorspeld wordt door de HSAB-theorie.

Kwik(II)chloride werd in de 19e eeuw gebruikt als een fotografische intensiveerder om positieve beelden in het collodionproces te verkrijgen. Kwik(II) zorgde ervoor dat het beeld witter en dikker werd, waardoor de opaciteit (ondoorlaatbaarheid) van de schaduwen toenam en een illusie van een positief beeld werd gecreëerd.

Voor het behoud van antropologische en biologische vondsten in de late 19e en vroege 20e eeuw werden objecten gedoopt in of geverfd met kwikoplossing. Objecten in laden werden beschermd door er kristallijn kwik(II)chloride overheen te strooien. Het vond toepassing bij het leerlooien, en hout werd geconserveerd door te kyaniseren (weken in kwik(II)chloride).

Syfilis werd dikwijls behandeld met kwik(II)chloride vóór de komst van antibiotica. Het werd geïnhaleerd, oraal ingenomen, geïnjecteerd en uitwendig gebruikt. Vergiftiging was zo gewoon dat haar symptomen werden verward met die van syfilis.




</doc>
<doc id="1118964" url="https://nl.wikipedia.org/wiki?curid=1118964" title="Fenprocoumon">
Fenprocoumon

Fenprocoumon is een anticoagulans waarvan de werking berust op een effect als vitamine K antagonist. Het is een coumarinederivaat en wordt ook op de markt gebracht onder de merknaam "Marcoumar". Het onderscheidt zich van het andere in Nederland geregistreerde middel acenocoumarol door een veel langere werkingsduur. Het voordeel hiervan is een stabielere instelling waardoor minder frequente controle bij de trombosedienst nodig is. Bij overdosering en couperen van het antistollingseffect moet bij gebruik van fenprocoumon in vergelijking met acenocoumarol eerder en meer vitamine K worden voorgeschreven. 
Fenprocoumon remt de bloedstolling op specifieke wijze door verdringing van vitamine K uit een enzymsysteem, dat in de lever de vorming van verschillende stollingsfactoren (factor II = protrombine, factor Vll, IX en X) bewerkstelligt. Reeds gevormde stollingsfactoren worden door fenprocoumon niet beïnvloed.

Fenprocoumon, wordt snel uit het maag-darmkanaal geresorbeerd. Slechts een klein maar bijzonder constant gedeelte van de totale hoeveelheid fenprocoumon in het bloed is beschikbaar in de vrije, farmacologisch actieve vorm; 99% is gebonden aan plasma-eiwitten, voornamelijk albumine en oefent op deze wijze een depotfunctie uit. De plasmaeliminatiehalfwaardetijd bedraagt ongeveer 160 uur. Vrij fenprocoumon wordt in de lever tot vrijwel inactieve metabolieten gehydroxyleerd; deze worden door de nieren uitgescheiden. Nierinsufficiëntie heeft geen noemenswaardige invloed op de halfwaardetijd. Vanwege de lange verblijfsduur van aan eiwitgebonden fenprocoumon in het plasma duurt het na een verandering van de onderhoudsdosering verscheidene dagen voordat een nieuwe evenwichtssituatie met constante plasmaconcentratie is bereikt.

Uit waarnemingen bij de mens is gebleken dat deze stof schadelijk is voor de zwangerschap. Tijdens de zwangerschap moeten aan zwangeren geen coumarines worden gegeven wegens respectievelijk teratogene risico's en bloedingsgevaar tijdens en na de bevalling.

Aangezien fenprocoumon overgaat in de moedermelk moet of de behandeling met fenprocoumon of de borstvoeding worden onderbroken.

De werking van coumarinen kan worden versterkt door o.a. pyrazolinonderivaten, salicylaten (ook gelijktijdig gebruik van andere prostaglandinesynthetaseremmers kan de protrombinetijd verlengen), anabole en androgene steroïden, anti-arrhythmica zoals amiodaron of kinidine, antibiotica (zoals erytromycine, tetracyclinen, neomycine, chlooramfenicol), dextrothyroxine, disulfiram, heparine, glucagon, cimetidine, metronidazol, miconazol (ook bij uitwendig gebruik), sulfonamiden, orale antidiabetica, schildklierhormonen, sulfinpyrazon en door overmatig alcoholgebruik. 

De werking van coumarinederivaten kan worden verzwakt door o.a. barbituraten, glutethimide, griseofulvine, thiazidediuretica, (oestrogeen bevattende) orale anticonceptiva, rifampicine, sint-janskruid en overmatig gebruik van bepaalde soorten kool of spinazie (deze kunnen vitamine K bevatten). Het leverenzym inductieve effect van sint-janskruid kan ten minste twee weken voortduren na staken. Bij eventueel gelijktijdige medicatie met colestyramine moet colestyramine steeds ten minste 4 uur ná fenprocoumon worden toegediend, daar dit middel anders aan colestyramine wordt geadsorbeerd. Het hypoglykemisch effect van sulfonylureumderivaten zoals tolbutamide en chloorpropamide kan worden versterkt.

Afhankelijk van de ernst en aard van de bloeding wordt toediening van het cumarinederivaat tijdelijk of definitief gestaakt en tevens bij lichte bloedingen 10–20 mg fytomenadion oraal; zo nodig na 8–12 uur een tweede, eventueel hogere, dosis geven. Bij het leven bedreigende bloedingen direct vierstollingsfactorenconcentraat of 'fresh frozen' plasma geven, gevolgd door 10–20 mg fytomenadion langzaam i.v. (in totaal max. 40 mg).
http://db.cbg-meb.nl/IB-teksten/h21068.pdf


</doc>
<doc id="1119218" url="https://nl.wikipedia.org/wiki?curid=1119218" title="De Liefde (apotheek)">
De Liefde (apotheek)

Apotheek De Liefde is een Jugendstil-gebouw in de Nederlandse stad Utrecht. Het gebouw werd op 22 mei 2001 aangewezen als rijksmonument.

Het pand aan de Voorstraat 6 en duidelijk zichtbaar vanaf de Neude, is het bekendste Jugendstil-gebouw van de stad. Het is in 1903-1904 gebouwd naar een ontwerp van architect R. Rijksen in opdracht van Johan de Liefde. Het pand is asymmetrisch opgezet met rechtsboven een zeshoekig torentje. Het geheel is opgetrokken in witte baksteen. Op de begane grond is een winkelpui in natuursteen met in een grote boog een bovenlicht.


</doc>
<doc id="1120657" url="https://nl.wikipedia.org/wiki?curid=1120657" title="Anuloma viloma">
Anuloma viloma

De anuloma viloma (Sanskriet: "anuloma" is afwisselend, "viloma" is tegennatuurlijk) is een pranayama in yoga. Anuloma Viloma is een vrij eenvoudig uit te voeren pranayama. Anuloma viloma is het afwisselen tussen beide neusgaten tijdens het ademhalen.

Binnen de leer van de Sivananda-yoga, zou een gezond persoon afwisselend gedurende langere tijd van een uur en vijftig minuten door het linkerneusgat (de nadi wordt ook wel ida genoemd) ademhalen en vervolgens gedurende dezelfde tijd door het rechterneusgat (deze nadi wordt ook wel pingala genoemd). Bij veel mensen zou dit natuurlijke ritme verstoord zijn. De pranayama "anuloma viloma" zou dit ritme van de shushumna weer herstellen en zou de gelijkmatige doorstroming van het prana of levensenergie weer in evenwicht brengen.

Met de anuloma viloma wordt er in de verhouding 2:8:4 ingeademd, de adem ingehouden en uitgeademd. Een beginner doet twintig rondes van de anuloma viloma en een gevorderde tot vijftig rondes, waarbij een ronde als volgt is opgebouwd:

Deze ademhalingstechniek wordt uitgevoerd in een van de verschillende kleermakerszits. Het afwisselen van de neusgaten wordt in het algemeen uitgevoerd met door de duim en de pink van de rechterhand te gebruiken, terwijl de overgebleven drie vingers tegen elkaar aanstaan. De mond is gesloten en wordt niet gebruikt om te ademen. De ringvinger wordt eventueel bij de pink gevoegd.


</doc>
<doc id="1120835" url="https://nl.wikipedia.org/wiki?curid=1120835" title="Defaitisme">
Defaitisme

Defaitisme (van het Franse woord "défaite", nederlaag) is de neiging om in een gewapend conflict de strijd op te geven omdat de nederlaag als onvermijdelijk of zelfs als wenselijk wordt beschouwd. In een ruimere betekenis duidt het een toestand aan van moedeloosheid na het verlies van hoop op een goede uitkomst. Het wordt geassocieerd met pessimisme. De term wordt bijvoorbeeld ook gebruik in sport of politiek.

De term ontstond in de Frans-Duitse Oorlog (1870-1871). Hoewel Frankrijk nog niet verslagen was, bleek uit verkiezingen dat een meerderheid van de Fransen de oorlog wilde beëindigen omdat verdere strijd te nadelig zou kunnen worden.

Tijdens de Eerste Wereldoorlog bleek het defaitisme in Frankrijk uit de stakingen in onder andere de metaalindustrie in het voorjaar van 1917. Deze stakingen kwamen voort uit de teleurstelling van het mislukte voorjaarsoffensief van generaal Robert Nivelle. De stakingsbeweging sloeg over op het leger, waar het leidde tot muiterij. Deze muiterij werd bedwongen door maarschalk Pétain. De gebeurtenissen, voornamelijk als gevolg van het defaitisme, leidden tot een nieuw kabinet op 16 november 1917 onder leiding van Georges Clemenceau.

Bij het begin van de Tweede Wereldoorlog speelde het defaitisme een rol bij de nederlaag van België en Frankrijk in mei/juni 1940. Koning Leopold III van België meende, in tegenstelling tot zijn ministers, dat de Duitsers de oorlog gewonnen hadden en het verder zetten van de strijd nutteloos was. De koning capituleerde en gaf zich krijgsgevangen. In Frankrijk meenden de opperbevelhebber, generaal Maxime Weygand, en een deel van de regering, met maarschalk Philippe Pétain, dat het beter was de strijd niet tot het uiterste voort te zetten en een wapenstilstand te sluiten.


</doc>
<doc id="1120967" url="https://nl.wikipedia.org/wiki?curid=1120967" title="Brahmari">
Brahmari

Brahmari, ook wel de zoemende ademhaling, is een pranayama (ademhalingstechniek) in yoga.

Bij Brahmari wordt gebruikgemaakt van de neusademhaling door beide neusgaten en hij is geschikt voor beginnende yogi's. Bij deze pranayama is de stemspleet gedeeltelijk afgesloten, waardoor er een snurkend geluid ontstaat bij de inademing. Bij de uitademing wordt er een zoemend geluid gemaakt, waardoor de uitademing verlengd kan worden. Brahmari wordt ongeveer vijftien maal herhaald.

Deze pranayama zou vooral ook geschikt zijn voor zwangere vrouwen, als voorbereiding op de weeën. Verder zou het goed voor de stembanden zijn en de stem helderder laten klinken, waardoor yogi's hem aanraden voor zangers.


</doc>
<doc id="1120991" url="https://nl.wikipedia.org/wiki?curid=1120991" title="Sitkari">
Sitkari

Sitkari, ook wel de sissende ademhaling, is een pranayama (ademhalingstechniek) in yoga.

Sitkari vormt net als sithali een uitzondering binnen pranayama, gezien er niet door de neus maar door de mond wordt geademd. Bij sitkari wordt de tong tegen het verhemelte gedrukt, waarbij er langzaam wordt ingeademd. Hierbij wordt er een sissend geluid gemaakt. Vervolgens wordt er zo lang mogelijk kumbhaka aangezet, ofwel de adem zo lang mogelijk ingehouden en wordt er uitgeademd door de neus. Sitkari wordt in het algemeen rond de vijf tot tien maal achter elkaar uitgevoerd.

Sitkari staat ook beschreven in de Hatha yoga pradipika, waarbij vermeld wordt dat het 'de schoonheid op gelijke hoogte brengt met de God van de Liefde', omdat het de gelaatsuitdrukking zou verbeteren. Zowel sitkari als sithali werken verkoelend op het lichaam en stillen honger en dorst. Ze zijn daarom voor yogi's van nut tijdens warm weer of vasten.


</doc>
<doc id="1121025" url="https://nl.wikipedia.org/wiki?curid=1121025" title="Sithali">
Sithali

Sithali, ook wel de verkoelende ademhaling, is een pranayama (ademhalingstechniek) in yoga.

Sithali vormt net als sitkari een uitzondering binnen pranayama, gezien er niet door de neus maar door de mond wordt geademd. Bij sithali wordt de tong iets naar buiten geschoven en aan de zijkanten omhoog gekruld. Hierdoor vormt de tong een soort rietje waarmee de lucht naar binnen wordt gezogen. Yogi's die moeite hebben de tong te krullen, steken ook wel de tong plat naar buiten, waarbij de bovenlip de functie van het rietje overneemt. Sithali wordt in het algemeen rond de vijf tot tien maal herhaald.

Zowel sithali als sitkari werken verkoelend op het lichaam en stillen honger en dorst. Ze zijn daarom voor yogi's van nut tijdens warm weer of vasten.


</doc>
<doc id="1121070" url="https://nl.wikipedia.org/wiki?curid=1121070" title="Surya bhedana">
Surya bhedana

Surya bhedana, ook wel de zondoorborende ademhaling, is een pranayama (ademhalingstechniek) in yoga.

Net als bij ujjayi bouwt het lichaam tijdens de uitvoering van Surya bhedana veel warmte op. Binnen Sivananda-yoga wordt dit verklaard, doordat er bij Surya bhedana door de nadi pingala, ofwel het rechter neusgat wordt ingeademd. Dit zou een verwarmend effect op het lichaam hebben. "Surya" betekent zon en heeft daarom betrekking op deze nadi. Wanneer er te veel door dit neusgat ingeademd zou worden, zou er te veel warmte ontstaan wat de pranastroom door de shushumna zou belemmeren.

Tijdens de inademing houden de ringvinger en de pink van de rechterhand het linkerneusgat dicht. Vervolgens wordt de adem ingehouden (kumbhaka) door middel van het afsluiten van beide neusgaten. De kin drukt hierbij stevig tegen de borstkas in de jalandhara bandha. Er wordt via het verkoelende linker neusgat, ofwel ida, uitgeademd. Tijdens de kumbhaka is het de bedoeling dat de tijd zo veel mogelijk verlengd wordt. Surya bhedana wordt in het algemeen rond veertig maal achter elkaar beoefend. Aan het begin is dit echter niet meer dan tien maal.


</doc>
<doc id="1121172" url="https://nl.wikipedia.org/wiki?curid=1121172" title="Samanu">
Samanu

Samanu, ook wel reiniging van de nadi's genoemd, is een pranayama (ademhalingstechniek) in yoga.

Samanu is een pranayama-oefening voor gevorderden en is een van de belangrijkste yogawijzen om de nadi's te reinigen. Nadi's zijn kanalen voor prana of levensenergie, ook wel qi genoemd. Er zijn veertien hoofdnadi's, waarvan shushumna, ida en pingala de belangrijkste zijn. Ze zouden door pranayama worden geactiveerd om het systeem te kalmeren. Mensen die samanu beoefenen zouden mentaal een gevoel van helderheid en sereniteit voelen.

Samanu is een combinatie van pranayama met de visualisatie van chakra's en mantra's, zoals bija-mantras van aarde, vuur, lucht en maan. Samanu kan met of zonder bandha's worden uitgevoerd.

Samanu wordt uitgevoerd door in de neusademhaling afwisselend het linker en rechter neusgat te gebruiken. De rechterhand bevindt zich in de vishnu mudra, waarbij de arm ontspannen is en de ogen gesloten zijn. De inademing begint over links. Samanu kent drie rondes die van elkaar verschillen:

Een mantra is een lettergreep waarvan de geluidstrilling in het causale en astrale universum zou bestaan. Veel yogi's hechten veel waarde aan mantra yoga, gezien de mantra's tot stilte zouden leiden en een meditatieve staat op zouden leveren. Om wordt ook wel de moeder van alle mantra's genoemd of de oerklank van de schepping. Het staat ook symbool voor wijsheid, omdat het de trillingsklank van Sri Brama is. Volgens Bala Sahib, de Radja van Aundh, zouden de mantra's voor veel Westerlingen duister, kinderachtig of niet zinvol lijken. De radja, die bekend is om zijn aandeel in de verspreiding van de Zonnegroet, had echter de mening dat de stembanden evenveel baat bij beweging hebben als de spieren in het lichaam.


</doc>
<doc id="1121371" url="https://nl.wikipedia.org/wiki?curid=1121371" title="Spaarne Ziekenhuis (Hoofddorp)">
Spaarne Ziekenhuis (Hoofddorp)

Het Spaarne Ziekenhuis was een ziekenhuis in de Hoofddorpse wijk Floriande aan de N201 en N205. Het ziekenhuis is in 2004 geopend ter vervanging van het oude ziekenhuis, de vroegere Mariastichting, in Haarlem. Er is een nevenvestiging in Heemstede en poliklinieken in Hillegom en Lisse.

Voor het ziekenhuis ligt een parkeergarage van Q-Park, die tevens dient als P+R-locatie. Tussen de parkeergarage en het ziekenhuis door loopt de busbaan van de Zuidtangent.

Nadat er op 1 mei 2014 een bestuurlijke fusie plaatsvond tussen het Kennemer Gasthuis en het Spaarne Ziekenhuis, zullen deze instellingen op 22 maart 2015 juridisch fuseren, waarna zij samen het "Spaarne Gasthuis" vormen. De beide ziekenhuisinstellingen werkten al samen in het Linnaeusinstituut.


</doc>
<doc id="1121373" url="https://nl.wikipedia.org/wiki?curid=1121373" title="Indigestie">
Indigestie

Indigestie is een storing van de spijsvertering als gevolg van overlading van de maag. Het wordt vaak veroorzaakt door te snel te eten. Vooral vette spijzen veroorzaken dan indigestie.


De symptomen van indigestie zijn als volgt:



</doc>
<doc id="1121621" url="https://nl.wikipedia.org/wiki?curid=1121621" title="Tracheomalacie">
Tracheomalacie

Tracheomalacie (ook tracheamalacie, tracheomalacia of tracheamalacia), van het Oudgriekse τραχεια, "tracheia" (luchtpijp) en μαλακια, "malakia" (verweking), is een aandoening van de luchtpijp, waarbij deze verslapt is. Het komt vooral als aangeboren afwijking voor of als complicatie na halschirurgie, waarbij de stevigheid van de luchtpijp, die normaal door kraakbeenringen gevormd wordt, afneemt. Ook ziektes die het kraakbeen aantasten, zoals recidiverende polychondritis kunnen tracheomalacie veroorzaken.


</doc>
<doc id="1121867" url="https://nl.wikipedia.org/wiki?curid=1121867" title="Dichlofluanide">
Dichlofluanide

Dichlofluanide (ISO-naam) is een fungicide, dat gebruikt wordt in producten voor de conservering van hout.

De stof is in 1964 geïntroduceerd, en werd aanvankelijk vooral gebruikt als pesticide in de landbouw (merknaam: "Eupareen" en "Elvaron" van Bayer). Het gebruik ervan als schimmelwerend middel voor houtbescherming is sedert ca. 1989 sterk toegenomen, als vervangmiddel voor het (inmiddels verboden) pentachloorfenol (PCP).

Dichlofluanide wordt toegevoegd aan primers of verven op solventbasis, voor de voorbehandeling van hout, om de vorming van schimmels (blauwschimmels) tegen te gaan; het wordt ook aan "antifouling" verven voor scheepsrompen toegevoegd. Gebruiksklare producten bevatten ongeveer 0,55 tot 0,7 gewichtsprocent dichlofluanide, wat neerkomt op een hoeveelheid van ca. 1,1 g/m of 90 g/m hout. Voor professioneel gebruik is er ook geconcentreerd product, dat moet verdund worden tot dezelfde concentratie als het gebruiksklare product. Bayer (nu Lanxess) verkoopt producten met dichlofluanide onder de merknaam "Preventol" (namelijk de types "Preventol A 4-F" en "Preventol A 4-S").

De behandeling kan gebeuren door onderdompeling of automatisch spuiten (voor voorbehandeling van hout), of door aanbrengen met een borstel (voor "in situ" bescherming).

Het gebruik van dichlofluanide is niet aanbevolen in bewoonde ruimten (behalve voor vensterramen en buitendeuren); ook wordt afgeraden om het product manueel te verspuiten in open systemen.

Het gebruik van dichlofluanide als fungicide voor gewasbescherming is door de Europese Unie niet meer toegelaten sedert 31 december 2003. De stof werd vervangen door tolylfluanide (merknamen: "Euparen Multi" of "Elvaron Multi").

In het kader van de Europese biocidenrichtlijn (Richtlijn 98/8/EG) werd dichlofluanide als bestaande werkzame stof onderzocht naar gezondheids- en milieurisico's. Op basis van de resultaten van deze evaluatie heeft de Europese Commissie dichlofluanide toegelaten als biocide van productklasse 8 (houtconserveringsmiddelen). Deze erkenning ging in op 1 maart 2009. In deze evaluatie werden een aantal R- en S-zinnen (nadien H- en P-zinnen) vervangen, omdat dichlofluanide in water vrij snel hydrolyseert tot DMSA, dat een lage langetermijntoxiciteit voor waterorganismen heeft. Bovendien hebben zowel dichlofluanide als DMSA een laag bioconcentratie-potentieel.

Bij dierproeven bleek dichlofluanide een lage acute toxiciteit te vertonen bij blootstelling via orale of dermale weg, en een matige acute toxiciteit bij inhalatie. Het is een oogirritant, geen huidirritant (maar het kan de huid wel overgevoelig maken). De Wereldgezondheidsorganisatie WHO heeft dichlofluanide geklasseerd als "Unlikely to present acute hazard in normal use" (dat wil zeggen: er wordt bij normaal gebruik geen acuut gevaar van verwacht).

Dichlofluanide zou geen carcinogeen potentieel voor de mens hebben. Bij hoge doses veroorzaakte het weliswaar tumoren bij ratten (niet bij muizen), maar het mechanisme wordt als niet relevant voor mensen beschouwd.

Dichlofluanide is zeer toxisch voor waterorganismen; echter hydrolyseert het vrij snel tot DMSA (N,N-dimethyl-N'-fenylsulfamide), dat laag toxisch is. DMSA komt ook als onzuiverheid voor in technisch dichlofluanide, omdat DMSA een voorloper is van dichlofluanide bij de productie ervan.


</doc>
<doc id="1122599" url="https://nl.wikipedia.org/wiki?curid=1122599" title="Plavini">
Plavini

Plavini (Sanskriet: plavini = "drijven"), ook wel drijvende lucht genoemd, is een pranayama (ademhalingstechniek) in yoga. Bij Plavini wordt er als het ware lucht "gedronken" en wordt de lucht in de maag gehouden. Het zou een middel zijn tegen maagzweer, zuurbranden, overmatig eten en gasvorming.

Plavini is in feite geen echte ademhalingstechniek omdat er geen lucht naar de longen wordt gebracht. De buik zwelt met de techniek iets op en maakt het geluid van een trommel. Verder zou een yogi het enkele dagen kunnen uithouden zonder voedsel en stroomt het bloed sneller door het lichaam.

Na de beoefening van deze pranayama zou men als een lotusblad op het water blijven drijven. Deze techniek zou daarom goed gecombineerd kunnen worden in mineraalbaden of andere baden die bedoeld zijn voor ontspanning, maar kan ook gewoon zittend worden uitgevoerd in een kleermakerszit.


</doc>
<doc id="1122602" url="https://nl.wikipedia.org/wiki?curid=1122602" title="Handgreep van Jendrassik">
Handgreep van Jendrassik

De handgreep van Jendrassik, ook wel manoeuvre van Jendrassik genoemd, is een manoeuvre tijdens een neurologisch onderzoek, waarbij aan de patiënt gevraagd wordt zijn vingers ineen te haken en vervolgens de verhaakte handen te proberen uiteen te trekken. Dit resulteert in een fysiologische disinhibitie van de alfa-motorneuronen, waardoor reflexen versterkt opgewekt kunnen worden. Dit versterkt opwekken van reflexen berust niet op afleiden van de patiënt, zoals vaak wordt beweerd. 

Doordat de opgewekte reflex duidelijker zichtbaar wordt is het mogelijk een eventueel reflexverschil tussen beide armen of benen duidelijker zichtbaar te maken.

Dit effect werd voor het eerst onderkend door de Hongaarse arts Ernő Jendrassik (1858-1921), naar wie de handgreep is vernoemd.


</doc>
<doc id="1122623" url="https://nl.wikipedia.org/wiki?curid=1122623" title="Levetiracetam">
Levetiracetam

Levetiracetam is de INN-benaming van een geneesmiddel uit de groep van anti-epileptica, dat ontwikkeld is door het Belgische farmaceutische bedrijf UCB Pharma. Het werd in 2000 in de Europese Unie toegelaten en wordt verkocht onder de merknaam "Keppra", als tablet of drank.

Levetiracetam (Keppra) wordt voorgeschreven voor de behandeling van verschillende types van epilepsie, zowel in monotherapie (zonder gebruik van andere geneesmiddelen) als adjuvante (aanvullende) therapie bij patiënten die reeds andere geneesmiddelen tegen epilepsie krijgen. Het middel is uitsluitend op doktersvoorschrift te verkrijgen. Keppra wordt hoofdzakelijk als tablet geslikt, infusie mag slechts tijdelijk worden toegepast.

De precieze manier waarop levetiracetam werkt, is nog onduidelijk. Het lijkt de werking te beïnvloeden van het zogenaamde synaptischeblaasjeseiwit 2A, dat voorkomt in de ruimten tussen zenuwen en een rol speelt bij de afgifte van chemische boodschappers uit de zenuwcellen. Hierdoor kan Keppra de elektrische activiteit in de hersenen stabiliseren en epileptische aanvallen voorkomen.

Levetiracetam heeft een aantal bijwerkingen. De meest voorkomende (bij meer dan 10% van de patiënten) zijn:
Weinig (bij 1 tot 10%) voorkomende bijwerkingen zijn onder meer: maag-darmklachten (gebrek aan eetlust, diarree, buikpijn, misselijkheid); trillende handen; dubbel zien; duizeligheid; huiduitslag; gedrags- en stemmingsveranderingen (nervositeit, agressiviteit, depressieve gevoelens).



</doc>
<doc id="1122656" url="https://nl.wikipedia.org/wiki?curid=1122656" title="Murcha">
Murcha

Murcha, ook wel Murca/Murchha Pranayama, coma-ademhaling of stervende ademhaling genoemd, is een pranayama (ademhalingstechniek) in yoga.

Jalandhara bandha (kinslot) wordt in deze pranayama zolang ingezet tot het punt van flauwvallen bijna is bereikt. Deze pranayama is bedoeld voor de meer gevorderde yogi; beginners kunnen er inderdaad bij flauwvallen. Bij de pranayama wordt de neusademhaling gebruikt en er kunnen verschillende rondes en pauzes volgen voordat het doel bereikt wordt. Wanneer het met succes wordt uitgevoerd, zou men een ontspannen en halfbewuste flauwte voelen.

Murcha wordt ook wel uitgevoerd terwijl alle drie bandha's worden aangehouden. De adempauze kan dan zowel ingeademd als uitgeademd worden uitgevoerd. Murcha zou een goed middel zijn tegen angst, depressie en psychische stoornissen.


</doc>
<doc id="1122683" url="https://nl.wikipedia.org/wiki?curid=1122683" title="Pupilreflex">
Pupilreflex

De pupilreflex of pupilreactie is de benaming voor een tweetal reflexen van de pupil op lichtinval respectievelijk convergentie bij accommodatie.

De lichtreflex van de pupil bestaat uit pupilvernauwing als reactie op licht. De pupillen van beide ogen worden nauwer, ook al wordt slechts een van beide ogen belicht. De reactie van het oog dat wordt belicht, wordt de "directe" pupilreflex genoemd. De daarnaast optredende vernauwing van de pupil van het niet belichte oog wordt de "indirecte" of "consensuele" pupilreflex genoemd. Bij intacte hersenzenuwbanen treden beide reacties op.

Belichting van een oog zorgt voor een zenuwprikkeling vanaf het netvlies via de oogzenuw naar de nucleus praetectalis in het mesencephalon. Vanaf daar loopt de prikkel via interneuronen naar de kernen van Edinger-Westphal ("nuclei accessorii nervi oculomotorii") beiderzijds, wat de consensuele pupilreflex verklaart. Het vervolg van de reflexbaan verloopt via de axonen van deze kernen en de parasympathische banen van de nervus oculomotorius naar de musculus sphincter pupillae, die voor de vernauwing van de pupil zorgt. De zenuwprikkel gaat in zijn geheel voorbij aan het corpus geniculatum laterale en de visuele cortex, alvorens de lichtreflex optreedt.

De accommodatiereflex van de pupil houdt in dat de pupil nauwer wordt als reactie op een object dat steeds dichter bij het oog komt. Een nauwere pupil geeft een scherper beeld op de retina. De reflexbaan van deze reflex loopt gelijk met die van de lichtreflex. Er is echter ook een aparte accommodatiereflex van de lens.

De pupilreflex (met name de lichtreflex) wordt gebruikt om de werking van bepaalde hersenzenuwen te controleren. Wanneer er een verschil is in het optreden van de pupilreflex of wanneer deze in het geheel niet optreedt, kan er afwijking zijn van de nervus opticus of de nervus oculomotorius, er kan sprake zijn van hersendood vanwege uitval van de hersenstam of van een intoxicatie met barbituraten. Als er bijvoorbeeld zeer nauwe pupillen worden gevonden bij een (comateuze) patiënt betekent dit dat de sympathicus in de pons is onderbroken. Zeer wijde pupillen wijzen op een onderbreking van de parasympathicus in het mesencephalon. Merk hierbij op dat in de normale situatie de sympathicus voor wijde pupillen zorgt (het sympathisch zenuwstelsel wordt geassocieerd met een actieve staat van het lichaam, waarbij de ogen een belangrijke rol spelen en meer licht in het algemeen voor meer zicht staat) en de parasympathicus voor nauwe pupillen.

Bij een afwijking van de nervus opticus zal bij belichting van het aangedane oog aan geen van beide kanten een pupilreflex optreden. Bij belichting van het andere oog treedt vanwege de consensuele reactie echter wel pupilvernauwing van beide ogen op. Bij een afwijking van de nervus oculomotorius daarentegen zal bij belichting van het aangedane oog de pupil aan die kant (ipsilateraal) niet vernauwen, terwijl de andere pupil (de contralaterale zijde) wel vernauwt. De pupil van het aangedane oog zal ook niet vernauwen bij belichting van het andere oog. 

Bij gevorderde syfilis (dementia paralytica) ziet men soms pupillen van Argyll-Robertson, waarbij er wel een reactie is op convergentie maar niet op licht. Het mechanisme is niet duidelijk.


</doc>
<doc id="1122733" url="https://nl.wikipedia.org/wiki?curid=1122733" title="Kern van Edinger-Westphal">
Kern van Edinger-Westphal

De kern van Edinger-Westphal of de nucleus accessorius nervi oculomotorii is de oorsprongskern van de parasympathische zenuwvezels van de derde hersenzenuw, de nervus oculomotorius. De kern ligt ter hoogte van de colliculus superior in het rostrale deel van het mesencephalon ("middenhersenen"). Daar ligt de kern net achter de nucleus nervi oculomotorii, de belangrijkste motorische kern van de nervus oculomotorius, en anterolateraal van de aquaeductus mesencephali. Het is de meest rostraal gelegen parasympathische hersenkern in de hersenstam.

De kern is vernoemd naar de ontdekkers van de kern, de Duitse neuroloog Ludwig Edinger (1855-1918), die de kern in 1885 voor het eerst zag bij een foetus, en de Duitse psychiater en neuroloog Carl Friedrich Otto Westphal (1833-1890), die de kern in 1887 ook bij een volwassene wist aan te tonen.

De kern is verantwoordelijk voor de pupilreflex en daarmee voor de aanpassing van het oog op lichtinval en naderende objecten (ten behoeve van de accommodatie van het oog). Informatie verkrijgt de kern bij belichting van het oog via een van de twee nervi optici en via de tractus opticus, die het signaal doorstuurt naar de nucleus praetectalis. Deze staat via interneuronen in verbinding met de kernen van Edinger-Westphal beiderzijds, waarna beiderzijds via de nervus oculomotorius de musculus sphincter pupillae wordt aangestuurd om de pupil te vernauwen. Zo is de kern van Edinger-Westphal de belangrijkste spil in de consensuele lichtreflex.

Bij uitval van de kern van Edinger-Westphal vervalt de parasympathische innervatie van de pupil en krijgt de orthosympathische innervatie en daarmee de musculus dilatator pupillae de overhand. Hierdoor wordt een pupil wijd. Tevens is de pupil dan bij accommodatie van het oog niet in staat om voldoende te vernauwen om te zorgen voor een scherp beeld op het netvlies.


</doc>
<doc id="1122742" url="https://nl.wikipedia.org/wiki?curid=1122742" title="Kevala kumbhaka">
Kevala kumbhaka

Kevala kumbhaka, ook wel conditieloze ademhaling, is een pranayama (ademhalingstechniek) in yoga. Kevala kumbhaka staat onder andere beschreven in de Hatha yoga pradipika, een van de oudste geschriften van hatha yoga.

Kervala kumbhaka wordt in een gemakkelijke houding uitgevoerd zoals de kleermakerszit. Daarbij wordt de ademhaling plotseling gestopt. Het is een vreedzame kumbhaka of adempauze, waarbij zowel de ademhaling als het bewustzijn van de adembeweging ophoudt en er een compleet gevoel van rust ontstaat. De waan van alledag verdwijnt, zoals negatieve emoties, verlangens, interesses, enz. maar ook honger en dorst. Deze pranayama zou goed zijn voor de een arousal van kundalini en het zou ziektes tegengaan.


</doc>
<doc id="1122766" url="https://nl.wikipedia.org/wiki?curid=1122766" title="Sahita kumbhaka">
Sahita kumbhaka

Sahita kumbhaka, ook wel bahya abhyantara kumbhaka of tandemademhaling, is een pranayama (ademhalingstechniek) in yoga. Sahita kumbhaka staat onder andere beschreven in de Hatha yoga pradipika, een van de oudste geschriften van hatha yoga.

Deze pranayama wordt ook wel aangeduid met tandem, omdat er tussen de langzame in- en uitademingen ademstops worden ingelast die kumbhaka's worden genoemd. De pranayama wordt eventueel begeleid met de mantra "Om aarah". Sahita kumbhaka zou goed zijn voor het verbeteren van de concentratie.

Er kan in verschillende ritmes worden geademd, van langzaam tot nog iets langzamer.

Een mantra is een lettergreep waarvan de geluidstrilling in het causale en astrale universum zou bestaan. Veel yogi's hechten veel waarde aan mantra yoga, gezien de mantra's tot stilte zouden leiden en een meditatieve staat op zouden leveren. Om wordt ook wel de moeder van alle mantra's genoemd of de oerklank van de schepping. Het staat ook symbool voor wijsheid, omdat het de trillingsklank van Sri Brama is. Volgens Bala Sahib, de Radja van Aundh, zouden de mantra's voor veel Westerlingen duister, kinderachtig of niet zinvol lijken. De radja, die bekend is om zijn aandeel in de verspreiding van de Zonnegroet, had echter de mening dat de stembanden evenveel baat bij beweging hebben als de spieren in het lichaam.


</doc>
<doc id="1122782" url="https://nl.wikipedia.org/wiki?curid=1122782" title="Musculus dilatator pupillae">
Musculus dilatator pupillae

De musculus dilatator pupillae of pupilverwijder is een spier in de iris (het regenboogvlies) van het oog en bestaat uit radiaal verlopende spiervezels vanaf de pupil. De spier is verantwoordelijk voor dilatatie van de pupil. De spier wordt orthosympathisch via het ganglion cervicale superius geïnnerveerd.

Bij mydriase, een abnormaal wijde pupil als gevolg van verlamming van de parasympathisch geïnnerveerde musculus sphincter pupillae, wordt de wijdte van de pupil veroorzaakt door de activiteit van de musculus dilatator pupillae.

Het woord "dilatator" in de naam "musculus dilatator pupillae" is afgeleid van het werkwoord "dilatare", verwijden. Eerder in de officiële Latijnse nomenclatuur ("Nomina Anatomica") heette deze spier de "musculus" dilator "pupillae". Het woord "dilator" betekent echter "uitsteller", i.p.v. "verwijder". De recentste uitgave van de "Nomina Anatomica", de "Terminologia Anatomica" uit 1998 bevat het juiste "musculus dilatator pupillae". Deze uitgave bevat naast de officiële Latijnse nomenclatuur ook een lijst met equivalente begrippen gebruikelijk in de Engelse taal. Deze lijst geeft de in het Engels gebruikelijke Latijnse vorm "dilator pupillae" (zonder musculus). Deze vorm met "dilator" lijdt aan dezelfde betekenisverwarring.


</doc>
<doc id="1122789" url="https://nl.wikipedia.org/wiki?curid=1122789" title="Kunsthart">
Kunsthart

Een kunsthart is een prothese die het hart vervangt. Een kunsthart verschilt van een hart-longmachine, die buiten het lichaam werkt. Een kunsthart kan jarenlang probleemloos functioneren.

Bij de implantatie wordt het eigen hart verwijderd. De operatie die daarvoor nodig is lijkt op die van een harttransplantatie.

Zowel het kunsthart (1957) als de hart-longmachine (1956) werden uitgevonden door de Nederlandse internist Willem Kolff. De eerste persoon ter wereld die een kunsthart kreeg was de Amerikaanse gepensioneerde tandarts Barney Clark (1922-1983). Een transplantatie was voor Clark om verschillende medische redenen niet mogelijk. Hij gaf zich vrijwillig op om het eerste kunsthart te ontvangen. Op 2 december 1982 werd door een team van chirurgen onder leiding van William DeVries van de Universiteit van Utah tijdens een zeven en een half uur durende operatie een kunsthart van het type Jarvik 7 ingebracht. Dit hart werd later verboden voor permanent gebruik, omdat de patiënten er slechts maximaal een half jaar mee bleken te leven. Barney Clark leefde na de operatie nog 112 dagen.

Er bestaan meerdere merken kunstharten naast Jarvik: AbioCor, CardioWest, InCor.

Een later model, de Jarvik 2000, bleek beter effect te hebben. Op 3 december 2007 overleed de eerste persoon, een Britse man, die in 2000 het eerste permanente kunsthart kreeg. Hij werd 68 jaar en stierf door "meervoudig falen van organen".


</doc>
<doc id="1122831" url="https://nl.wikipedia.org/wiki?curid=1122831" title="Musculus sphincter pupillae">
Musculus sphincter pupillae

De musculus sphincter pupillae of pupilvernauwer is een spier in het regenboogvlies van het oog en bestaat uit circulair verlopende spiervezels vanaf de pupil. De musculus sphincter pupillae komt voor bij alle gewervelden en bij sommige inktvissen.

De spier is verantwoordelijk voor de pupilreflex. Constrictie van de pupil treedt op door lichtinval of ten tijde van accommodatie. De spier wordt geïnnerveerd via parasympathische zenuwvezels afkomstig van de kernen van Edinger-Westphal, die langs de nervus oculimotorius synapteren in het ganglion ciliare, vanwaar het signaal via de nervi ciliares breves naar de musculus sphincter pupillae wordt gevoerd.

De fysiologische vernauwing van de pupil veroorzaakt door de musculus sphincter pupillae wordt ook wel miose genoemd.


</doc>
<doc id="1122867" url="https://nl.wikipedia.org/wiki?curid=1122867" title="Sukha purvaka">
Sukha purvaka

Sukha purvaka, ook wel gemakkelijke ademhaling, is een pranayama (ademhalingstechniek) in yoga.

Suka purvaka is vergelijkbaar met de afwisselende ademhaling, met als verschil dat bij suka purvaka de adempauze langer wordt vastgehouden. Deze pranayama wordt in een kleermakerszit uitgevoerd met daarbij de jnana mudra met de linkerhand op de linkerknie. Met de rechterhand wordt er met de shiva mudra afwisselend een neusgat afgesloten en elke vijf seconden door een ander neusgat ingeademd. Bij de inademing wordt er geassocieerd dat de spirituele eigenschappen van liefde, vrede en vreugde mee naar binnen geademd worden; bij de uitademing, dat de goddelijke eigenschappen naar buiten stralen en met het andere leven gedeeld worden. Aan het begin worden er zeven rondes per dag geademd, waar wekelijks drie tot rondes aan toegevoegd worden tot uiteindelijk maximaal dertig tot veertig rondes. Door deze pranayama dagelijks te beoefenen, zou de geest helderder en standvastiger worden en zou de concentratie toenemen.


</doc>
<doc id="1122879" url="https://nl.wikipedia.org/wiki?curid=1122879" title="Achterstrengen">
Achterstrengen

De achterstrengen (ook funiculus posterior of funiculus dorsalis) zijn het deel van de witte stof van het ruggenmerg dat gelegen is tussen de sulcus medianus posterior en het cornu posterius van de grijze stof.

De achterstrengen zijn nog onder te verdelen in een fasciculus gracilis en een fasciculus cuneatus. Ook in de achterstrengen is, net als bij de motorische homunculus bij de motorische schors, een zekere mate van somatotopie aanwezig, dit wil zeggen dat er overeenstemming is tussen de plek waar de zenuwvezels in het ruggenmerg liggen en de corresponderende plek in het lichaam. Zenuwvezels vanuit de sacrale, lagere gebieden liggen dicht bij de sulcus medianus posterior; zenuwvezels vanuit cervicale, hogere gebieden liggen meer anterior, vooraan, bij het cornu posterius.

De gnostische sensibiliteit, bestaande uit proprioceptie (de waarneming van de lichaamspositie in de ruimte), vibratiezin en fijne tastzin, verloopt ipsilateraal, aan de overeenkomstige kant, via de achterstrengen naar de medulla oblongata, waar de banen pas kruisen. Vandaar verlopen de banen via de lemniscus medialis door de hersenstam naar de contralaterale, ertegenover liggende, thalamus.


</doc>
<doc id="1122909" url="https://nl.wikipedia.org/wiki?curid=1122909" title="Activerende ademhaling">
Activerende ademhaling

De activerende ademhaling is een pranayama (ademhalingstechniek) uit de kriya-yogaschool van Goswami Kriyananda.

De activerende ademhaling wordt staand uitgevoerd, terwijl de handen op de heupen liggen. Het hoofd is naar links gedraaid en de mond is wijd opengesperd. In deze houding wordt er krachtig uitgeademd. De erop volgende inademing is diep en gaat door de neus terwijl het hoofd naar voren wordt gebracht. Wanneer de longen gevuld zijn, worden alle spieren zodanig aangespannen dat ze licht trillen. Hierop volgt een volledige ontspanning waarbij met twee stoten via de mond wordt uitgeademd.

Op het moment dat de spieren gespannen zijn, zou er volgens Kriyananda sprake zijn van een omgekeerde psychologie, waarbij de spieren gedwongen worden zich nog meer aan te spannen. Het effect hiervan is volgens de goswami dat het lichaam zich na deze pranayama-oefening nog meer zal ontspannen. Verder zou de oefening het lichaam van veel energie dienen, omdat het van een stoot prana en zuurstof is voorzien. De pranayama is daarom geschikt als opkikker, wanneer iemand vermoeid is.

Deze pranayama heeft veel overeenkomsten met de Zesde Tibetaanse Rite uit Peter Kelders boek Fontein der Jeugd. Naar verluidt zou die rite voortgekomen zijn uit een Tibetaanse yogasoort.


</doc>
<doc id="1122974" url="https://nl.wikipedia.org/wiki?curid=1122974" title="Os trigonum">
Os trigonum

Het os trigonum, os intermedium tarsi, os tali accessorium of os tali secundarium is een accessoir voetwortelbeentje dat zeer regelmatig als extra ossificatiepunt ontstaat gedurende de embryonale ontwikkeling.

Als het botje bij iemand voorkomt, is het gelegen aan de laterale tuberkel van de processus posterior van het sprongbeen. Het botje werd voor het eerst beschreven door de Duitse anatoom en chirurg Johann Christian Rosenmüller (1777-1820) in 1804. Het os trigonum is vaak gefuseerd of vormt een gewrichtsverbinding met het sprongbeen of het hielbeen.

De frequentie van het os trigonum bij gezonde individuen varieert van 2,5 tot 11,4%, alhoewel de spreiding ook wordt geschat tussen 1 en 25%. In een radiologische studie onder 3460 individuen bedroeg de prevalentie 12,7%. Een Turkse studie onder mannen gaf een prevalentie van 4,3%. In een andere studie werd het os trigonum in een selectie van skeletten uit het begin van de 20e eeuw bij 1,7% van de gevallen gevonden. Bij 513 sprongbeenderen van oorspronkelijke bewoners van Amerika en van Eskimo's werd het botje in zijn geheel niet gezien. Ondanks deze uiteenlopende cijfers wordt het os trigonum na het os tibiale externum beschouwd als het vaakst voorkomende accessoire voetwortelbeentje.

Het os trigonum is vaak een incidentele bevinding bij radiologisch onderzoek. Op röntgenfoto's wordt het soms onterecht aangemerkt als afwijkend, losliggend botdeel of als fractuur. Met name verwarring met een Shepherd-fractuur, een zeldzame fractuur van de laterale tuberkel van de processus posterior van het sprongbeen, komt veelvuldig voor. Zelfs Shepherd maakte die vergissing. In de verdere differentiaaldiagnose behoren een Cedell-fractuur (een fractuur van de mediale tuberkel van de processus posterior van de talus) en pseudartrose. Met behulp van CT en MRI kunnen ook het omliggende bot- en steunweefsel worden geëvalueerd om de klinische betekenis van het additionele botje vast te stellen.

Een os trigonum geeft soms pijnklachten en zwelling. Als gevolg van geforceerde plantairflexie van de voet kan degeneratieve veranderingen van bot en omliggend kraakbeen geven of leiden tot een scheuren in het omliggend weefsel. Een groot os trigonum kan leiden tot een peesontsteking of inklemming van de pees van de musculus flexor hallucis longus. Dit treedt vooral op bij atleten en balletdansers.

Herhaaldelijk schuren van een os trigonum langs de omliggende weefsels kan aanleiding geven tot het zogenaamde "os-trigonumsyndroom", waarbij pijn en zwelling aan de posterieure zijde van de enkel aanwezig is. Deze diagnose kan worden gesteld als er sprake is van combinatie van gewrichtseffusie, oedeem in het beenmerg, een peesontsteking van de pees van de musculus flexor hallucis longus en een verhoogde opname van Technetium-99m bij botscintigrafie. Ook MRI kan additionele informatie leveren.

Behandeling van de klachten een os trigonum kan bestaan uit bewegingsbeperking, het aanbrengen van een gipsverband of ontstekingsremmende medicatie (bijvoorbeeld NSAID's). Lokale injectie met steroïden wordt afgeraden in verband met de nabijheid van de achillespees. Bij uitblijven van enig resultaat van deze conservatieve maatregelen na een minimumperiode van drie maanden kan overgegaan worden op chirurgische verwijdering van het accessoire botje, waarbij het botje zowel van mediaal als van lateraal kan worden benaderd. Zelfs artroscopische benadering is tegenwoordig een optie. Excisie van het botje geeft meestal een goed resultaat.


</doc>
<doc id="1122977" url="https://nl.wikipedia.org/wiki?curid=1122977" title="Os calcanei accessorium">
Os calcanei accessorium

Os calcanei accessorium is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij het kleine aantal mensen bij wie het botje voorkomt, bevindt het botje zich aan de laterale zijde van de calcaneus, net distaal van de malleolus lateralis van de fibula.

Bij een kind is een botje beschreven dat lateraal van zowel calcaneus als talus gelegen was. Dit botje werd "os talocalcaneus" of "os talocalcaneare laterale" genoemd en wordt als variëteit van de ossa calcanei accessoria gezien.

Op röntgenfoto's wordt een os calcanei accesorium soms onterecht aangemerkt als afwijkend, losliggend botdeel of als fractuur.


</doc>
<doc id="1122978" url="https://nl.wikipedia.org/wiki?curid=1122978" title="Os calcanei secundarium">
Os calcanei secundarium

Os calcanei secundarium of calcaneus secundarius is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling.

Bij de mensen bij wie het botje voorkomt, bevindt het botje zich aan de dorsale zijde van de voetwortel, aan de anterieure en mediale zijde van het hielbeen. Daar ligt het precies tussen het hielbeen, het sprongbeen, het os naviculare en het os cuboides in. Het extra ossificatiepunt is daarbij gelegen voor het voorste facetgewricht van de calcaneus. Met name de relatie tussen calcaneus en os naviculare is duidelijk beschreven, waarbij er in zeldzame gevallen een echt gewricht gevonden wordt. Er wordt beweerd dat het botje in een toenemend aantal gevallen meer plantair dan dorsaal wordt gevonden, zodat het onderscheid met het os cuboides secundarium niet meer mogelijk is. De eerste beschrijving van een accessoir botje ter plaatse van het voorste facetgewricht van het hielbeen, waarmee het via een fibreuze kraakbeenverbinding was, was van Steida in 1860.

Het os calcanei secundarium kwam in een radiologische studie bij ongeveer 0,6% van de mensen voor. In een andere, osteoarcheologische studie bedroeg de prevalentie 3,4%. De ware prevalentie van het botje onder de huidige moderne populatie is echter niet geheel duidelijk, maar wordt geschat rond de 5% te liggen.

Op röntgenfoto's wordt een os calcanei secundarium soms onterecht aangemerkt als afwijkend, losliggend botdeel of als fractuur. Zo wordt het gemakkelijk verward met een fractuur van de processus anterior van het hielbeen. Onderscheid met een fractuur is goed te maken door het aantonen van een gladde, niet onderbroken botcortex. Normaliter geeft het gelijk andere extra voetwortelbeentjes niet of nauwelijks klachten, maar soms geeft het os calcanei secundarium pijnklachten, een gespannen gevoel, bewegingsbeperkingen in het enkelgewricht of leidt het tot herhaalde inversietraumata. Behandeling kan dan bestaan uit immobilisatie of fysiotherapie. Mocht dat niet helpen, dan is operatieve verwijdering van het extra voetwortelbeentje een optie.

Het os calcanei secundarium zou zelfs gevonden zijn in een mummie uit Thebe.


</doc>
<doc id="1122979" url="https://nl.wikipedia.org/wiki?curid=1122979" title="Os cuboides secundarium">
Os cuboides secundarium

Os cuboides secundarium is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, bevindt het botje zich aan de voetzoolzijde tussen het sprongbeen, het hielbeen, het os naviculare en het os cuboides. Het fuseert regelmatig met omliggende botstructuren, waarbij fusie met het os naviculare vaker optreedt dan fusie met het os cuboides.

Op röntgenfoto's wordt een os cuboides secundarium soms onterecht aangemerkt als afwijkend, losliggend botdeel of als fractuur. Radiologisch onderscheid met een os calcanei secundarium, dat meer dorsaal gelegen is, kan moeilijk zijn.


</doc>
<doc id="1122980" url="https://nl.wikipedia.org/wiki?curid=1122980" title="Os cuneometatarsale I plantare">
Os cuneometatarsale I plantare

Os cuneometatarsale I plantare, soms ook "pars peronaea metatarsalis I" genoemd, is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, bevindt het botje zich aan de voetzoolzijde, aan de proximale, laterale zijde van de basis van het middenvoetsbeentje van de grote teen.

Op röntgenfoto's wordt een os cuneometatarsale I plantare soms onterecht aangemerkt als afwijkend, losliggend botdeel of als fractuur.


</doc>
<doc id="1122981" url="https://nl.wikipedia.org/wiki?curid=1122981" title="Os cuneometatarsale I tibiale">
Os cuneometatarsale I tibiale

Os cuneometatarsale I tibiale is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, bevindt het botje zich aan de voetzoolzijde, aan de proximale, mediale zijde van de basis van het middenvoetsbeentje van de grote teen, ter hoogte van het gewricht met het eerste wigvormige been.

Op röntgenfoto's wordt een os cuneometatarsale I tibiale soms onterecht aangemerkt als afwijkend, losliggend botdeel of als fractuur.


</doc>
<doc id="1122982" url="https://nl.wikipedia.org/wiki?curid=1122982" title="Os cuneometatarsale II dorsale">
Os cuneometatarsale II dorsale

Os cuneometatarsale II dorsale is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, bevindt het botje zich aan de dorsale zijde van de voetwortel, aan de basis van het tweede middenvoetsbeentje, ter hoogte van het gewricht met het tweede wigvormige beentje.

Op röntgenfoto's wordt een os cuneometatarsale II dorsale soms onterecht aangemerkt als afwijkend, losliggend botdeel of als fractuur.


</doc>
<doc id="1122983" url="https://nl.wikipedia.org/wiki?curid=1122983" title="Geneeskunde voor het Volk">
Geneeskunde voor het Volk

Geneeskunde voor het Volk, afgekort GvhV, is een Belgische vereniging van geneeskundigen die gratis geneeskunde aanbiedt. Het is een initiatief van de PVDA dat van start ging op 4 januari 1971. 

De vereniging werd opgericht vanuit een maoïstische ideologie en staat open voor iedereen. Geneeskunde voor het Volk bestaat uit 11 groepspraktijken in heel België, met 53 dokters, 50 medewerkers en 72 vrijwilligers. De artsen die lid zijn van deze organisatie noemen zichzelf ook wel "rode artsen".

Op 4 januari 1971 werd de eerste groepspraktijk van Geneeskunde voor het Volk geopend in Hoboken door de twee AMADA-artsen Michel Leyers en Kris Merckx. Kris was al langer bekend als boegbeeld voor AMADA, de voorloper van de (Belgische) PVDA.

De praktijk kreeg al vlug heel wat aandacht op zich gericht toen ze loodvergiftiging bij kinderen constateerden die in de wijk woonden van de Union Minière-fabriek. Union Minière is een metallurgisch bedrijf dat tegenwoordig Umicore heet, indertijd lag het aan de oorzaak van de verontreiniging. Het werd wereldnieuws en er kwamen Braziliaanse en Japanse cameraploegen op af. Amada voerde een politieke strijd om dit aan te klagen, Kris Merckx kreeg steun van professor Rob Clara die de loodvergiftiging bevestigde. Het resultaat was dat het bedrijf op korte termijn verplicht werd voor zo'n anderhalf miljard Belgische frank, zo'n 37 miljoen euro te saneren. Daarnaast werd de PVDA een vaste waarde in het politiek spectrum van Hoboken.

In 1972 werd Kris Merckx door de Orde van geneesheren geschorst wegens oneerlijke concurrentie. Amada riep op te betogen en dat gebeurde: sympathisanten, AMADA-leden, een delegatie boelarbeiders en enkele bussen studenten verhinderden een schorsing. Kris Merckx werd ook tevergeefs voor het gerecht gedaagd, hierbij kon hij opnieuw rekenen op steun van sympathisanten. Tijdens deze periode verkreeg de organisatie haar naam, Geneeskunde voor het Volk, vanwege de steun die ze kreeg van het volk en ook om aan te duiden dat de leden geen arts zijn omwille van de hoge erelonen.

Het logo van GvhV is in 1973 ontworpen door kunstenaar-beeldhouwer Marc Jambers. Het bestaat uit een vuist die een dokters- of Esculapuskruisje gekneld houdt.

Hieronder ziet u een tabel met de openingsdatum van de verschillende groepspraktijken.
In 1974 startte Harrie Dewitte met een tweede groepspraktijk, maar allereerst ging hij net als de andere artsen als ondergronds mijnwerker aan de slag in de steenkoolmijn van Winterslag. De groepspraktijk hield zich bezig met de gezondheid van de arbeiders en hun gezinnen. In samenwerking met syndicale delegees halveerde ze het aantal arbeidsongevallen en het aantal gevallen van ernstvoet. De groepspraktijk van Genk had ook een groot aandeel in de strijd tegen stoflong en de vele arbeidsongevallen.

Kleine twee jaar later, in 1975 begon dr. Staf Hendrickx in Lommel.

Frans Van Acoleyen startte in 1977 een centrum op in Zelzate. Hij was ook actief in de gemeenteraad van Zelzate. De jaarlijkse familiefietstocht 'Toer de Frans' is naar hem vernoemd en is uitgegroeid tot een plaatselijk volksfeest.

In 1980 worden er twee nieuwe groepspraktijk opgestart. In Herstal start Johan Vandepaer een eerste centrum in Wallonië. Deurne krijgt ook een GvhV-centrum dat de naam 'De Bres' krijgt, hier werkt onder anderen Dirk van Duppen.

In de periode van 1982 tot 2000 kwamen er nog vijf centra bij, namelijk in Seraing, Marcinelle, Schaarbeek, Molenbeek, en La Louvière. De Molenbeekse groepspraktijk wordt 'De Renfort' gedoopt en in Schaarbeek krijgt het nieuwe centrum de naam 'De sleutel' mee.

Het doel van Geneeskunde voor het Volk is iedereen van kwaliteitsvol, toegankelijk en gratis, eerstelijnsgezondheidszorg te voorzien. Gezondheidszorg is volgens hun visie immers een basisrecht voor iedereen.

De patiënt moest tot 2002 na een raadpleging het terugbetalingstarief betalen, wat volledig door het ziekenfonds terugbetaald wordt. Remgeld en supplementen worden dus niet aangerekend. De rode artsen verdienen ongeveer evenveel als een arbeider, zo'n 1100 tot 1200 euro netto per maand, dit verkleint naar eigen zeggen de kloof tussen hen en hun patiënten. Artsen die voltijds werken verdienen zo'n 1500 euro netto per maand, hiermee zijn auto- en telefoonkosten gedekt. Er zijn ook artsen die dan nog vrijwillig een deel van hun loon aan de PVDA afstaan.
Sinds april 2002 schakelden de groepspraktijken over naar een forfaitair systeem. Hierdoor hoeft de patiënt zelfs het terugbetalingstarief niet meer betalen, een raadpleging gebeurt dus volledig gratis. Er wordt ook meer tijd genomen voor iedere patiënt, er worden per uur slechts drie patiënten behandeld.

In het begin van GvhV-project was de drijfveer de maoïstische ideologie. Deze twee gedachten: “revolutionaire intellectuelen hebben als taak het volk van harte te dienen” en “we moeten ons bekommeren om de dagelijkse levensomstandigheden van het volk om hen te winnen voor de hogere taken van de revolutie” vormden de motivatie. Alle gezondheidswerkers werden dus opgeroepen om op deze manier van geneeskunde mee te bouwen aan een socialistische maatschappij, ze noemen zichzelf ook wel rode artsen.

Na een tijd gingen ze op zoek naar een politieke oplossing voor de medische tekortkomingen die ze ondervonden. Ze stelden ook vast dat er zich een kloof van klassenverschil tussen de artsen en hun patiënten voordoet. Heel wat artsen zouden hun patiënten vooral als consumenten zien voor medicijnen en behandelingen. In dit opzicht beschuldigen ze de Orde van Geneesheren ervan het beroep van arts een sociale meerwaarde te willen geven.
Daarnaast zijn ze van mening dat geneeskunde meer is dan simpelweg genezen. Geneeskunde moet volgens hen ook het hoofd bieden aan de omstandigheden die tot ziekte leiden zoals slechte behuizing, prestatiedwang in de fabriek, opgefokte consumptie en uitbuiting van de derde wereld. GvhV wil hierin samen met de PVDA een tegengewicht vormen. Zo zijn ze actief in de derde wereld met hun partnerorganisatie Geneeskunde voor de Derde Wereld (G3W).

Eind jaren 70' werd afstand genomen van de uitdrukkelijke communistische ideeën. De PVDA sympathiseerde met de stakende arbeiders van onder meer Cockerill Yards en liet de radicale ideeën wat achterwege om zich opener te kunnen opstellen tot hen. Peter Mertens verklaarde in 2008 ook dat de PVDA zich tegenwoordig marxistisch noemt en niet langer maoïstisch, leninistisch of andere -isten. Ze willen voornamelijk strijdbewegingen (zoals de kiwibeweging, griepvaccinatiecampagne...) op poten zetten om hun actiepunten uit te kunnen voeren en kracht bij te zetten.

Geneeskunde voor het volk heeft hun visie in acht strijdpunten samengevat:

Sinds de oprichting van Geneeskunde voor het Volk kreeg ze het aan de stok met de Belgische beroepsvereniging van de artsen, de Orde van Geneesheren. De Orde van Geneesheren heeft de macht hun leden te schorsen en zelfs te schrappen, waardoor deze volgens de wet tijdelijk of definitief hun beroep niet meer mogen uitoefenen. Kris Merckx werd door de Orde tweemaal geschorst en voor een korte tijd in de gevangenis opgesloten. De Orde verwijt GvhV oneerlijke concurrentie en een gebrek aan collegialiteit. GvhV beweert dat de Orde zich schuldig maakt aan vriendjespolitiek, dat ze ondemocratisch werkt, ze op winst uit zijn ten koste van hun patiënten en dat ze het beroep van arts een sociale meerwaarde wil geven.

Het conflict bereikte zijn hoogtepunt toen de Orde van Geneesheren zijn steun toekende aan de staking van het artsensyndicaat in 1980 o.l.v. dr. Wynen. Volgens GvhV had deze staking als doel dat de artsen hogere prijzen zouden kunnen vragen, daarom weigerden een deel van de rode artsen sindsdien principieel hun lidgeld te betalen. Ze ijvert zelfs voor de afschaffing van de Orde van Geneesheren en die te vervangen door een Hoge Raad voor Medische Ethiek. De orde reageerde hierop door vele GvhV-artsen te schorsen en te dreigen met deurwaarders om het achterstallige lidgeld te vorderen. In 1985 draafde de Orde vergezeld door politie op in de groepspraktijk van Genk. Ze sloegen er dr. Harrie Dewitte, dr. Huub Dierick en dr. Marc Martens in de boeien en namen de inboedel in beslag. Door een grote steun van sympathisanten moest de orde op zijn stappen terugkomen.

Toen ook andere artsen, Jan-Harm Keijzer, Nele Vandenbempt, Chris Depredomme, Dirk Van Duppen e.a. zich moesten verantwoorden voor de Orde van Geneesheren waren er steeds sympathisanten aanwezig die protesteerden tegen de Orde. In sommige gevallen kwamen conflicten tussen de beide partijen tot voor de vrederechter.

Geneeskunde voor het Volk voorziet niet enkel in gratis eerstelijnsgezondheidszorg maar zet zich ook in voor de vrede, mondiale problemen en wantoestanden in België.

Samen met de PVDA komt GvhV op voor het kiwimodel van Dirk van Duppen als alternatief voor de huidige hoge prijzen van geneesmiddelen. In dit kader trok GvhV en leden van de Kristelijke Werknemersbeweging (KWB) per bus samen met 300 patiënten die chronisch pijn lijden op zaterdag 21 april 2007 naar het Nederlandse Hulst om goedkope pijnstillers te kopen. In Nederland zijn pijnstillers ongeveer 90% goedkoper tegenover België. Dit komt doordat de keten hun producten in één keer aankoopt voor al hun afdelingen waardoor de concurrentie tussen de farmaceutische bedrijven lagere prijzen als gevolg heeft. Het kiwimodel wil een dergelijk systeem. Geneesmiddelen zouden door middel van een openbare aanbesteding aangekocht worden voor de apotheken. Dit voorstel is bedoeld om patiënten met kleine inkomens die dagelijks dure medicatie nodig hebben meer financiële ademruimte te geven.

Een ander initiatief is de 'Griep is geen grap'-campagne. Ze willen zo veel mogelijk 65+'ers zich laten vaccineren tijdens de jaarlijkse griepuitbarsting in de wintermaanden. Ziekenhuisopnames en sterfte zouden hiermee vermeden kunnen worden. Verkozenen van de PVDA ijveren bij de gemeenteraden om een gratis vaccinatie of op zijn minst een brief aan alle risico-groepen te zenden om hen aan te zetten zich te laten vaccineren. Voor beelden in verband met deze actie zie volgende Media in verband met GvhV.

In de groepspraktijk van Herstal hing een collectebus die geld inzamelde voor de slachtoffers van de tsunami. PVDA-militanten gingen ook geld inzamelen in Gent, Brussel en Luik. Het ingezamelde geld werd gegeven aan de partnerorganisatie van GvhV, nl. Geneeskunde voor de Derde Wereld (G3W) die onder meer actief is in de Filipijnen en er samenwerkt met plaatselijke organisaties.

De dertigjarige dr. Karel van Bever ging aan de slag als havenarbeider bij Katoen Natie. Het waren de verhalen van verschillende van zijn patiënten en wetenschappelijke boeken over stress en flexibiliteit op het werk die hem aanzetten om zelf het arbeidersleven te ondervinden. Hij begon als interimmer op november 2006 en kreeg later een vast contract. Juli 2007 keerde hij terug naar zijn dokterspraktijk. Tijdens zijn arbeidersperiode had hij alle gebreken qua arbeidsomstandigheden neergepend in een dagboek. Nadien schreef hij het boek “Dokter in Overall” waarin hij de werkonzekerheid, gebrekkige gezondheids- en veiligheidsomstandigheden, overuren en de flexibiliteit op de werkvloer beschrijft. Met de publicatie van dit boek kreeg hij wat media-aandacht. Zie volgende link om deze te bekijken Media in verband met GvhV.

Sinds 2010 organiseert GvhV samen met het weekblad Solidair jaarlijks in de maand september ManiFiesta, ook gekend als het "Feest van de Solidareit".



</doc>
<doc id="1122984" url="https://nl.wikipedia.org/wiki?curid=1122984" title="Os cuneonaviculare I dorsale">
Os cuneonaviculare I dorsale

Os cuneonaviculare I dorsale is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Het botje heeft in de loop der jaren vele alternatieve namen gekregen als "os naviculocuneiforme", "os infranaviculare" en "os paracuneiforme I", allen om de ligging van het botje aan te geven. Bij de mensen bij wie het botje voorkomt, bevindt het botje zich aan de mediale, dorsale zijde van de voetwortel, aan de mediale zijde van het gewricht tussen het os naviculare en het eerste wigvormige beentje.

Op röntgenfoto's wordt een os cuneonaviculare I dorsale soms onterecht aangemerkt als afwijkend, losliggend botdeel of als fractuur.


</doc>
<doc id="1122989" url="https://nl.wikipedia.org/wiki?curid=1122989" title="Os in sinu tarsi">
Os in sinu tarsi

Os in sinu tarsi is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, bevindt het botje zich in de sinus tarsi, tussen sprong- en hielbeen in.

Op röntgenfoto's wordt een os in sinu tarsi soms onterecht aangemerkt als afwijkend, losliggend botdeel of als fractuur.


</doc>
<doc id="1122990" url="https://nl.wikipedia.org/wiki?curid=1122990" title="Os intercuneiforme">
Os intercuneiforme

Os intercuneiforme is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, bevindt het botje zich aan de dorsale zijde van de voetwortel, precies tussen het os naviculare en het eerste en tweede wigvormige beentje in.

In een Japanse radiologische studie onder 3460 individuen werd het botje slechts eenmaal aangetroffen (0,03%).

Op röntgenfoto's wordt een os intercuneiforme soms onterecht aangemerkt als afwijkend, losliggend botdeel of als fractuur.


</doc>
<doc id="1122992" url="https://nl.wikipedia.org/wiki?curid=1122992" title="Os intermetatarsale I">
Os intermetatarsale I

Os intermetatarsale I, soms ook "os intermetatarseum" genoemd, is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling.

Bij de mensen bij wie het botje voorkomt, bevindt het botje zich aan de dorsale zijde van de voetwortel, aan het distale, laterale uiteinde van het eerste wigvormige beentje, tussen het eerste en het tweede middenvoetsbeentje in. Er is gesuggereerd dat een os intermetatarsale I verband zou houden met polydactylie. Een groot aantal verschillende vormen van het os intermetatarseum zijn beschreven. Zo kan het botje zowel rond zijn als een asvorm hebben. Het kan vrij liggen, met een eigen synoviaal gewricht, maar meestal is het botje aan een van de drie omliggende botstructuren vastgegroeid.

De prevalentie van het botje wordt geschat tussen 1,2 en 10% van de normale bevolking. Het botje werd in een grote Japanse studie aangetroffen bij ongeveer 2,6% van de mensen. Bij deze prevalentie was echter ook het geringe aantal gevallen van een os intermetatarsale IV meegerekend.

Op röntgenfoto's wordt een os intermetarsale I soms onterecht aangemerkt als afwijkend, losliggend botdeel of als fractuur. Met name verwarring met kleine fracturen van de basis van het tweede middenvoetsbeentje komen geregeld voor.

Bij palpatie van de rug van de middenvoet ter hoogte van de eerste intermetatarsale ruimte worden zenuwtakken van de nervus peronaeus gecomprimeerd, wat pijnklachten kan geven.. Er is een verband tussen een os intermetarsale I en een hallux valgus gesuggereerd.


</doc>
<doc id="1122993" url="https://nl.wikipedia.org/wiki?curid=1122993" title="Os intermetatarsale IV">
Os intermetatarsale IV

Os intermetatarsale IV is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, bevindt het botje zich aan het distale uiteinde van de voetwortel, tussen het vierde en vijfde middenvoetsbeen in. Er is gesuggereerd dat een os intermetatarsale IV verband zou houden met polydactylie.

Het os intermetatarsale IV is erg zeldzaam. In een Japanse studie werd bij 2,6% van de mensen een "os intermetatarseum" aangetroffen in de eerste dan wel de vierde intermetatarsale ruimte. Het overgrote deel hiervan betrof echter een os intermetatarsale I.

Op röntgenfoto's wordt een os intermetarsale IV soms onterecht aangemerkt als afwijkend, losliggend botdeel of als fractuur.


</doc>
<doc id="1122994" url="https://nl.wikipedia.org/wiki?curid=1122994" title="Os paracuneiforme">
Os paracuneiforme

Os paracuneiforme of os praecuneiforme, is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, bevindt het botje zich aan de mediale zijde van de voetwortel, bij het gewricht tussen het os naviculare en het eerste wigvormige beentje.

Op röntgenfoto's wordt een os paracuneiforme soms onterecht aangemerkt als afwijkend, losliggend botdeel of als fractuur.


</doc>
<doc id="1122995" url="https://nl.wikipedia.org/wiki?curid=1122995" title="Os retinaculi">
Os retinaculi

Os retinaculi is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, bevindt het botje zich in het gebied van de bursa van de malleolus lateralis.

Op röntgenfoto's wordt een os retinaculi soms onterecht aangemerkt als afwijkend, losliggend botdeel of als fractuur.


</doc>
<doc id="1122996" url="https://nl.wikipedia.org/wiki?curid=1122996" title="Os sesamoideum peronaeum">
Os sesamoideum peronaeum

Het os sesamoideum peronaeum, soms "os peronaeale" of "os cuboides accessorium", is een accessoir voetwortelbeentje dat regelmatig als extra ossificatiepunt ontstaat gedurende de embryonale ontwikkeling. Bij diegenen bij wie het ronde of ovale sesambeentje voorkomt, bevindt het botje zich in de pees van de musculus peronaeus longus, dicht bij de tuberositas van het os cuboides en lateraal of inferior van dit botje, wat een van zijn alternatieve namen verklaart.

Het botje komt bij 8% van de mensen voor, alhoewel volgens ene B. Lunghetti bij goed zoeken het botje of een voorstadium daarvan in 99% van de individuen is aan te treffen, waarmee het het vaakst voorkomende extra voetwortelbeentje zou zijn. Een Japanse studie vond echter ook een prevalentie van 9%, in een Turkse populatie van mannen werd het botje bij 5,8% van de mensen aangetroffen. Vanwege deze uiteenlopende cijfers wordt het os tibiale externum ook vaak genoemd als het vaakst voorkomende accessoire voetwortelbeentje.

Op röntgenfoto's wordt een os sesamoideum peronaeum soms onterecht aangemerkt als afwijkend, losliggend botdeel of als fractuur. Met name moet onderscheid gemaakt worden met een os vesalianum pedis en een avulsiefractuur van de basis van het vijfde middenvoetsbeentje, door normaal gesproken meer naar distaal gelegen zijn. Het kan soms ook uit twee (os sesamoideum peronaeum bipartitum) of uit meer ossificatiepunten bestaan.

Het botje geeft soms chronische pijnklachten. Bij het zogenaamde os-peronaeumsyndroom is er sprake van pijn aan de laterale zijde van de enkel, gespannenheid en zwelling langs het verloop van de pees van de musculus peronaeus longus. Het syndroom kan zowel acuut optreden als chronisch verlopen en ontstaat onder andere door een fractuur in het os sesamoideum peronaeum of hypertrofische genezing van een gebroken os sesamoideum peronaeum.


</doc>
<doc id="1123007" url="https://nl.wikipedia.org/wiki?curid=1123007" title="Os sesamoideum tibialis anterioris">
Os sesamoideum tibialis anterioris

Os sesamoideum tibialis anterioris is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij diegenen bij wie het sesambeentje voorkomt, bevindt het botje zich in de pees van de musculus tibialis anterior, mediaal van het os cuneiforme mediale.

Op röntgenfoto's wordt een os tibialis anterioris soms onterecht aangemerkt als afwijkend, losliggend botdeel of als fractuur.


</doc>
<doc id="1123008" url="https://nl.wikipedia.org/wiki?curid=1123008" title="Os sesamoideum tibialis posterioris">
Os sesamoideum tibialis posterioris

Os sesamoideum tibialis posterioris is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij diegenen bij wie het botje voorkomt, bevindt het botje zich in de pees van de musculus tibialis posterior, aan de mediale, plantaire zijde van de voetwortel.

Het sesambeentje is op röntgenfoto's moeilijk te herkennen. Soms wordt een os sesamoideum tibialis anterioris onterecht aangemerkt als afwijkend, losliggend botdeel of als fractuur.


</doc>
<doc id="1123010" url="https://nl.wikipedia.org/wiki?curid=1123010" title="Os subcalcaneum">
Os subcalcaneum

Os subcalcaneum is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Soms wordt het ook wel "os subcalcis" genoemd. Bij de mensen bij wie het botje voorkomt, bevindt het botje zich aan het posterieure, onderste uiteinde van het hielbeen. In een geval, dat werd toegeschreven aan epifyseale fragmentatie, werd het "os tuberis calcanei" genoemd. In sommige gevallen is onderscheid met een os aponeurosis plantaris lastig.

Op röntgenfoto's wordt een os subcalcaneum soms onterecht aangemerkt als afwijkend, losliggend botdeel of als fractuur.


</doc>
<doc id="1123012" url="https://nl.wikipedia.org/wiki?curid=1123012" title="Os subfibulare">
Os subfibulare

Het os subfibulare is een accessoir voetwortelbeentje dat regelmatig als extra ossificatiepunt ontstaat gedurende de embryonale ontwikkeling. Bij diegenen bij wie het sesambeentje voorkomt, bevindt het botje zich onder het uiteinde van de malleolus lateralis, dus onder ("sub") de fibula. Mogelijk is het gelegen in de pees van de musculus peronaeus longus.

De prevalentie van het os subfibulare bedraagt ongeveer 2,1%.

Op röntgenfoto's wordt een os subfibulare soms onterecht aangemerkt als afwijkend, losliggend botdeel of als fractuur. Desalniettemin betreft het overgrote deel van botstructuren dat wordt aangetroffen naast de malleolus lateralis niet-gefuseerde avulsiefracturen van deze malleolus lateralis.


</doc>
<doc id="1123015" url="https://nl.wikipedia.org/wiki?curid=1123015" title="Os subtibiale">
Os subtibiale

Het os subtibiale, soms "os tali accessorium" of "os tali secundarium" genoemd, is een accessoir voetwortelbeentje dat regelmatig als extra ossificatiepunt ontstaat gedurende de embryonale ontwikkeling.

Bij diegenen bij wie het botje voorkomt, bevindt het zich onder het uiteinde van de malleolus medialis, dus onder ("sub") het scheenbeen (Latijn: "tibia"). Multipele extra ossificatiepunten rondom de malleolus medialis worden regelmatig gezien op een leeftijd tussen zeven en tien jaar, maar bij de meeste mensen verdwijnen de punten voor het bereiken van de volwassen leeftijd.

Een zuiver os subtibiale is zeldzaam. In een Japanse studie werd het gezien bij 0,9% van de mensen. De term "subtibiale" wordt ook wel gebruikt voor het os sustentaculi tali.

Op röntgenfoto's wordt een os subtibiale soms onterecht aangemerkt als afwijkend, losliggend botdeel of als fractuur. Zo wordt het makkelijk aangezien voor een avulsiefractuur van de malleolus medialis. Bij kinderen wordt de malleolaire epifyse van het scheenbeen vaak onterecht als os subtibiale aangemerkt.

Het os subtibiale blijft meestal asymptomatisch. Als het toch klachten veroorzaakt, zijn deze vaak chronisch en worden ze waarschijnlijk veroorzaakt door een scheur tussen kraakbeen en bot, waardoor pseudartrose kan optreden.


</doc>
<doc id="1123016" url="https://nl.wikipedia.org/wiki?curid=1123016" title="Os supracalcaneum">
Os supracalcaneum

Os supracalcaneum of "os accessorium supracalcaneum" is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, ligt het botje aan de dorsale zijde van de voetwortel, op het achterste derde deel van het hielbeen, tussen het enkelgewricht en de achillespees.

Op röntgenfoto's wordt een os supracalcaneum soms onterecht aangemerkt als afwijkend, losliggend botdeel of als fractuur.


</doc>
<doc id="1123019" url="https://nl.wikipedia.org/wiki?curid=1123019" title="Os supratalare">
Os supratalare

Os supratalare is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, bevindt het botje zich aan de dorsale zijde van de voetwortel, boven op het sprongbeen, tussen de enkel en het gewricht tussen sprongbeen en os naviculare in. Het wordt net als het os subtibiale ook wel "os tali secundarium" genoemd, vanwege de nauwe relatie met het sprongbeen. Het botje komt bij 0,9% van de mensen voor.

Op röntgenfoto's wordt een os supratalare soms onterecht aangemerkt als afwijkend, losliggend botdeel of als fractuur.


</doc>
<doc id="1123020" url="https://nl.wikipedia.org/wiki?curid=1123020" title="Os sustentaculi tali">
Os sustentaculi tali

Het os sustentaculi tali ("os sustentaculi (proprium)") is een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling.

Bij de mensen bij wie het botje voorkomt, bevindt het botje zich aan de posterieure uiteinde van het sustentaculum tali van het hielbeen. Soms vergroeit het met de calcaneus.

Het botje wordt gezien bij ongeveer 0,3%-0,4% van de mensen.

Op röntgenfoto's wordt een os sustentaculi tali soms onterecht aangemerkt als afwijkend, losliggend botdeel of als fractuur. Met name moet gewaakt worden voor verwarring met zeldzame geïsoleerde fracturen van het sustentaculum tali. Onderscheid is soms alleen te maken door extra, soms scheef ingeschoten röntgenfoto's te vervaardigen. Hoewel geïsoleerde fracturen van het sustentaculum tali uiterst zelden voorkomen en vaker ontstaan bij gecompliceerde intra-articulaire fracturen van het hielbeen, is het identificeren van een dergelijke fractuur van groot belang, aangezien enkele typen fracturen schroeffixatie behoeven voor goede genezing. Soms wordt een groot os tibiale externum verward met het botje.

Het os sustentaculi tali kan pijnklachten geven, veroorzaakt door degeneratieve veranderingen van de synchondrose. Op CT zijn dan tekenen van kraakbeen- en botdegeneratie zichtbaar in de vorm van hypertrofie en een onregelmatig oppervlak van de botcortex en de vorming van subchondrale cystes. In geval van fusie van een os sustentaculi tali met het hielbeen leidt dit eerder tot degeneratieve veranderingen en bijbehorende pijnklachten dan wanneer het geheel losligt.

Het os sustentaculi tali is geassocieerd met platvoeten.


</doc>
<doc id="1123022" url="https://nl.wikipedia.org/wiki?curid=1123022" title="Os talocalcaneare posterius">
Os talocalcaneare posterius

Os talocalcaneare posterius is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, bevindt het botje zich aan de mediale, plantaire zijde van de voetwortel bij de achterste gewrichtsverbinding tussen hielbeen en sprongbeen. Lateraal van het hielbeen ligt het gelijknamige "os talocalcaneare laterale", beter bekend als os calcanei accessorium.

Op röntgenfoto's wordt een os talocalcaneare posterius soms onterecht aangemerkt als afwijkend, losliggend botdeel of als fractuur.


</doc>
<doc id="1123023" url="https://nl.wikipedia.org/wiki?curid=1123023" title="Os talonaviculare dorsale">
Os talonaviculare dorsale

Het os talonaviculare dorsale is een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, ligt het botje aan de dorsale zijde van het gewricht tussen het sprongbeen en het os naviculare. Het kent hierdoor als alternatieve naam ook "os supranaviculare". In dit gebied treedt dan vaak artrose op. De eerste beschrijving van het botje gaat in ieder geval terug tot 1860.

Het os talonaviculare dorsale komt bij ongeveer 1% van de mensen voor.

Op röntgenfoto's wordt een os talonaviculare dorsale soms onterecht aangemerkt als afwijkend, losliggend botdeel of als fractuur. Daarbij moet het extra botje niet worden verward met een avulsiefractuur van de cortex van het os naviculare. Een os supranaviculare is echter relatief makkelijk te herkennen op laterale enkelfoto's of op sagittale MRI-doorsneden van de enkel. Het is zelden symptomatisch, maar in geval van klachten kan er voor chirurgische verwijdering worden geopteerd.


</doc>
<doc id="1123028" url="https://nl.wikipedia.org/wiki?curid=1123028" title="Os talotibiale dorsale">
Os talotibiale dorsale

Os talotibiale dorsale is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, ligt het botje aan de dorsale, mediale zijde van de voetwortel, net voor de enkel.

Het os talotibiale dorsale werd in een radiologische studie bij 0,5% van de individuen aangetroffen.

Op röntgenfoto's wordt een os talotibiale dorsale soms onterecht aangemerkt als afwijkend, losliggend botdeel of als fractuur.


</doc>
<doc id="1123029" url="https://nl.wikipedia.org/wiki?curid=1123029" title="Os tendinis calcanei">
Os tendinis calcanei

Os tendinis calcanei is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, ligt het botje in de achillespees ("tendo calcanei"), vlak bij de aanhechting aan het hielbeen. De aanwezigheid van een extra teen op deze plek is beschreven.

Op röntgenfoto's wordt een os tendinis calcanei soms onterecht aangemerkt als afwijkend, losliggend botdeel of als fractuur.


</doc>
<doc id="1123031" url="https://nl.wikipedia.org/wiki?curid=1123031" title="Os tibiale externum">
Os tibiale externum

Het os tibiale externum (ook "os naviculare accessorium" of "os naviculare secundarium") is een accessoir voetwortelbeentje dat vaak als extra ossificatiepunt ontstaat gedurende de embryonale ontwikkeling.

Os tibiale externum (met "externum" hier in de betekenis van mediaal gelegen) is de term die gebruikt wordt voor botjes bij de tuberositas van het os naviculare, dicht bij de pees van de musculus tibialis posterior. Het botje werd voor het eerst beschreven in 1605 door Bauhin. Ondanks de overeenkomstige ligging, is het niet gelijk aan het os sesamoideum tibialis posterioris. Het is meestal achter de tuberositas van het os naviculare gepositioneerd, soms mediaal ervan. Tot dusverre zijn drie verschillende types van het os tibiale externum beschreven. Type I is een waar sesambeentje, type II oogt als een niet-gefuseerd ossificatiepunt. Als het met het os naviculare gefuseerd is, wordt het "os naviculare cornutum" of "scaphoïde débordant" genoemd; dit is een os naviculare accessorium type III.

Het os tibiale externum is met een voorkomen van 4-21% het meest frequent voorkomende extra voetwortelbeentje, alhoewel die status ook vaak aan het os sesamoideum peronaeum of het os trigonum gegeven wordt. In een radiologische studie onder 3460 individuen bleken 733 van hen een os tibiale externum te hebben, wat een prevalentie van 21,3% geeft. Het botje kwam in deze studie iets vaker voor bij vrouwen dan bij mannen. Het os naviculare accessorium type II is met een prevalentie van 2-12% het meest voorkomende subtype van het os tibiale externum.

Op röntgenfoto's wordt een os tibiale externum als incidentele bevinding soms onterecht aangemerkt als afwijkend, losliggend botdeel of als fractuur. Met name verwarring met een avulsiefractuur van de tuberositas van het os naviculare treedt geregeld op. Een os tibiale externum is meestal groter en heeft een gladder botoppervlak dan een ware avulsiefractuur. Een groot os tibiale externum wordt soms verward met een os sustentaculum tali. Een os tibiale externum bipartitum is een zeldzame vorm van een os tibiale externum dat uit twee delen bestaat.

Het os tibiale externum geeft geregeld pijnklachten, wat waarschijnlijk veroorzaakt wordt door osteonecrose van het botje en wat vaker voorkomt bij vrouwen. Degeneratie van het botje en omliggend kraakbeen- en steunweefsel kan zich presenteren als een scheur in de pees van de musculus tibialis posterior. Disfunctie van deze pees blijkt geassocieerd met een hogere prevalentie van een os tibiale externum dan in de algemene populatie.

Het os tibiale externum wordt ook gezien als oorzaak van platvoeten.

Volgens sommige artsen behoeft de meerderheid van de symptomatische gevallen van een os tibiale externum chirurgische verwijdering.


</doc>
<doc id="1123033" url="https://nl.wikipedia.org/wiki?curid=1123033" title="Os trochleare calcanei">
Os trochleare calcanei

Os trochleare calcanei of "os trochleae" is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, bevindt het botje zich aan de plantaire zijde van de voetwortel, aan de laterale zijde van het ligamentum calcaneonaviculare plantare.

Op röntgenfoto's wordt een os trochleare calcanei soms onterecht aangemerkt als afwijkend, losliggend botdeel of als fractuur.


</doc>
<doc id="1123034" url="https://nl.wikipedia.org/wiki?curid=1123034" title="Os uncinatum">
Os uncinatum

Os uncinatum is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, bevindt het botje zich aan de plantaire zijde van de voetwortel, bij het os cuneiforme laterale naast het derde middenvoetsbeentje. Gefuseerd met het os cuneiforme laterale kan het een haakvormig uisteeksel vormen. Het kan echter ook los liggen.

Op röntgenfoto's wordt een os uncinatum soms onterecht aangemerkt als afwijkend, losliggend botdeel of als fractuur.


</doc>
<doc id="1123035" url="https://nl.wikipedia.org/wiki?curid=1123035" title="Os vesalianum pedis">
Os vesalianum pedis

Het os vesalianum pedis is de benaming voor een accessoir voetwortelbeentje dat soms als extra ossificatiepunt ontstaat gedurende de embryonale ontwikkeling. Bij de mensen bij wie het botje voorkomt, is het gelegen aan de dorsale zijde van de basis van het vijfde middenvoetsbeentje. Het botje is, net als het os vesalianum manus, vernoemd naar Andreas Vesalius, die het botje in zijn "Fabrica" uit 1543 zou hebben weergegeven. Er wordt echter ook beweerd dat het botje dat Vesalius getekend heeft, een os sesamoideum peronaeum zou zijn. Soms is het os vesalianum vergroeid met het vijfde middenvoetsbeentje.

Het botje wordt gezien in ongeveer 0,1% van de individuen. De prevalentie in een andere studie was vergelijkbaar, 0,18%.

Op röntgenfoto's wordt een os vesalianum pedis soms onterecht aangemerkt als afwijkend, losliggend botdeel of als fractuur. Vanwege zijn ligging wordt het makkelijk verward met de proximale epifyse van dit os metatarsii. De fractuur waarmee het vaak verward wordt, is de jonesfractuur, een fractuur van de basis van het vijfde middenvoetsbeentje.


</doc>
<doc id="1123135" url="https://nl.wikipedia.org/wiki?curid=1123135" title="Dormitorium">
Dormitorium

Een dormitorium is een slaapzaal in een klooster of abdij. Het woord domitorium is afkomstig van het Latijnse woord "dormire" wat slapen betekent. In de begintijd van de kloosters sliepen alle monniken bij elkaar in het dormitorium. Later kregen de monniken hun eigen cel. Het dormitorium ging toen slaan op de vleugel waar de monniken sliepen.


</doc>
<doc id="1123249" url="https://nl.wikipedia.org/wiki?curid=1123249" title="Ossificatiepunt">
Ossificatiepunt

Een ossificatiepunt of ossificatiekern is een andere naam voor een beenkern, een punt waar de verbening begint.

Bij dit punt worden de kraakbeencellen groter en rangschikken zij zichzelf in rijen. De matrix waarin zij gelegen zijn groeit in hoeveelheid, zodat de cellen steeds verder uit elkaar komen te liggen. De matrix wordt langzaam opgevuld met kalkhoudend materiaal, waardoor zich langzaam bot vormt.


</doc>
<doc id="1123620" url="https://nl.wikipedia.org/wiki?curid=1123620" title="Alcohol en verkeer">
Alcohol en verkeer

Verkeersdeelname onder invloed van alcohol veroorzaakt wereldwijd naar schatting jaarlijks honderdduizenden ongelukken. Het alcoholmisbruik in het verkeer wordt door de overheid bestreden door het straffen van verkeersdeelnemers met te veel alcohol in hun bloed en het voeren van voorlichtingscampagnes.
Met name wanneer men een motorvoertuig bestuurt is alcoholgebruik uiterst riskant, met een motorvoertuig kan immers veel meer schade worden veroorzaakt dan bijvoorbeeld met skeelers. Maar ook fietsen of lopen in het openbaar is af te raden na (overmatig) alcoholgebruik. Het alcoholgehalte in ademlucht wordt uitgedrukt in microgram alcohol per liter lucht (µg/l). De hoeveelheid alcohol kan door de politie worden gemeten door middel van een ademtest.

Alcohol heeft nadelige invloed op het rijgedrag door de volgende effecten:

De mate waarin deze verschijnselen optreden verschilt per persoon, en is o.a. afhankelijk van de conditie, etniciteit, en algemene mate van alcoholgebruik. Sommige Aziaten, oudere mensen en vrouwen zijn meestal gevoeliger voor alcohol, alcoholisten en zwaardere mensen weer minder. Daar staat tegenover dat een alcoholist weer veel meer zal drinken. In het algemeen kan men stellen dat de effecten al bij een enkel glas merkbaar worden, en dat na twee glazen de kans op een ongeluk significant toeneemt.
Medicatie en/of drugs kunnen het effect van alcohol versterken, in het geval van medicatie met name de veel voorgeschreven benzodiazepinen, maar ook sterke analgetica als morfine en allerlei medicijnen met de 'bekende' gele sticker. Ook zonder alcohol kan dit al invloed op deelname in het verkeer hebben.

De lever breekt alcohol af in een tempo van ongeveer 1 a 1,5 uur per glas. Deze snelheid is afhankelijk van de leeftijd en van ervaring met alcohol. Dit tempo kan "niet" worden beïnvloed door koffie te drinken, wat te eten of een wandeling in de buitenlucht te maken. 

Bij grotere hoeveelheden alcohol kan het een volle dag duren voor alle alcohol uit het bloed verdwenen is. Het is dus mogelijk dat iemand die veel gedronken heeft, ook de volgende dag nog niet in staat zal zijn om te rijden. De hoeveelheid alcohol die dan nog meetbaar is, wordt restalcohol genoemd.

In de meeste landen is alcohol in het verkeer strikt gelimiteerd, of soms zelfs geheel verboden. 

In de Nederlandse wegenverkeerswet is de grens ("<nowiki>'toegestane hoeveelheid'</nowiki>") bepaald op een alcoholgehalte van 220 µg/l in de adem of 0,5 mg alcohol per ml bloed (artikel 8, lid 2 van de wegenverkeerswet 1994). In artikel 8, lid 3 van de wegenverkeerswet 1994 is voor een 'beginnend bestuurder' een grens van 88 µg/l, respectievelijk 0,2 mg/ml opgenomen.<br> Rijden onder invloed wordt aangemerkt als misdrijf. De straffen voor rijden onder invloed zijn afhankelijk van de mate van overtreding en of er sprake is van recidive. Deze omvatten onder meer boetes, invordering van het rijbewijs (bij meer dan 575 µg alcohol per liter uitgeademde lucht voor gevorderde bestuurders en bij 350 µg/l voor beginnende bestuurders), ontzegging van de rijbevoegdheid, verplichte deelname aan een cursus op eigen kosten, en voor de zwaarste overtreders al dan niet voorwaardelijke gevangenisstraf. Controle vindt steekproefgewijs plaats door de politie via "verkeersfuiken", maar ook als daartoe aanleiding is. Wie zonder reden deelname aan een alcoholcontrole weigert, pleegt daarmee eveneens een strafbaar feit. Hiervoor wordt ter plaatse een proces-verbaal uitgeschreven.

De alcoholcontrole werd ingevoerd naar aanleiding van de Ramp van Walfergem. 

In België is de wet betreffende de politie over het wegverkeer van 27-03-1968 van toepassing. Deze bepaalt het maximaal toegestane alcoholgehalte voor verkeersdeelnemers op 0,5 promille (mg alcohol per ml bloed) of 0,22 milligram per liter uitgeademde alveolaire lucht. Artikel 34, § 1 beschrijft de alcoholopname tussen de 0,22 mg/l UAL en 0,35 mg/l UAL, artikel 34 § 2 1º beschrijft de alcoholopname boven de mg/l UAL. Als het resultaat van de ademanalyse meer dan 0,65 mg/l UAL bedraagt, wordt het rijbewijs onmiddellijk ingetrokken voor de duur van 15 dagen. Tot deze intrekking wordt besloten door de parketmagistraat. De bestraffing is net zoals in Nederland afhankelijk van de mate van overtreding en van het vraag of de overtreder in wettelijke herhaling valt of niet. De boetes in België hangen van het toegepaste artikel af. Voor overtreding (= een misdrijf) van art. 34 § 1 betreft dit een onmiddellijke inning van 135 euro, of in combinatie met andere inbreuken, een geldboete van 25 tot 500 euro (steeds ×6). Voor art. 34 §2 1º betreft dit een geldboete van 200 tot 2000 euro (steeds ×6). 
De wet van 27-03-1968 art. 35. bepaalt tevens een bestraffing voor iemand die een voertuig in staat van dronkenschap bestuurt. Het gaat om een geldboete vanaf 200 tot 2000 euro en een rijverbod van minimaal 1 maand tot 5 jaar of voorgoed. 

In België is het weigeren van een ademtest of analyse strafbaar. Het weigeren van een bloedproef is mogelijk met een geldige (medische) reden. De politie kan alcoholopname controleren via georganiseerde alcoholcontroles. Deze controles zijn over het algemeen a-typisch (niet selectief), maar kunnen typisch worden gehouden, als de Officier Bestuurlijke Politie en parketmagistraat daarin toestemmen. Elke politieambtenaar is bevoegd om inbreuken betreffende de alcoholopname vast te stellen en kan dit op elk tijdstip controleren, zonder de overtreder een reden te moeten geven. In België moet elke weggebruiker voldoen aan de wettelijke voorschriften, dit gaat van een automobilist tot voetganger (deze laatste betrokken in een verkeersongeval).

De rechter die over de inbreuk en de bestraffing oordeelt, kan bijzondere maatregelen toevoegen aan de geldboete. Dit kan over een verval van recht tot sturen gaan, maar ook over een gevangenisstraf of verplichte medische/fysieke of psychische testen alvorens een voertuig te mogen besturen. Sedert kort kan de rechter ook een alcoholslot in de wagen verplichten.

De laatste tijd komen er ook steeds meer waarschuwingswebsites die alcoholcontroles vermelden. Meldingen worden net als bij flitscontroles aangedragen door gebruikers en verspreid via e-mail, sms en Twitter. Enkele politici hebben aangegeven dat ze dergelijke websites het liefst verboden zien.



</doc>
<doc id="1123667" url="https://nl.wikipedia.org/wiki?curid=1123667" title="Adolf Wallenberg">
Adolf Wallenberg

Adolf Wallenberg (Stargard, 10 november 1862 - Chicago, 1949) was een Duits internist en neuroloog.

Hij werd geboren in Stargard in Pommeren, in de voormalige Duitse provincie Pommeren, als zoon van de districtsarts Samuel Wallenberg en als kleinzoon van de rabbijn. Op zesjarige leeftijd verliest hij reeds zijn vader. Samen met zijn drie broers krijgt hij gedegen onderwijs, ook op muzikaal vlak. Hij speelde viool met zijn broers Georg (cello, later wiskundige geworden) en Theodor (piano, later oogarts geworden). Op latere leeftijd speelde Wallenberg samen met zijn vriend Heinrich Lissauer uit Danzig. 
Hij studeerde aan de Ruprecht-Karls-Universiteit Heidelberg, waar hij onderwijs kreeg van Wilhelm Erb, en aan de Universiteit van Leipzig, waar hij onderwezen werd door Adolf Strümpell en Carl Wiegert. Aan de laatstgenoemde universiteit studeerde hij in 1886 af, met een thesis over poliomyelitis. Hij was assistent in het "Städtisches Krankenhaus" in Danzig tussen 1886 en 1888, waar hij zich uiteindelijk ook vestigde. Tussen 1907 en 1928 was hij de directeur van de afdeling Interne Geneeskunde van het desbetreffende ziekenhuis. Hij verkreeg de titel van hoogleraar in 1910.

In samenwerking met Ludwig Edinger beschreef hij de hersenen van vogels. Ook ging zijn interesse uit naar vissen en zoogdieren. Hij onderzocht de rol van het olfactorisch systeem in de beoordeling, herkenning en inname van voedsel. Samen met Edinger schreef Wallenberg de "Fortschritte in der Anatomie des Nervensystems" en de "Jahresberichte über die Leistungen auf dem Gebiete der Anatomie des Zentralnervensystems".

In 1891 kreeg hij een trap van zijn koetspaard, waardoor hij een schedelbasisfractuur opliep, welke bij hem zorgde voor dubbelzien, reukverlies en, volgens hemzelf, ook tot een verandering van zijn karakter, sneller geïrriteerd en compulsief.

Tevens beschreef hij de klinische verschijnselen (1895) en de bevindingen bij autopsie (1901) van een occlusie van de arteria cerebelli posterior inferior (PICA). Het optreden van de symptomen bij een dergelijke infarcering wordt tegenwoordig dan ook het syndroom van Wallenberg genoemd, hoewel het syndroom reeds 85 jaar eerder werd beschreven door Gaspard Vieusseux.

Hij kreeg meerdere onderwijsstoelen in het buitenland aangeboden, maar hij bleef liever in zijn geboorteland. Gedurende de Eerste Wereldoorlog was hij medisch consulent voor het 17e Duitse leger. Tussen 1895 en 1915 schreef hij 47 medische artikelen en in 1929 ontving hij de medaille ter nagedachtenis aan Wilhelm Erb. Op 66-jarige leeftijd legde hij zijn functie als chef de clinique neer en legde hij zich geheel toe op het onderzoek. Ten tijde van de Duitse bezetting werd hij verplicht zijn carrière als arts in Danzig te staken. Hij wordt gedwongen te verhuizen naar een twee-onder-een-kapwoning en zijn neuroanatomische verzameling wordt ergens anders ondergebracht; de collectie blijkt na de oorlog verloren te zijn gegaan. Hoewel hij meerdere malen aanbiedingen om naar het buitenland te vertrekken had geweigerd, dwong zijn vrouw hem twee dagen voor de invasie van Danzig door Hitler met haar mee te gaan met de laatste trein richting Nederland, om naar Engeland te vluchten. Wallenberg vervolgde zijn wetenschappelijk onderzoek aan de neurologische kliniek verbonden in Oxford, waar hij samenwerkte met de neuroanatoom LeGros Clark. In 1943 kreeg hij een visum voor de Verenigde Staten en accepteerde hij een post in een psychiatrisch ziekenhuis nabij Chicago waar hij zich toelegde op het onderwijs. Hij werd erelid van de Neurologic Society of Chicago.

Wallenberg overleed op 86-jarige leeftijd aan een hartaanval. 



</doc>
<doc id="1123669" url="https://nl.wikipedia.org/wiki?curid=1123669" title="Interventieradiologie">
Interventieradiologie

Interventieradiologie is een medische handeling binnenin het lichaam van de patiënt via een klein aanprikgaatje door de huid, met naalden, voerdraden en katheters. Uitgevoerd onder visuele controle met radiologische technieken zoals röntgendoorlichting, echografie, CT, en sinds kort ook de MRI.

Soms is de interventieradiologie de enige mogelijkheid voor behandeling. Vaak wordt veel ingrijpender chirurgisch handelen overbodig gemaakt. De interventieradiologie heeft de behandeling van een groot aantal aandoeningen zoals abcessen of centrale vaatstenosen revolutionair veranderd.

Anders dan bij de open chirurgie is geen direct zicht op de afwijking nodig en ook geen ruimte om met de handen dicht bij de afwijking te kunnen werken. Bij interventieradiologie is er geen groot operatiegebied. De radioloog werkt via een 2 tot 3 mm kleine insteekopening in de huid en gaat direct op de afwijking af met minimale schade aan de omgevende structuren. 
Algehele narcose is (meestal) niet nodig: de ingrepen vinden plaats onder slechts plaatselijke huidverdoving of onder een licht roesje. Het kleine aanprikgaatje in de huid verlaagt de kans op wondinfectie. 

De interventies kunnen daarom worden verricht op een radiologieafdeling in plaats van op de operatiekamer. De patiënt herstelt ook veel sneller na de ingreep. 
Het ziekenhuisverblijf beperkt zich tot een halve dagopname van enkele uren. Dit sluit helemaal aan bij de trend in de moderne geneeskunde: korte ziekenhuisopnamen en de patiënt weer snel mobiel.

Radiologische afbeeldingmethoden blijken bij uitstek geschikt om interventies te sturen. Veel afwijkingen zijn namelijk alleen met radiologische technieken te zien omdat die dóór de patiënt heen kijken. 






</doc>
<doc id="1123734" url="https://nl.wikipedia.org/wiki?curid=1123734" title="Syndroom van Wallenberg">
Syndroom van Wallenberg

Het syndroom van Wallenberg is een bijzondere vorm van een beroerte, waarbij er een infarct optreedt in een bepaald deel van de hersenstam. Hierdoor treedt een bepaald symptomencomplex op, dat reeds in 1808 werd beschreven door Gaspard Vieusseux. Desondanks heeft het syndroom de naam meegekregen van Adolf Wallenberg, die de klinische verschijnselen opnieuw beschreef in 1895 en deze in 1901 verklaarde met autopsiebevindingen.

Het syndroom van Wallenberg wordt meestal veroorzaakt door een afsluiting van een arteria vertebralis, waardoor ook het verzorgingsgebied van de arteria cerebelli inferior posterior (vaak afgekort tot "PICA", naar het Engelse "posterior inferior cerebellar artery"), waaronder ook delen van het verlengde merg, ischemisch wordt. Ook in de arteria cerebelli posterior inferior zelf kan een infarct optreden.

Door uitval van de bloedtoevoer door de arteria cerebelli posterior en het daardoor optredende zuurstofgebrek, wordt het dorsolaterale deel van de medulla oblongata beschadigd.

Door zuurstofgebrek van een deel van het verlengde merg valt de functie van een aantal hersenstructuren eenzijdig uit, wat tot specifieke symptomen leidt. Het symptomencomplex is geheel afhankelijk van de mate waarin de betrokken structuren zijn aangedaan. Het syndroom van Wallenberg begint vaak met plotse duizeligheid, nystagmus (schokkerige oogbewegingen), braken, dysfagie (slikstoornis) en dysfonie (stoornis in de stemvorming). Een erg karakteristiek symptoom is de hik. Verdere karakteristieke symptomen zijn:

Ook de volgende structuren kunnen zijn aangedaan bij een infarct in het verzorgingsgebied van de arteria cerebelli posterior inferior.

Behandeling van het syndroom van Wallenberg is vooral gericht op de symptomen. Zo kan een voedingssonde noodzakelijk zijn als de slikfunctie gestoord is. Slik- en spraaktherapie kan een positief effect op het eindresultaat hebben. Een hardnekkige hik kan worden behandeld met chloorpromazine, voorheen ook bekend als "Largactil".



</doc>
<doc id="1123769" url="https://nl.wikipedia.org/wiki?curid=1123769" title="Arteria cerebelli inferior posterior">
Arteria cerebelli inferior posterior

De arteria cerebelli inferior posterior of arteria cerebelli posterior inferior, in de kliniek vaak afgekort tot PICA (naar het Engelse "posterior inferior cerebellar artery"), is een slagader in de hersenen en het is de belangrijkste vertakking van de arteria vertebralis. De arteria cerebelli inferior posterior is een van de drie hoofdtakken die verantwoordelijk zijn voor de bloedvoorziening van de kleine hersenen.

Het bloedvat draait achter het verlengde merg, waarbij het tussen de oorsprong van de nervus vagus en de nervus accessorius loopt, over de pedunculus inferior van het cerebellum, waar het vat in twee takken takken splitst, een mediale en een laterale. De mediale tak loopt naar de achterzijde naar de ruimte tussen de twee hemisferen van de kleine hersenen. De laterale tak voorziet het onderste oppervlak van het cerebellum tot aan de laterale rand, waar hij een anastomose vormt met de arteria cerebelli inferior anterior en de arteria superior cerebelli afkomstig uit de arteria basilaris. Aftakkingen van de slagader voorzien ook de plexus chorioides van de vierde ventrikel van bloed. Verder is de arteria cerebelli inferior posterior verantwoordelijk voor de bloedvoorziening van het dorsolaterale deel van de medulla oblongata.

Het optreden van een infarct in de arterie leidt tot het syndroom van Wallenberg.


</doc>
<doc id="1123803" url="https://nl.wikipedia.org/wiki?curid=1123803" title="Sama vritti">
Sama vritti

Sama vritti is een pranayama (ademhalingstechniek) in yoga, waarbij er sprake is van een identieke adembeweging. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Sama vritti is ervoor bedoeld om uniformiteit te bereiken in de inademing, kumbhaka (adempauze) en uitademing. Aan het begin wordt de adem nog niet ingehouden, maar in een gelijk ritme in- en uitgeademd. Wanneer na enkele cycli de ademhaling een redelijke mate van gelijkmatigheid heeft verkregen, komt ook de adempauze erbij, met tien seconden inademing, tien seconden lang de adem vast te houden en vervolgens in tien seconden uit te ademen.

Iemand die kwakkelt met de gezondheid moet voorzichtig zijn met alle pranayama's waar kumbhaka bij wordt toegepast.


</doc>
<doc id="1123821" url="https://nl.wikipedia.org/wiki?curid=1123821" title="Visama vritti">
Visama vritti

Visama vritti is een pranayama (ademhalingstechniek) in yoga, waarbij er sprake is van een onregelmatige adembeweging. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Bij visama vritti is er sprake van een onregelmatige verdeling van de cycli van de inademing, kumbhaka (adempauze) en uitademing. Na drie volledige cycli volgt een volledige ontspanning, waarbij de volledige ademhaling wordt uitgevoerd. De tijdseenheden kunnen variëren van enkele tot vijf seconden en zijn als volgt verdeeld:

Iemand die kwakkelt met de gezondheid moet voorzichtig zijn met alle pranayama's waar kumbhaka bij wordt toegepast.


</doc>
<doc id="1123859" url="https://nl.wikipedia.org/wiki?curid=1123859" title="Stambha vritti">
Stambha vritti

Stambha vritti is een pranayama (ademhalingstechniek) in yoga, waarbij er sprake is van een vastgehouden adembeweging. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Stambha vritti is een pure kumbhaka-techniek, omdat de nadruk ligt op de adempauze. Deze techniek kan op twee manieren worden uitgevoerd, zowel met lege als met volle longen.

Iemand die kwakkelt met de gezondheid moet voorzichtig zijn met alle pranayama's waar kumbhaka bij wordt toegepast.


</doc>
<doc id="1123880" url="https://nl.wikipedia.org/wiki?curid=1123880" title="Infarct">
Infarct

Infarct is in het medisch jargon de term die wordt gebruikt voor afsterven van weefsel, wat optreedt als gevolg van zuurstofgebrek door een ontoereikende bloedvoorziening. Het proces van vorming van een infarct wordt infarcering genoemd. Als bloedvoorziening onvoldoende is, maar de weefsels nog niet afsterven, wordt het ischemie genoemd.

Een infarct ontstaat meestal door gehele of gedeeltelijke afsluiting van een bloedvat. Mogelijke oorzaken zijn:

Weefsels worden vaak door meerdere bloedvaten tegelijk van bloed voorzien: een netwerk van collaterale vaten. Een infarct ontstaat pas als ook deze collaterale bloedvoorziening ontoereikend is.

Men onderscheidt een "anemisch infarct", een infarct als gevolg van bloedleegte, en een "hemorragisch infarct", een infarct waarbij bloed zich ophoopt in het necrotiserende weefsel door bijvoorbeeld een afgesloten afvoer.

Infarcering kan in principe overal optreden. Het meest bekend daarbij is het myocardinfarct, waarbij de kransslagaderen de hartspier onvoldoende van bloed kunnen voorzien. Ook het herseninfarct (beroerte) is een bekende vorm, waarbij de locatie van het infarct de klinische symptomen verklaart, zoals bij het syndroom van Wallenberg.

Overdrachtelijk wordt de term infarct ook gebruikt voor het dichtslibben van wegen: verkeersinfarct. Het woord infarct is afgeleid van het Latijnse werkwoord "infarcere" dat "instoppen" of "opvullen" betekent.


</doc>
<doc id="1123881" url="https://nl.wikipedia.org/wiki?curid=1123881" title="Kruipen">
Kruipen

Kruipen is het zich op handen en knieën voortbewegen. 

In figuurlijke zin wordt "kruipen" gebruikt om onderdanig gedrag te beschrijven.

Voor baby's is kruipen van groot belang voor de ontwikkeling van een goed evenwichtsgevoel, de oog-handcoördinatie en motorische vaardigheden. Derhalve waarschuwde het Britse Instituut voor Neurofysiologische Psychologie de wereld met de berichtgeving dat baby's tegenwoordig minder kruipen dan vroeger. Deze ontwikkeling kan, volgens de geleerden, gestopt worden door baby's uit de box, het kinderstoeltje of wipzitje te halen en ze weer vrij over de vloer te laten kruipen. Om baby's vroeger te laten kruipen kan het helpen om de baby op zijn of haar buik in plaats van rug te laten slapen. Deze slaaphouding heeft echter geen betekenis voor de verdere ontwikkeling van de baby en leidt niet tot een verdere versnelde ontwikkeling. Daarnaast vergroot het buikslapen de kans op wiegendood.


</doc>
<doc id="1124092" url="https://nl.wikipedia.org/wiki?curid=1124092" title="Flebectomie volgens Müller">
Flebectomie volgens Müller

Ambulante Flebectomie of Flebectomie volgens Muller is een methode om spataders chirurgisch te verwijderen, zonder zichtbare littekens achter te laten. De methode is bedacht door de Zwitserse dermatoloog Robert Muller halverwege de jaren vijftig van de vorige eeuw , en wordt vooral door dermatologen uitgevoerd.

De ter hoogte van de spatader met een middelgroot tot groot kaliber worden de huid met speciale inkt afgetekend en lokaal verdoofd. In het verloop van het bloedvat worden kleine sneetjes in de huid gemaakt (2 tot 3 millimeter lang). Via deze openingen wordt met een speciaal haakje het vat aangehaakt en zo ver mogelijk naar buiten getrokken. Het vat wordt gefixeerd met behulp van een klemmetje (Mosquito of arterieklem). Vervolgens wordt zo veel mogelijk van het vat als het ware geoogst. De sneetjes hoeven niet te worden gehecht en kunnen met hechtpleisters gesloten worden. Omdat zijtakken van de behandelde spatader afscheuren en voor een onderhuidse bloeding (blauwe plekken) kunnen zorgen, wordt na de behandeling vaak een drukverband aangelegd. Soms wordt tevens geadviseerd nog enige tijd elastische kousen te dragen. In tegenstelling tot scleroseren of wegspuiten van spataders wordt met deze methode de spatader geheel verwijderd. Recidieven komen daarom bij deze methode niet of nauwelijks voor.

Voordeel van deze methode is dat spataders permanent worden verwijderd met achterlaten van slechts kleine littekens. Mits goed uitgevoerd is methode effectiever dan sclerotherapie. Nadelen zijn dat de ingreep langer duurt en dat alleen vaten behandeld kunnen worden die uitwendig zichtbaar zijn. Per zitting kan slechts een beperkte hoeveelheid spataders worden behandeld. De effectiviteit van de methode hangt sterk af van de vaardigheid van de operateur. Sclerotherapie met foam lijkt de toepassing van flebectomie volgens Muller terug te dringen, maar hierbij komt de spatader in bijna de helft van de gevallen binnen enkele jaren weer terug.


</doc>
<doc id="1124121" url="https://nl.wikipedia.org/wiki?curid=1124121" title="Cervarix">
Cervarix

Cervarix is een vaccin tegen humaan papillomavirus (HPV) typen 16 en 18. Deze twee HPV-virussen zijn de oorzaak van ongeveer 70% van de gevallen van baarmoederhalskanker.

Een vaccinatie bestaat uit twee maal een injectie met entstof van de betreffende virustypen. Personen die gevaccineerd zijn blijken veel minder vatbaar voor een HPV-infectie. In studies is aangetoond dat de vaccinatie het ontstaan van hardnekkige infecties en voorstadia van baarmoederhalskanker kan voorkomen. Omdat slechts een klein deel van de besmette personen uiteindelijk kanker ontwikkelt – een proces waar jaren overheen gaan – is daarmee nog niet aangetoond dat de vaccinatie ook daadwerkelijk voor minder baarmoederhalskanker zorgt. Een persisterende besmetting die al opgelopen is in het verleden wordt door HPV-vaccinatie niet teruggedrongen. Het vaccin beschermt niet of beperkt tegen besmetting met HPV-typen die geen onderdeel van het vaccin uitmaken.

Cervarix wordt sinds 2007 op de markt gebracht door de farmaceutische firma GlaxoSmithKline en wordt in Nederland sinds 2009 aangeboden aan (pre)adolescente meisjes in het kader van het Rijksvaccinatieprogramma.



</doc>
<doc id="1124196" url="https://nl.wikipedia.org/wiki?curid=1124196" title="Blauwe plek">
Blauwe plek

Een blauwe plek is de meest voorkomende variant van een bloeduitstorting (hematoom), een zichtbare plek op de huid waar, meestal door uitwendig geweld, een kneuzing van bloedvaatjes is opgetreden zodat bloed in het weefsel is gelekt. Dit wordt door het lichaam weer afgebroken en geresorbeerd. De aanvankelijk rood of blauwig doorschemerende plek verandert van kleur, het afgebroken hemoglobine wordt omgezet in gele pigmenten die de plek (samen met de blauwe kleur) groenig of (weer later) geel kleuren en na enkele dagen tot weken is de plek genezen.

Ouderen krijgen gemakkelijker blauwe plekken dan jongeren, omdat hun huid en andere weefsels minder flexibel zijn. Hun huid is bovendien dunner.


</doc>
<doc id="1124255" url="https://nl.wikipedia.org/wiki?curid=1124255" title="Abhyantara bahya stambha vritti">
Abhyantara bahya stambha vritti

Abhyantara bahya stambha vritti is een pranayama (ademhalingstechniek) in yoga, waarbij er sprake is van een verlengde ademhaling in vier fasen. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Abhyantara bahya stambha vritti is een combinatie van de pranayama's sama vritti, visama vritti en stambha vritti, ademhalingen die allemaal variëren met het ritme en de duur van de adembeweging. Bij deze pranayama wordt zo langzaam en rustig mogelijk ingeademd, vervolgens wordt de adem zo lang mogelijk vastgehouden als dat het goed voelt (kumbhaka) en dan wordt er zo langzaam en rustig mogelijk uitgeademd. Hierop volgt weer een kumbhaka. Deze vier stadia worden drie tot twaalf keer achter elkaar herhaald.

Iemand die kwakkelt met de gezondheid moet voorzichtig zijn met alle pranayama's waar kumbhaka bij wordt toegepast.


</doc>
<doc id="1124291" url="https://nl.wikipedia.org/wiki?curid=1124291" title="Chatur mukhi">
Chatur mukhi

Chatur mukhi is een pranayama (ademhalingstechniek) in yoga, waarbij wordt gesproken van een bevrijdende ademhaling in vier fasen. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Chatur mukhi begint in de kleermakerszit. Het hoofd wordt naar de linkerschouder gedraaid en er wordt via beide neusgaten ingeademd en direct weer krachtig via het rechterneusgat (pingala) uitgeademd. Hierna wordt dit herhaald door het hoofd naar de rechterschouder te draaien en uit te ademen door het linkerneusgat (ida). Hierbij worden de niet-gebruikte neusgaten niet met de vingers afgesloten. De ademhaling is niet hoorbaar. Wanneer dat wel het geval is, wordt de pranayama te geforceerd doorgevoerd. Vervolgens wordt de kin op de borst gelegd en wordt er krachtig in- en uitgeademd door beide neusgaten. Vervolgens wordt het hoofd omhoog gericht en wordt er opnieuw in- en uitgeademd.

Deze pranayama zou de zenuwen versterken in de keel, nek en neus en de astrale kanalen van het subtiel lichaam, met name de pingala en ida reinigen.


</doc>
<doc id="1124342" url="https://nl.wikipedia.org/wiki?curid=1124342" title="Dirgha sukshma">
Dirgha sukshma

Dirgha sukshma is een pranayama (ademhalingstechniek) in yoga, waarbij er sprake is van een verlengde krachtige ademhaling. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Bij dirgha sukshma wordt - net als bij suksama shwasa prashwasa - een stukje katoen met de adem verplaatst. In het geval van deze pranayama wordt de afstand tussen het stukje katoen en de neus geleidelijk groter gemaakt. Bij de verruiming van de afstand wordt de ademhaling steeds beter gevoeld, eerst in het hart, dan de navel, onderaan de wervelkolom tot uiteindelijk in de voeten. Door het oefenen zou deze ademhaling steeds dieper en krachtiger worden maar blijft de adembeweging toch rustig. De geest zou rustiger worden en meditaties zouden in kracht toenemen.


</doc>
<doc id="1124356" url="https://nl.wikipedia.org/wiki?curid=1124356" title="Suksama shwasa prashwasa">
Suksama shwasa prashwasa

Suksama shwasa prashwasa is een pranayama (ademhalingstechniek) in yoga, waarbij er sprake is van een rustige en zachte ademhaling. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Bij suksama shwasa prashwasa wordt - net als bij dirgha sukshma - een stukje katoen gebruikt. Het verschil is echter dat het bij deze pranayama juist niet de bedoeling is dat het katoen zich verplaatst, maar dat het ondanks de ademhaling op de plek blijft liggen. Hierbij wordt de afstand tussen het stukje katoen en de neus geleidelijk kleiner wordt gemaakt. Het doel is uiteindelijk dat er een gelijkmatige, zachte en rustige in- en uitademing wordt opgebouwd. Na regelmatige beoefening zou er een subtiele ademhaling worden ontwikkeld, de geest stabieler worden en meditaties in kracht toenemen.


</doc>
<doc id="1124368" url="https://nl.wikipedia.org/wiki?curid=1124368" title="Agni prasana">
Agni prasana

Agni prasana is een pranayama (ademhalingstechniek) in hatha yoga. Deze pranayama wordt in het Nederlands net als kapalabhati ook wel vuurademhaling genoemd. De laatste is echter afkomstig uit de kundalini yoga en wordt ook wel tot de kriya yoga gerekend. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Agni prasana wordt uitgevoerd vanuit de siddhasana, een van de kleermakerszits. De handpalmen liggen hierbij op de knieën en via de neusademhaling wordt de buik leeggemaakt. Hierbij wordt tussen de vijftien en dertig keer snel na elkaar in- en uitgeademd, terwijl de buik intrekt en uitzet. Deze pranayama zou de spijsvertering verbeteren en goed zijn als afslankmiddel.


</doc>
<doc id="1124417" url="https://nl.wikipedia.org/wiki?curid=1124417" title="Arnoldus Johannes Petrus van den Broek">
Arnoldus Johannes Petrus van den Broek

Arnoldus Johannes Petrus van den Broek (Haarlem, 27 oktober 1877 – Utrecht, 18 februari 1961) was een Nederlands anatoom en fysisch antropoloog.

Van den Broek studeerde medicijnen aan de Universiteit van Amsterdam waar hij in 1902 zijn artsexamen deed. Zijn interesse ging daarna vooral uit naar de anatomie. Hij werd prosector en in 1905 privaatdocent in de anatomie aan de Amsterdamse universiteit. In 1909 volgde zijn benoeming tot gewoon hoogleraar in de anatomie aan de Universiteit Utrecht. Zoals dat bij meer artsen-anatomen van zijn generatie het geval was ontwikkelde Van den Broek een grote belangstelling voor de antropologie, in het bijzonder voor de lichamelijke kenmerken van de toen pas ontdekte 'dwergrassen' in Nederlands Nieuw-Guinea waaraan hij enkele gezaghebbende publicaties wijdde. Voor een breder publiek schreef hij een aantal succesvolle boeken over de evolutie en vroegste geschiedenis van de mens.

Van den Broek vervulde een bestuursfunctie bij het Nederlandsch Nationaal Bureau voor Anthropologie en was lid van het Provinciaal Utrechts Genootschap van Kunsten en Wetenschappen en de Association des Anatomistes. Van 1923 tot 1924 was hij rector magnificus van de Universiteit Utrecht.
In 1924 kreeg hij een eredoctoraat van de Universiteit van Amsterdam.




</doc>
<doc id="1124424" url="https://nl.wikipedia.org/wiki?curid=1124424" title="Ohm sahita rechaka">
Ohm sahita rechaka

Ohm sahita rechaka (Sanskriet: "Om tijdens de uitademing") is een pranayama (ademhalingstechniek) in yoga. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Ohm sahita rechaka is een pranayama die in de kleermakerszit wordt uitgevoerd en waarbij de middenrifademhaling wordt gebruikt. Vervolgens wordt er in een ononderbroken uitademing een zacht zoemend geluid gemaakt. De zoemtoon zou uiteindelijk veertig seconden lang vastgehouden moeten worden: dertig seconden voor de "o"-klank en tien seconden voor de "m"-klank van de ohm-mantra. Het voordeel van deze pranayama is volgens Goswami Kriyananda dat een yogi in deze zoemende toon opgaat alsof hij "erin gebaad" wordt. De pranayama zou ervoor zorgen dat de ademhaling en het intellect stabieler en het bewustzijn rustiger wordt.

Een mantra is een lettergreep waarvan de geluidstrilling in het causale en astrale universum zou bestaan. Veel yogi's hechten veel waarde aan mantra yoga, gezien de mantra's tot stilte zouden leiden en een meditatieve staat op zouden leveren. Om wordt ook wel de moeder van alle mantra's genoemd of de oerklank van de schepping. Het staat ook symbool voor wijsheid, omdat het de trillingsklank van Sri Brama is. Volgens Bala Sahib, de Radja van Aundh, zouden de mantra's voor veel Westerlingen duister, kinderachtig of niet zinvol lijken. De radja, die bekend is om zijn aandeel in de verspreiding van de Zonnegroet, had echter de mening dat de stembanden evenveel baat bij beweging hebben als de spieren in het lichaam.


</doc>
<doc id="1124501" url="https://nl.wikipedia.org/wiki?curid=1124501" title="Jan Gajentaan">
Jan Gajentaan

Johannes (Jan) Gajentaan (Amsterdam, 18 augustus 1902 – 1987) was de eerste televisiesinterklaas in Nederland. Ook was hij dierenarts in Amsterdam, schrijver van voornamelijk medische boeken en voorzitter van het landelijk Oranje Comité.

Dr. Gajentaan was vanaf 1950 de Amsterdamse Sinterklaas en tevens de eerste "nationale" televisie-Sinterklaas. Zijn eerste televisie-optreden was 22 november 1952. Vanaf dan zou hij elk jaar, tot en met het jaar 1959 Sinterklaas zijn voor tv. Alle jaren kwam hij aan in Amsterdam. In 1960 werd zijn rol overgenomen door Dick van Bommel (de landelijke intocht op televisie was dat jaar die van Rotterdam), maar de twee opvolgende jaren zou Gajentaan weer Sinterklaas zijn. In 1963 werd zijn rol (in Amsterdam) overgenomen door collega-bisschop Gerard de Klerk. Vanaf 1964 was de landelijke intocht elk jaar in een andere plaats, en werd Adrie van Oorschot de landelijke Sinterklaas.

Gajentaan was ook schrijver van boeken, vooral medische dierenboeken. Zo schreef hij rond 1935 het (humoristische) ""Volgende patiënt!" Op het spreekuur van den dierenarts". Jan Gajentaan stond algemeen bekend in Amsterdam als grote dierenvriend.


</doc>
<doc id="1124533" url="https://nl.wikipedia.org/wiki?curid=1124533" title="Sargarbha sahita kumbhaka">
Sargarbha sahita kumbhaka

Sargarbha sahita kumhbaka is een pranayama (ademhalingstechniek) in yoga, waarbij er gebruikgemaakt wordt van een mentale mantra. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Bij de sargarbha sahita kumhbaka wordt er in een bepaald ritme ingeademd, de adem vastgehouden en uitgeademd, terwijl er in gedachten een mantra wordt gezongen. De aangewezen mantra hiervoor is Om, omdat het de kosmische klank van het universum zou zijn. De pranayama wordt uitgevoerd in een kleermakerszit. De linkerhand ligt met de jnana mudra op de linkerknie en de rechterhand vormt de shiva mudra, om afwisselend een van de beide neusgaten te kunnen sluiten. Bij de inademing via het linkerneusgat (ida) wordt er alleen het acht maal in gedachten de ohm-mantra gezongen, bij het inhouden van de adem wordt de mantra tweeëndertig keer herhaald en bij de uitademhaling via het rechterneusgat (pingala) zestien keer. Elke ohm duurt hierbij ongeveer een seconde. Hetzelfde wordt nogmaals herhaald, waarbij er de ademhaling omgekeerd wordt: eerst inademing via rechterneusgat en dan de uitademing via het linkerneusgat. Om de tellen bij te houden, wordt er ook wel meegeteld langs de kralen van een mala (soort rozenkrans).

Een mantra is een lettergreep waarvan de geluidstrilling in het causale en astrale universum zou bestaan. Veel yogi's hechten veel waarde aan mantra yoga, gezien de mantra's tot stilte zouden leiden en een meditatieve staat op zouden leveren. Om wordt ook wel de moeder van alle mantra's genoemd of de oerklank van de schepping. Het staat ook symbool voor wijsheid, omdat het de trillingsklank van Sri Brama is. Volgens Bala Sahib, de Radja van Aundh, zouden de mantra's voor veel Westerlingen duister, kinderachtig of niet zinvol lijken. De radja, die bekend is om zijn aandeel in de verspreiding van de Zonnegroet, had echter de mening dat de stembanden evenveel baat bij beweging hebben als de spieren in het lichaam.

Deze pranayama zou de mentale kracht en souplesse verbeteren en de geest en zintuigen tot rust brengen, waaronder ook beheersing van dorst en eetlust. Wanneer de verhouding van ademhalingen te intensief of juist niet uitdagend genoeg is, kan er in dezelfde verhouding of via de verhouding 1 : 4 :1 ook voor andere ritmes gekozen worden. Iemand die kwakkelt met de gezondheid moet voorzichtig zijn met alle pranayama's waar kumbhaka bij wordt toegepast.


</doc>
<doc id="1124593" url="https://nl.wikipedia.org/wiki?curid=1124593" title="Tri bandha kumbhaka">
Tri bandha kumbhaka

Tri bandha kumbhaka is een pranayama (ademhalingstechniek) in yoga, waarbij er gebruikgemaakt wordt van kumbhaka (adempauze) en drie bandha's (zogenaamde "sloten"). Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.
Bandha's zijn sloten, of gebonden houdingen, die tot doel hebben gebundelde hoeveelheden prana vast te houden en te gebruiken. Tri bandha kumbhaka wordt uitgevoerd vanuit de vajrasana. Op een moment wordt de adem vastgezet of anders gezegd wordt de kumbhaka aangezet. Het maakt niet uit of er op dat moment in- of uitgeademd wordt. Hierbij worden de jalandhara, mula en uddiyana bandha tegelijk uitgevoerd en de adempauze zo lang mogelijk vastgehouden. Daarna worden de bandha's langzaam losgelaten en de ademhaling weer op gang gebracht. Deze uitvoering wordt rond de zes maal herhaald, waarbij er vooral op de ademhaling wordt geconcentreerd.

Met deze pranayama zou het concentratievermogen worden verhoogd en de geest stabiliseren. Ook zou er de pranastroom mee beheerst worden waardoor de samadhi sneller bereikt zou worden. Iemand die kwakkelt met de gezondheid moet voorzichtig zijn met alle pranayama's waar kumbhaka bij wordt toegepast.


</doc>
<doc id="1124599" url="https://nl.wikipedia.org/wiki?curid=1124599" title="Propoxur">
Propoxur

Propoxur (ISO-naam) is een insecticide en acaricide uit de stofklasse der carbamaten. In zuivere toestand is het een wit kristallijn poeder, die slecht oplosbaar is in water. Bayer bracht het rond 1960 op de markt.

Propoxur is een niet-systemisch pesticide, dat werkt door contact met of inname (maaggif) door de insecten.

Propoxur werd in het verleden in de land- en tuinbouw gebruikt (merknaam: "Undeen"), tegen onder andere bladluizen, maar deze toepassing is inmiddels niet meer toegelaten in de Europese Unie. Het wordt ook gebruikt in plantensprays voor binnenhuis (merknaam: "Lizetan") en als middel tegen vlooien bij honden en katten. Andere merknamen zijn of waren onder meer "Blattanex" (spray tegen bijvoorbeeld kakkerlakken, mieren en wespen), "Sendran" en "Baygon". Veel van deze producten bevatten nog andere actieve stoffen naast propoxur.

Propoxur mag in de Europese Unie niet meer gebruikt worden als insecticide in de land- en tuinbouw. Ook als biocide (voor niet-landbouwgebruik, bijvoorbeeld tegen vlooien bij honden en katten) is propoxur niet toegelaten in de Europese Unie.

Propoxur heeft een hoge acute orale toxiciteit bij ratten en vogels, en is matig toxisch voor vissen en zeer toxisch voor ongewervelde waterdieren. Propoxur is ook zeer giftig voor bijen en hommels.

Het kan in het lichaam opgenomen worden via de huid. Het is een cholinesterase-inhibitor, waardoor het effecten kan hebben op het zenuwstelsel. Blootstelling kan leiden tot ademhalingsfalen, stuiptrekkingen, bewusteloosheid en kan eventueel dodelijk zijn.

Van propoxur is aangetoond dat het carcinogeen is bij proefdieren, maar de relevantie hiervan voor mensen is onbekend.



</doc>
<doc id="1124643" url="https://nl.wikipedia.org/wiki?curid=1124643" title="Sarva dwara baddha">
Sarva dwara baddha

Sarva dwara baddha is een pranayama (ademhalingstechniek) in yoga die ook wel de op de zon gerichte ademhaling wordt genoemd. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Sarva dwara baddha wordt uitgevoerd vanuit een kleermakerszit, terwijl de gehele longen worden gevuld in de volledige ademhaling. Vervolgens worden alle zintuigen afgesloten met de yoni mudra. In de yoni mudra sluiten de duimen de oren af, de wijsvingers de ogen en de middelvingers de neusgaten. Verder bedekken de ringvingers en pinken de boven- en onderlip. Vervolgens wordt er naar het "zon-centrum" gestaard, het deel van de neuswortel dat tussen de wenkbrauwen begint en dat in sommige tradities ook wel het "derde oog" wordt genoemd. De adem wordt zo lang vastgehouden (ook wel kumbhaka) als dat het goed aanvoelt. Daarna worden alle zintuigen weer losgelaten en volgt de uitademing.

Deze pranayama zou de concentratie helpen verhogen en de geest stabiliseren. Verder zou het de pranastroom stabiliseren, waardoor de samadhi eerder bereikt zou worden. Iemand die kwakkelt met de gezondheid moet voorzichtig zijn met alle pranayama's waar kumbhaka bij wordt toegepast.


</doc>
<doc id="1124704" url="https://nl.wikipedia.org/wiki?curid=1124704" title="Prana apana samyukta">
Prana apana samyukta

Prana apana samyukta ("samykta") is een pranayama (ademhalingstechniek) in yoga die wordt gebruikt om de op- en neergaande adem in evenwicht te brengen. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Prana apana samyukta is een pranayama voor gevorderde yogabeoefenaars die wordt uitgevoerd in de kleermakerszit siddhasana en waarbij de middenrifademhaling wordt gedaan, waarbij de longen niet verder worden gevuld dan tot de navel. Vervolgens wordt dejalandhara bandha (kinslot) aangezet en de opgaande levensadem (apana) vermengd met de neergaande stroom. Vervolgens wordt de mula bandha aangezet, waarbij ook de maag wordt samengetrokken. Volgens Goswami Kriyananda is dit een ademhaling die vaag lijkt voor de niet-ingewijde leerling en die om die reden ook geoefend moet worden onder begeleiding van een ervaren yogi. Er zou voor deze pranayama een wakker bewustzijn nodig zijn om de verschillende apanastromen goed met elkaar te voelen vermengen. Volgens de goswami laat deze oefening het fysieke lichaam stralen.


</doc>
<doc id="1124731" url="https://nl.wikipedia.org/wiki?curid=1124731" title="Prachhardana">
Prachhardana

Prachhardana is een pranayama (ademhalingstechniek) in yoga waarbij er sprake is van een krachtige uitademing die wordt vastgehouden. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Met prachhardana wordt er via stoten uitgeademd en wordt vervolgens de kumbhaka (adempauze) ingezet. Deze pranayama wordt in een kleermakerszit uitgevoerd en er wordt geademd door de neus. De uitademing gaat gepaard met veel kracht, alsof er als het ware wordt overgegeven. De kumbhaka wordt aangehouden zolang dat nog goed voelt en vervolgens wordt er weer ontspannen en gewoon geademd.

Deze pranayama zou ervoor zorgen dat het concentratievermogen wordt ontwikkeld. Ook zou het aanleren van het terugtrekken van de zintuigen ermee geleerd kunnen worden, dat in de Yogasoetra's van Patanjali omschreven staat als pratyahara. Iemand die kwakkelt met de gezondheid moet voorzichtig zijn met alle pranayama's waar kumbhaka bij wordt toegepast.


</doc>
<doc id="1124771" url="https://nl.wikipedia.org/wiki?curid=1124771" title="Vaya viya kumbhaka">
Vaya viya kumbhaka

Vaya viya kumbhaka is een pranayama (ademhalingstechniek) in yoga met het doel om de twee schalen (ida en pingala) in evenwicht te brengen. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Bij de vaya viya kumbhaka wordt er in de kleermakerszit naar het zogenaamde "zon-centrum" gestaard, dat zich bij de neuswortel tussen de wenkbrauwen bevindt. In verschillende tradities wordt dit ook wel het "derde oog" genoemd. In die positie worden er twaalf tot vierentwintig neusademhalingen uitgevoerd. Vervolgens wordt er volledig uitgeademd en worden de drie bandha's uitgevoerd, de jalandhara, mula en uddiyana bandha. In deze kumbhaka (adempauze) blijft de beoefenaar zolang het goed voelt. Er wordt zover uitgeademd, dat het aanvoelt, alsof er als het ware wordt overgegeven. Dit geheel is een volledige ronde die twee tot drie maal wordt uitgevoerd.

Deze pranayama zou goed zijn tegen chronische verkoudheid, omdat het slijm uit de neus, keel en longen zou verwijderen. Verder zou het kundalinienergie van onderaan de ruggengraat naar boven doen stijgen. Iemand die kwakkelt met de gezondheid moet voorzichtig zijn met alle pranayama's waar kumbhaka bij wordt toegepast.


</doc>
<doc id="1124787" url="https://nl.wikipedia.org/wiki?curid=1124787" title="Butaandion">
Butaandion

Butaandion of 2,3-butaandion is een natuurlijk bijproduct van de gisting. Het is een vicinaal diketon, de twee carbonylgroepen zitten direct naast elkaar. De nummer-aanduiding voor de naam is niet noodzakelijk, omdat het niet mogelijk is een diketon met 4 koolstofatomen op andere plaatsen dan de 2- en de 3-plaats van een carbonylgroep te voorzien.

Butaandion is, samen met acetoïne, een van de componenten die boter zijn karakteristieke smaak geven. Om deze reden wordt de stof toegevoegd aan producten op basis van plantaardige oliën en vetten die een boterachtige smaak moeten hebben. Samen met bètacaroteen voor de kleur, zorgen deze stoffen ervoor dat margarine er enigszins als boter uitziet en er ook nog enigszins naar smaakt. Zonder deze toevoegingen is het product vrijwel smaakloos.

Butaandion kan tijdens het brouwen van bier ontstaan als bijproduct dat voor een deel weer verdwijnt tijdens het lageren van het bier.

In de Verenigde Staten heeft het National Institute for Occupational Safety and Health - Nationaal Instituut voor Veiligheid en Gezondheid in relatie met de Werkplek (vergelijkbaar met het Nederlandse ARBO) - zich met de stof beziggehouden. Het instituut heeft het vermoeden uitgesproken dat er een relatie bestaat tussen butaandion, gebruikt als kunstmatig boteraroma (zoals het in veel voedingsmiddelen voorkomt), en de longziekte bronchiolitis obliterans. Dit is een zeldzame, maar ernstige longziekte. Het risico is vooral groot als de stof wordt verhit en er gedurende een lange periode in de dampen wordt gewerkt.

Bij meerdere arbeiders, werkzaam in fabrieken waar met kunstmatig boteraroma gewerkt werd, is deze longziekte vastgesteld. De diagnose is opmerkelijk vaak gesteld bij jonge, niet-rokende mannen die verder gezond waren. Voor de ziekte is, behalve longtransplantatie, geen remedie.

Door een aantal artsen is de naam "popcornlong" voorgesteld (in popcorn wordt veel gebruikgemaakt van butaandion), anderen stellen een alternatieve benaming voor: butaandion-geïnduceerde bronchiolitis obliterans. Dit is vooral omdat arbeiders in elke tak van industrie waarin met butaandion gewerkt wordt een risico lopen deze ziekte te ontwikkelen.

Nadat arbeiders een aantal rechtszaken tegen de fabrikanten waren begonnen, is door het United States Environmental Protection Agency (de Amerikaanse milieudienst) een onderzoek gestart naar de chemische eigenschappen van het boteraroma dat in magnetronpopcorn gebruikt wordt. In maart 2004 is een man schadevergoeding van 20 miljoen dollar toegekend wegens permanente longschade, opgelopen tijdens zijn werk. Op 19 juli 2005 werd een andere arbeider in een popcornfabriek in Missouri 2,7 miljoen dollar toegekend voor zijn eis tot schadevergoeding voor ademhalingsproblemen veroorzaakt door butaandion.

In Californië zijn er twee wetten van kracht met betrekking tot het volledig verbannen van butaandion als kunstmatig boteraroma.



</doc>
<doc id="1124793" url="https://nl.wikipedia.org/wiki?curid=1124793" title="Mianne Bagger">
Mianne Bagger

Mianne Bagger (25 december 1966) is een Deense golfprofessional. Haar thuisclub is de Hillerød Golf Klub.

In 1979 verhuisde Bagger naar Australië, en won daar verschillende amateurwedstrijden. In 1995 werd Bagger na hormoonbehandelingen geopereerd en ging verder als vrouw door het leven. Daarna heeft ze driemaal het Zuid-Australisch amateurkampioenschap gewonnen, in 1999, 2001 en 2002.

Na in 2003 zesde beste speelster van Australië te worden, ging ze verder als professional.

Haar coach is de Australische Andrew Mowatt op de Royal Fremantle GC in Perth.



</doc>
<doc id="1124867" url="https://nl.wikipedia.org/wiki?curid=1124867" title="Nagel-patellasyndroom">
Nagel-patellasyndroom

Het nagel-patellasyndroom (NPS) is een zeldzame autosomaal dominant genetische aandoening die afwijkingen veroorzaakt aan nagels, beenderen en soms nieren en ogen. De oorzaak van dit syndroom is een mutatie in het LMX1B-gen, gelegen op de lange arm van chromosoom 9. De ziekte ontleent haar naam aan de afwijkingen aan de nagels en knieschijven die bij de verschijnselen horen.

Het nagel-patellasyndroom is een zeldzame ziekte. De aandoening komt overal ter wereld voor met een prevalentie van 22 per miljoen. Er is geen bewijs voor een verschil in voorkomen tussen mannen en vrouwen.

Bij het nagel-patellasyndroom zijn bijna altijd (in 98% van de gevallen) de nagels van de duimen en vingers misvormd, of ze ontbreken.

Terwijl de duimnagels bijna altijd zijn aangetast, kunnen ook nog meer vingernagels zijn aangetast. Bij alle vingernagels zijn de halve maantjes, die normaal in vingernagels zichtbaar zijn, bij deze patiëntengroep driehoekig van vorm. De teennagels zijn meestal niet aangetast. Deze nagelafwijkingen zijn vanaf de geboorte aanwezig bij 80 tot 90 procent van de patiënten.

Ook hebben patiënten vaak zwanenhalsvingers en ontbreken vaak de huidplooien op het laatste vingerkootje tegen het nagelbed. Bij röntgenfoto's van het bekkengebied zijn veelal bekkenhoorntjes zichtbaar.

De knieschijven (knieschijf = patella) zijn vaak klein of ontbreken. Het kniegewricht ziet er vaak vierkant uit. Ook hebben patiënten vaak vergroeiingen in de elleboog (afwijking van radiuskop). Hierdoor hebben patiënten ook vaak strekbeperkingen van hun armen en zijn deze ook minder ontwikkeld.

Ook komen bij een kleine groep patiënten scoliose, een holle onderrug of rugklachten voor.

Een groot aantal mensen met dit syndroom wordt geboren met platvoeten en een kleine groep heeft klompvoeten.

Een deel van de patiënten met het nagel-patellasyndroom kan een nefrotisch syndroom ontwikkelen. Een klein deel van de patiënten kan op latere leeftijd glaucoom krijgen.

Er is geen behandeling mogelijk voor het nagel-patellasyndroom. Als een patiënt een nefrotisch syndroom heeft ontwikkeld, kan hij een niertransplantatie krijgen. De getransplanteerde nier zal niet opnieuw worden aangetast.



</doc>
<doc id="1124924" url="https://nl.wikipedia.org/wiki?curid=1124924" title="Loxodes">
Loxodes

Loxodes is een geslacht van eencellige diertjes die in stilstaand zoet water tussen rottende planten leven, bijvoorbeeld op de bodem van vennen. Het zijn zogenaamde infusoriediertjes, omdat men ze kan verkrijgen door wat planten in een bak water te laten weken, net als het pantoffeldiertje.

"Loxodes" bestaat uit één enkele cel, hetgeen een eenvoudige structuur veronderstelt. Bij de Ciliata was de ontwikkeling echter niet gericht op de vermeerdering van de lichaamscellen, maar op de vermenigvuldiging van diverse structuren binnen in één enkele cel. Zo onderscheiden we verscheidene kernen: één hoofdkern, die de dagelijkse processen van het diertje regelt, en verscheidene kleinere kernen die voor de voortplanting zorgen. Ook zijn er gespecialiseerde structuren voor de spijsvertering, de uitscheiding en de voortbeweging.

Het lichaam van "Loxodes" is geheel bedekt met kleine beweeglijke aanhangsels: de trilharen, regelmatig geplaatst langs evenwijdige lijnen. Deze trilharen maken bij het vrijzwemmende stadium een golvende beweging. Verder bezit "Loxodes" aan de voorzijde een dunner uitsteeksel, de snavel of tentakel genaamd, waaronder zich de celmond bevindt. De trilharen verwekken een waterstroom die het voedsel, bestaande uit plantenresten, bacteriën of kleine eencellige diertjes, naar de mond voert.




</doc>
<doc id="1124945" url="https://nl.wikipedia.org/wiki?curid=1124945" title="Stentor (biologie)">
Stentor (biologie)

Stentor is een geslacht van eencelligen behorend tot de Ciliophora. De verschillende soorten worden wel trompetdiertjes genoemd, maar deze naam wordt aan meer groepen gegeven.

Het zijn uiterst kleine, trompetvormige organismen, die meestal vastgehecht zitten maar ook vrijzwemmend kunnen zijn. Tijdens het zwemmen is de vorm ovaal tot peervormig. Er zijn verschillende soorten, zoals "Stentor polymorphus", "Stentor coeruleus" en "Stentor igneus", die moeilijk uit elkaar te houden zijn.

"Stentor" leeft in stilstaand zoet water en hecht zich aan onderwaterobjecten als rottend materiaal en algen, met de uitgevouwen, trompetachtige opening worden voedseldeeltjes naar binnen gebracht via de krans van trilhaartjes op de rand. "Stentor" leeft van rottend afval en verkleint dit zodat het opgenomen kan worden door algen. Sommige soorten worden tot enkele millimeters lang waarmee het een van de langste eencelligen zijn. Bij verstoring wordt het trompetvormige deel ingetrokken tot een bolvormige massa.

"Stentor" is sterk regeneratief; een klein deel van het organisme kan uitgroeien tot een volledig exemplaar.

De voortplanting is zowel geslachtelijk als ongeslachtelijk. Als twee individuen elkaar tegenkomen wordt erfelijk materiaal uitgewisseld, daarna zijn beide individuen in staat zich vele malen te delen. Bij een lagere temperatuur kan het organisme zich niet voortplanten maar bij een hogere temperatuur kan het zich explosief vermenigvuldigen.




</doc>
<doc id="1124954" url="https://nl.wikipedia.org/wiki?curid=1124954" title="Bartholomeïgasthuis">
Bartholomeïgasthuis

Het Bartholomeïgasthuis of Bartholomeus Gasthuis is een verpleeg- en verzorgingstehuis aan de Lange Smeestraat in de Nederlandse stad Utrecht.

In 1367 werd bij de Smeetoren een gasthuis gesticht dat gewijd was aan St. Apollonia. 
In 1378 neemt heer Willem van Abcoude het kwijnende Sint Apollonia Gasthuis onder zijn bescherming. Hij verandert het karakter van het gasthuis tot een verblijf voor langdurige zieken. Ook geeft hij het een andere naam: het Sint Bartholomeus Gasthuis. In de broederschapsbrief uit 1407 wordt de doelgroep als volgt omschreven:

Duidelijk is dat het gasthuis voor dit meer permanente verblijf veranderingen moet ondergaan. Willem van Abcoude laat dan ook de nodige verbeteringen in accommodatie aanbrengen. 

Op 20 januari 1407, enige maanden voor zijn dood, besluit Willem van Abcoude tot de oprichting van een broederschap. Zo garandeert hij het voortbestaan van het gasthuis. Het stichtingsdocument van deze broederschap, de fundatiebrief, dateert van 20 januari 1407 en is bewaard gebleven. Hij bevat nauwkeurig de regels, waaraan het bestuur zich heeft te houden. Willem van Abcoude was zelf een van de eerste broeders. De brief wordt ondertekend door 23 broerders.Uit de stichtingsbrief blijkt dat heer Willem een armenpot instelt, een fonds waaruit armen buiten het gasthuis wekelijks bedeeld worden. In de middeleeuwse bewoordingen aldus omschreven 

Dankzij deze schenking is de financiële toestand van het gasthuis en armenpot voor jaren verzekerd. In de 18 artikelen van de broederschapsbrief komen allerlei zaken aangaande het beheer van het gasthuis aan de orde. In de broederschapsbrief van 1407 staat ook dat Willem ‘dit gasthuus in timmeringhe seer verbetert heeft'. Voor 1407 bestond het gasthuis uit een ziekenzaal met een kapel. Na 1407 wordt de westelijke vleugel aangebouwd. De muur naar de kapel wordt doorgebroken zodat de zieken in deze zaal ook de mis in de kapel kunnen volgen. 

De klok van het Bartholomeus Gasthuis, die nog bestaat, is in 1471 gemaakt door Steven Butendycke en is de op een na oudste klok van Utrecht. De oudste klok hangt in de Pieterskerk. Nog dagelijks wordt om 12.00 uur dit 'papklokje' geluid door vrijwilligers van het Utrechts klokkenluidersgilde. 

In 1632 wordt de Regentenzaal gebouwd en in 1641 besluiten de regenten tot de aankoop van gobelins. Zij stellen zich in verbinding met Maximiliaan van der Gucht, een bekende Delftse tapijtwever. Op 19 februari 1642 sluiten de regenten met hem een contract tot levering van het eerste wandtapijt. De vier gobelins van dezelfde maker vormen een geheel en zijn als zodanig voor de Regentenzaal, waar zij zich nog altijd bevinden, ontworpen. Deze wandtapijten worden als een uniek stuk Nederlandse tapijtweverskunst beschouwd en zijn daarom aangemerkt als Nederlands cultureel erfgoed.

Het Koninklijk Besluit van 2 augustus 1815 schrijft voor dat alle Nederlandse universiteiten voor het klinisch onderwijs moeten beschikken over een academisch ziekenhuis. Dit besluit gaat er als vanzelfsprekend vanuit dat ook Utrecht een stadsziekenhuis bezit, daar er voor de uitvoering van het besluit 4500 gulden wordt uitgetrokken. Als echter de Utrechtse hogeschool zich in 1816 tot het stadsbestuur wendt om een dergelijke schikking te treffen, blijkt uitvoering niet mogelijk, omdat er in Utrecht geen ziekenhuis is. Het in verlegenheid gebrachte stadsbestuur start met grote behendigheid een correspondentie met het bevoegd gezag. Het stadsbestuur stelt voor om de zieken uit de zeven gasthuizen onder te brengen in één gebouw. Dit geeft naar hun zeggen de stad ‘een onmisbaar nuttig en ten sterkste verlangd wordend hospitaal’.

Op 27 maart 1817 volgt het Koninklijk Besluit. Het plan van het stadsbestuur wordt overgenomen. Het gemeenschappelijk beheer van de gasthuizen komt, met behoud van financiële zelfstandigheid, onder één College van Regenten der Vereenigde Gods- en gasthuizen. Ook krijgt het college het beheer over de fondsen van Leeuwenbergh en het St. Catharijnegasthuis. De gasthuizen verweren zich fel tegen dit besluit. Daarom volgt op 9 maart 1818 een beschikking van Zijne Majesteit. De bestuurders van de gasthuizen worden in het ongelijk gesteld. De gasthuizen berusten in deze beschikking en spoedig gaat men nu aan het werk. Het Bartholomeusgasthuis wordt aangewezen als algemeen gasthuis, het St. Apostelgasthuis als algemeen ziekenhuis. In de vergadering van 20 juli 1818 besluiten de regenten hun vergaderingen voortaan in het Bartholomeusgasthuis te houden. Weldra gaat men over tot liquidatie van de vrijgekomen gasthuizen.

Vanaf 1817, als de gasthuizen van Utrecht onder één bestuur komen, is er meer ruimte nodig om alle bewoners in het Bartholomeus Gasthuis onder te brengen. Op 30 november 1818 stellen de regenten het bestek vast voor het vervaardigen van een tussenverdieping in deze oude ziekenzaal. De bovenzaal die hierdoor ontstaat, wordt verlicht door nieuwe ramen en is bestemd voor de verpleging van mannen en vrouwen. De bedsteden op de begane grond worden weggebroken. De zaal wordt van nieuwe ramen voorzien, waardoor het gasthuis haar oude karakter aan de buitenzijde voorgoed verliest. Het gotische raam op de westzijde blijft ongemoeid.

In 2017 bestaat het Gasthuis 650 jaar. In al die eeuwen is het Gasthuis vele malen verbouwd en uitgebreid. In de jaren '80 was er zelfs sprake van het afbreken van het Gasthuis omdat het gebouw sterk was verouderd en daardoor niet meer voldeed aan de eisen van de moderne tijd. Een ingrijpende verbouwing volgde. De laatste verbouwing en renovatie dateert van 2012.




</doc>
<doc id="1125211" url="https://nl.wikipedia.org/wiki?curid=1125211" title="Sapta vyahrita">
Sapta vyahrita

Sapta vyahrita is een pranayama (ademhalingstechniek) in yoga waarbij er sprake is van een door mantra's gereguleerde ademhaling. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Een mantra is een lettergreep waarvan de geluidstrilling in het causale en astrale universum zou bestaan. Veel yogi's hechten veel waarde aan mantra yoga, gezien de mantra's tot stilte zouden leiden en een meditatieve staat op zouden leveren. Om wordt ook wel de moeder van alle mantra's genoemd of de oerklank van de schepping. Het staat ook symbool voor wijsheid, omdat het de trillingsklank van Sri Brama is.

Bij de uitvoering van sapta vyahrita worden er een aantal mantra's in gedachten gezongen. Elke mantra duurt even lang als de ademhaling. In de adempauze (kumbhaka) wordt de betreffende mantra nogmaals drie keer in gedachten gezongen. Bij de uitademing volgen er nog eens twee mantra's. Tijdens deze adempauze wordt de mantra nog eens zeven keer herhaald. Bij deze pranayama gaat het om de volgende mantra's:

Volgens Bala Sahib, de Radja van Aundh, zouden de mantra's voor veel Westerlingen duister, kinderachtig of niet zinvol lijken. De radja, die bekend is om zijn aandeel in de verspreiding van de Zonnegroet, had echter de mening dat de stembanden evenveel baat bij beweging hebben als de spieren in het lichaam.

Volgens Goswami Kriyananda zou het nut van sapta vyahrita zijn, dat het dwalen van de gedachten ermee stopt en overgaat naar een concentratie. Ook zoude de intellectuele vermogens verbeterd worden. Iemand die kwakkelt met de gezondheid moet voorzichtig zijn met alle pranayama's waar kumbhaka bij wordt toegepast.


</doc>
<doc id="1125270" url="https://nl.wikipedia.org/wiki?curid=1125270" title="Chandra bhedana">
Chandra bhedana

Chandra bhedana is een pranayama (ademhalingstechniek) in yoga die ook wel maandoorborende ademhaling wordt genoemd. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Chandra bhedana is een techniek die vroeger alleen aan gevorderde yogi's werd onthuld en hij zou alleen uitgevoerd mogen worden, wanneer tijdstip, plaats, voeding en vasten erop afgestemd zouden zijn. Chandra bhedana wordt uitgevoerd vanuit een kleermakerszit. De inademing gebeurt via het linkerneusgat terwijl het rechterneusgat wordt afgesloten, bijvoorbeeld met behulp van de shiva mudra. In gedachten wordt soms de mantra Om gezongen. Na de inademing wordt de adem vastgehouden in de keel, longen en de buik. Dit wordt kumbhaka genoemd. Op het moment dat dat niet langer meer gaat, wordt er via het rechterneusgat uitgeademd.

Deze pranayama zou ervoor zorgen dat overmatige hitte uit het lichaam verdwijnt en zou gal verwijderen. Iemand die kwakkelt met de gezondheid moet voorzichtig zijn met alle pranayama's waar kumbhaka bij wordt toegepast.


</doc>
<doc id="1125405" url="https://nl.wikipedia.org/wiki?curid=1125405" title="Reefer Madness">
Reefer Madness

Reefer Madness (ook bekend onder de titels Tell Your Children, Dope Addict, Doped Youth en The Burning Question ) is een Amerikaanse propagandafilm uit 1936, bedoeld als waarschuwing tegen de gevaren van marihuana. Alhoewel de film pretendeert zich op feiten te baseren is het vrij duidelijk dat de makers slechts een vaag idee hadden wat de ware effecten van de drug waren. Ook de plot en acteerprestaties zijn onbedoeld lachwekkend. "Reefer Madness" belandde later in publiek domein en werd pas tijdens de jaren 70 herontdekt en geherwaardeerd als een cultfilm. Ironisch genoeg bekijken veel fans ""Reefer Madness"" nu zelf terwijl ze stoned zijn. 

De regie was in handen van Louis J. Gasnier. De hoofdrollen worden gespeeld door Dorothy Short en Kenneth Craig. Het script is geschreven door Dwain Esper, die meer propagandafilms op zijn naam heeft staan, zoals het latere Sex Madness.



</doc>
<doc id="1125417" url="https://nl.wikipedia.org/wiki?curid=1125417" title="Viloma">
Viloma

Viloma is een pranayama (ademhalingstechniek) in yoga waarbij er sprake is van een nadi-ademhaling tegen de stroom in. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Vi-loma is te omschrijven als tegendraads of tegen de aard van de natuur ingaan. Dat komt ook overeen met deze pranayama, waarin de inademing en uitademing niet een voortdurende stroom kennen, maar een proces is die verschillende onderbrekingen kent. Hierdoor wordt het gehele proces van in- en uitademing verlengd. Viloma wordt uitgevoerd in een kleermakerszit, maar kan als variant ook op de rug worden uitgevoerd.


Deze pranayama zou een positieve uitwerking op de bloeddruk hebben: fase 1 voor de lage bloeddruk en fase 2 voor de hoge bloeddruk. Iemand die kwakkelt met de gezondheid moet voorzichtig zijn met alle pranayama's waar kumbhaka bij wordt toegepast.


</doc>
<doc id="1125449" url="https://nl.wikipedia.org/wiki?curid=1125449" title="Anuloma">
Anuloma

Anuoma is een pranayama (ademhalingstechniek) in yoga waarbij er sprake is van een gereguleerde nadi-ademhaling. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Anuloma gaat met het natuurlijke ritme mee. De inademing verloopt via beide neusgaten en nadat de ademhaling gedurende vijf seconden is vastgehouden (kumbhaka) verloopt de uitademing het ene maal via het linkerneusgat en het volgende maal op de uitademing via het rechterneusgat, waarbij de shiva mudra wordt gebruikt en de longen volledig leeggeademd worden. Deze cyclus wordt drie tot zeven maal herhaald. Deze pranayama werkt tegengesteld aan pratiloma.

Deze pranayama zou kalmerend werken, de spijsvertering bevorderen en de nachtrust verbeteren. Dit is geen pranayama die uitgevoerd zou moeten worden door mensen met hartklachten of problemen met de bloeddruk. Iemand die kwakkelt met de gezondheid moet voorzichtig zijn met alle pranayama's waar kumbhaka bij wordt toegepast.


</doc>
<doc id="1125459" url="https://nl.wikipedia.org/wiki?curid=1125459" title="Pratiloma">
Pratiloma

Pratiloma is een pranayama (ademhalingstechniek) in yoga waarbij er sprake is van een tegengestelde nadi-ademhaling. Pranayama's hebben in yoga een tweeledig nut: de toevoer van zuurstof naar de hersenen en het voorzien van het lichaam van prana, ofwel levensenergie.

Bij pratiloma verloopt de inademing het ene maal via het linker- en de volgende keer bij de inademing via het rechterneusgat, waarbij de shiva mudra wordt gebruikt. Nadat de ademhaling gedurende vijf seconden is vastgehouden (kumbhaka) verloopt de uitademing via beide neusgaten en worden de longen volledig leeggeademd. Deze cyclus wordt drie tot zeven maal herhaald. Deze pranayama werkt tegengesteld aan anuloma.

Deze pranayama zou kalmerend werken, de spijsvertering bevorderen en het lichaam sterker maken. Verder zou het een positieve invloed hebben op de nachtrust, slijmoplossend werken en hulp bieden voor bijvoorbeeld astmapatiënten. Dit is geen pranayama die uitgevoerd zou moeten worden door mensen met hartklachten of problemen met de bloeddruk. Iemand die kwakkelt met de gezondheid moet voorzichtig zijn met alle pranayama's waar kumbhaka bij wordt toegepast.


</doc>
<doc id="1125557" url="https://nl.wikipedia.org/wiki?curid=1125557" title="Ossewa (scouting)">
Ossewa (scouting)

Scouting Ossewa is een BE-groep voor Scouts met een lichamelijke handicap. De leden komen uit de drie noordelijke provinciën van Nederland; Friesland, Groningen en Drenthe. Hoewel het gebouw in Beetsterzwaag (Friesland) staat, is het bestuur gevestigd in de stad Groningen, hiermee valt de groep binnen de Scouting Regio Groningen.

De groep kent de volgende vijf speltakken:

De leeftijdgrenzen verschuiven echter met de tijd.

Scouting Ossewa is opgericht in 1950 als een Postgroep voor lichamelijk gehandicapte kinderen en jeugd. De officiële naam uit die tijd luidt dan ook: 'Postgroep III: Noord-Nederland'. In 1957 begonnen de maandelijkse weekendopkomsten.

In de loop der tijd zijn deze opkomsten gewoon doorgegaan, weliswaar op verschillende locaties.




</doc>
<doc id="1125870" url="https://nl.wikipedia.org/wiki?curid=1125870" title="Allylalcohol">
Allylalcohol

Allylalcohol of 2-propen-1-ol is een organische verbinding met als brutoformule CHO. Het is een kleurloze vloeistof die bij lage concentraties een alcoholachtige geur heeft. Bij hogere concentraties is de geur onaangenaam met een mosterdachtige geur.

Allylalcohol wordt gebruikt als pesticide en als grondstof voor de productie van andere chemicaliën, waaronder 1,4-butaandiol.

Het kan bereid worden door hydrolyse van allylchloride of allylacetaat, isomerisatie van propeenoxide, dehydrogenering van 1-propanol of door reactie van glycerol en mierenzuur.



</doc>
<doc id="1126171" url="https://nl.wikipedia.org/wiki?curid=1126171" title="Wortelpotigen">
Wortelpotigen

De wortelpotigen of rhizopoda golden lange tijd als een eigen stam binnen de Protozoa. Dit is een classificatie die tegenwoordig niet meer houdbaar is. 

Alle wortelpotigen worden gekenmerkt door het bezit van schijnvoetjes of pseudopodiën met behulp waarvan enkele groepen (amoeben, schaalamoeben en slijmzwammen) zich voortbewegen over een substraat ('ondergrond'). Alle wortelpotigen vangen voedsel met deze schijnvoetjes. 

De radiolaria, een aantal soorten van de foraminiferen en de zonnediertjes zweven in het water. Het zweefvermogen komt, behalve door de oppervlaktevergrotende schijnvoetjes, vooral tot stand door het bezit van met slijm gevulde vacuolen. Het voedsel wordt door de schijnvoetjes omhuld (fagocytose) en vervolgens in een voedselvacuole opgenomen, waarin de vertering plaatsvindt.

Wortelpotigen komen in alle vochtige omgevingen voor. 

De voortplanting geschiedt gewoonlijk door deling; ook komt geslachtelijke voortplanting voor, bijvoorbeeld bij de foraminiferen.

Onder de wortelpotigen rekende men zes orden:



</doc>
<doc id="1126295" url="https://nl.wikipedia.org/wiki?curid=1126295" title="Onze Lieve Vrouwe Gasthuis">
Onze Lieve Vrouwe Gasthuis

Het Onze Lieve Vrouwe Gasthuis (OLVG) is een ziekenhuis in Amsterdam, opgericht in 1898 door de Zusters Onder de Bogen. Het was tot ver in de twintigste eeuw een katholiek ziekenhuis. Sinds 1994 maakt ook het protestantse Prinsengrachtziekenhuis deel uit van de organisatie.

Op 1 maart 2013 fuseerde het OLVG in bestuurlijk opzicht met het Sint Lucas Andreas Ziekenhuis. De juridische fusie volgde in 2015. De namen van de beide ziekenhuizen bleven hetzelfde en ook de meeste afdelingen bleven in eerste instantie intact. Vanaf 15 oktober 2015 gingen de ziekenhuizen verder onder de gemeenschappelijke naam OLVG. De namen Onze Lieve Vrouwe Gasthuis en Sint Lucas Andreas werden vervangen door OLVG locatie Oost en OLVG locatie West.

Het toenmalige OLVG had in 2010 555 bedden. De hoofdlocatie staat aan het Oosterpark. Er zijn kleine nevenvestigingen in de Spuistraat en op IJburg.

Het OLVG heeft als algemeen ziekenhuis de meeste gebruikelijke medische specialismen in huis en heeft een functie bij de opleiding van artsen en verpleegkundigen. Het ziekenhuis heeft als speerpunten het hartcentrum, een hiv-behandelcentrum, een afdeling intensieve zorg van niveau drie, een afdeling spoedeisende hulp en een orthopedische afdeling.

Aan de Nieuwendijk werd rond 1420 een gasthuis gesticht dat verbonden was aan de tegenovergelegen Onze-Lieve-Vrouwekapel. Het Onze-Lieve-Vrouwegasthuis had aanvankelijk twee functies: onderdak bieden aan passanten en reizigers (waaronder in die tijd veel pelgrims), en het verzorgen van zwakken en ouderen. Gaandeweg verschoof de nadruk naar de tweede functie. Na de Alteratie ging het gasthuis rond 1580 op in het Sint-Pietersgasthuis aan de Grimburgwal, de voorloper van het Binnengasthuis.

Het huidige OLVG werd in 1898 gesticht door de congregatie van de Liefdeszusters van de Heilige Carolus Borromeus, ook bekend als de Zusters onder de Bogen. Er werd gekozen voor een locatie aan het destijds enkele jaren oude Oosterpark in Amsterdam-Oost. Er waren zeven artsen aan het ziekenhuis verbonden. Tot ver in de twintigste eeuw waren de verpleegkundigen vooral religieuzen in zwart habijt en witte kap. In 1910 werden de eerste leken in dienst genomen als verpleegsters.
Het OLVG bestond naast een hoofdgebouw uit enkele bijgebouwen, zoals het Annapaviljoen (1925) en het Mariapaviljoen (1909, met kapel). In de loop der jaren zijn er veel verbouwingen en uitbreidingen geweest, waaronder de hoogbouw van het beddenhuis (1971). Ten behoeve van een nieuw hoofdgebouw (2003, ontwerp Bas Molenaar, EGM architecten) werd als laatste oude gebouw het Mariapaviljoen gesloopt. Bij die nieuwbouwoperatie werd ook een ondergrondse parkeergarage aangelegd en werd een nieuwe kapel gebouwd in romaanse stijl.

In 1966 werd een dependance aan de Jan Tooropstraat in de Westelijke Tuinsteden in Amsterdam-West in gebruik genomen, het Sint Lucas Ziekenhuis. Dat ziekenhuis werd in 1982 zelfstandig.

De congregatie gaf de leiding over de verpleging in 1973 over aan niet-religieuzen. De laatste drie religieuzen gingen in 1989 met pensioen. Tegen die tijd waren het OLVG en het Prinsengrachtziekenhuis de enige overgebleven ziekenhuizen binnen de ring, nadat het Binnengasthuis en het Wilhelmina Gasthuis in 1983 vertrokken waren om samen te gaan in het AMC. De door de zusters gestarte opleiding van verpleegkundigen werd voortgezet, waarbij wordt samengewerkt met het AMC.

De Vereeniging voor Ziekenverpleging nam in 1857 het gebouw aan de Prinsengracht in gebruik. Sinds de fusie met het OLVG in 1994 gaat het ziekenhuis door het leven als OLVG locatie Prinsengracht. De laatste bedden werden in 1996 buiten gebruik gesteld, en tot 1 december 2014 is op de locatie Prinsengracht vooral poliklinische zorg geleverd. Eind 2014 verkocht het OLVG het pand en opende een nieuwe locatie voor poliklinische zorg aan de Spuistraat.

Sinds december 2014 zijn er diverse poliklinische spreekuren van het OLVG in de Spuistraat. Ook is daar een bloedlab aanwezig. Ook is er een poliklinische locatie op IJburg.

Het ziekenhuis is aangesloten bij de Santeon-groep, die verder onder meer Canisius-Wilhelmina Ziekenhuis (Nijmegen), het Martini Ziekenhuis (Groningen), het Medisch Spectrum Twente (Enschede en Oldenzaal), het Catharina Ziekenhuis (Eindhoven) en het St. Antonius Ziekenhuis in Nieuwegein omvat.






</doc>
<doc id="1126298" url="https://nl.wikipedia.org/wiki?curid=1126298" title="OLVG">
OLVG

Het OLVG is een ziekenhuis in Amsterdam. Het is ontstaan uit de fusie van het Onze Lieve Vrouwe Gasthuis en het Sint Lucas Andreas Ziekenhuis in juni 2015. De besturen van de ziekenhuizen waren al in 2013 gefuseerd. In oktober 2015 vervielen de oude namen en werd de nieuwe, gemeenschappelijke naam OLVG van kracht.

De twee hoofdlocaties zijn OLVG, locatie Oost in Amsterdam-Oost (het voormalige Onze Lieve Vrouwe Gasthuis) en OLVG, locatie West in Amsterdam Nieuw-West (het voormalige Sint Lucas Andreas). Er zijn kleine nevenvestigingen in de Spuistraat en op IJburg.

Het ziekenhuis is aangesloten bij de Santeon-groep, die verder het Canisius-Wilhelmina Ziekenhuis (Nijmegen), het Martini Ziekenhuis (Groningen), het Medisch Spectrum Twente (Enschede en Oldenzaal), het Catharina Ziekenhuis (Eindhoven) en het St. Antonius Ziekenhuis in Nieuwegein omvat.



</doc>
<doc id="1126528" url="https://nl.wikipedia.org/wiki?curid=1126528" title="Trypanosomen">
Trypanosomen

Trypanosomen zijn eencellige dieren behorend tot het geslacht "Trypanosoma". Er zijn verschillende soorten bekend zijn die allemaal parasitair leven en bij mens en dier de oorzaak zijn van een aantal bijzonder gevaarlijke tropische ziektes, zoals in Afrika de slaapziekte en in Zuid-Amerika de ziekte van Chagas. Het merendeel van deze aandoeningen wordt door insecten overgebracht, die de trypanosomen van het ene levende wezen op het andere overbrengen. De belangrijkste overbrenger van de slaapziekte is de tseetseevlieg, die zich voedt met het bloed van gewervelde dieren, in het bijzonder dat van zoogdieren.

De trypanosomen brengen twee tot drie weken in het bloed van de tseetseevlieg door, voordat zij in de speekselklieren van deze insecten komen. Daar pas voltooien zij hun ontwikkeling en worden zij besmettelijk. Als de vlieg dan ook een zoogdier bijt, wordt deze besmet en als gevolg daarvan ziek. Als de trypanosomen op die manier op een nieuwe drager zijn overgegaan, komen zij eerst in het bloed terecht, waar zij tussen de bloedcellen leven. Na een poosje gaan zij over naar de lymfklieren om uiteindelijk hun leven te slijten in het centrale zenuwstelsel. De Gambia-trypanosoom is de veroorzaker van de slaapziekte bij de mens; de verwante Rhodesische trypanosoom, veroorzaakt de nagana, wat een ziekte is bij het vee en een groot aantal andere zoogdieren, waaronder de hond.

Het is in praktijk erg moeilijk om de trypanosomen te bestrijden. Daarvoor zou men alle in een bepaald gebied levende zoogdieren moeten doden, wat men in het verleden in Oost-Afrika wel eens geprobeerd heeft.




</doc>
<doc id="1126630" url="https://nl.wikipedia.org/wiki?curid=1126630" title="Stralendiertjes">
Stralendiertjes

Stralendiertjes (Radiolaria) zijn een protisten-groep van zeer kleine, eencellige organismes die behoren tot de supergroep van de Rhizaria. Stralendiertjes worden in alle zeeën aangetroffen en zijn bekend sinds het Cambrium. Ondanks hun naam zijn het geen echte dieren. De groep wordt zowel als stam, onderstam, klasse of onderklasse ingedeeld.

Stralendiertjes zijn er in talrijke soorten en vormen, de grootte varieert van 0,03 - 2 mm. Om de stralendiertjes goed te kunnen bekijken, is een goede microscoop nodig. Stralendiertjes vallen op door de ingewikkelde structuur van hun kiezelskelet. De vorm van het skelet van de stralendiertjes kan enorm variëren. De eenvoudigste vormen zien eruit als een bolvormig gaaswerk, waardoor de stekeltjes steken. De meer ingewikkelde soorten vertonen kunstige regelmatige en ingewikkelde geometrische vormen. Binnen in dit skelet omvat een hoornachtige capsule de eigenlijke celkern. De in zee levende organismen lijken op zonnediertjes (Heliozoa) die in zoet water voorkomen maar hebben een complexere structuur.

Ook de diatomeeën hebben een kiezelskelet, maar deze hebben geheel andere vormen. Diatomeeën behoren tot de supergroep Chromalveolata.

Stralendiertjes leven in symbiose met microscopische algen, eveneens eencellig, die zich rondom het protoplasma vasthechten. De relatie is mutualistisch: de afvalstoffen van het stralendiertje zijn het voedsel van de algen, die op hun beurt de door hun geproduceerde zuurstof aan het stralendiertje afgeeft. De stralendiertjes kunnen zich verticaal verplaatsen: overdag zakken zij naar de diepten, om 's nachts naar de oppervlakte te stijgen. De aanleiding voor deze verticale trektochten is nog niet bekend. Stralendiertjes leven te midden van het zeeplankton en wanneer ze afsterven vallen ze uiteen, maar hun kiezelskelet van siliciumdioxide lost niet op in zeewater zoals een kalkskelet en blijft behouden en zakt naar de bodem. Hier vormen de skeletjes een bijzondere afzetting die radiolariënslik wordt genoemd, dat een dikte van enkele tientallen en zelfs wel honderden meters kan hebben. Als het slib verhardt wordt het radiolariet genoemd. Omdat er zoveel verschillende soorten zijn en de stralendiertjes al zo lang bestaan zijn de afzettingen van hun kiezelskeletjes belangrijke gidsfossielen.



</doc>
<doc id="1126858" url="https://nl.wikipedia.org/wiki?curid=1126858" title="Pelotte">
Pelotte

Een pelotte is in de orthese- en protheseleer een kussentje dat druk uitoefent op een bepaalde plaats, en dat door een verband of orthesestructuur op zijn plaats wordt gehouden. Dergelijke pelotten worden tegenwoordig vaak van siliconenmateriaal gemaakt.


</doc>
<doc id="1127522" url="https://nl.wikipedia.org/wiki?curid=1127522" title="Spiermaag">
Spiermaag

De spiermaag is een voormaag die niet direct betrokken is bij de vertering, maar het voedsel verkleint door het te kneden. Dieren met een spiermaag zijn onder meer vogels en reptielen. Ook bij geleedpotigen zoals insecten komt een spiermaag voor. De spiermaag van roofvogels als uilen wordt gebruikt om de onverteerde resten van prooidieren tot braakballen te kneden waarna deze worden uitgespuugd. Vogels kennen naast een spiermaag ook een andere voormaag: de kliermaag. 


</doc>
<doc id="1127533" url="https://nl.wikipedia.org/wiki?curid=1127533" title="Osteoderm">
Osteoderm

Een osteoderm (Grieks: "osteon" = bot, "dermis" = huid) is een harde insluiting van de huid, osteodermen komen onder andere voor bij sommige hagedissen en alle krokodilachtigen. Bij de reptielen bestaan osteodermen uit hoornachtig materiaal.


</doc>
<doc id="1127964" url="https://nl.wikipedia.org/wiki?curid=1127964" title="Acceptance and commitment therapy">
Acceptance and commitment therapy

Acceptance and commitment therapy (ACT) is een relatief nieuwe vorm van gedragstherapie die aan het eind van de 20ste eeuw is ontwikkeld door de Amerikaanse psycholoog Steven C. Hayes. In ACT wordt cliënten geleerd zich te richten op zaken die ze op directe wijze kunnen beïnvloeden, zoals hun eigen gedrag, in plaats van controle proberen te krijgen over ervaringen die niet direct te beïnvloeden zijn, zoals emoties en gedachten (dit wordt experiëntiële vermijding genoemd). Dit impliceert een acceptatiegerichte houding ten opzichte van deze emoties en gedachten. Kern van ACT is de filosofie dat het vechten tegen onvermijdelijke zaken uiteindelijk ten koste gaat van een waardevol leven. Sinds maart 2011 is ACT in de Verenigde Staten officieel erkend als evidence based.

De behandeling vindt plaats aan de hand van zes kernprocessen:


Het model gaat ervan uit dat alle kernprocessen met elkaar in verband staan en niet los van elkaar gezien worden. In combinatie kan het toepassen van deze processen leiden tot het ultieme doel van ACT: psychologische flexibiliteit, ook psychische flexibiliteit genoemd. De kernprocessen worden weergegeven in de zogenaamde "hexaflex", een zeshoek waarvan de punten staan voor de verschillende processen die gericht zijn op het centrale doel.

ACT komt voort uit de gedragsanalyse, en is gefundeerd op de zogenaamde Relational Frame Theory (RFT). Conceptueel (met eenzelfde theoretische en filosofische grondslag) is ACT sterk verwant met andere vormen van de zogenaamde derde generatie gedragstherapie, zoals dialectische gedragstherapie(Linehan), aandachtgerichte cognitieve gedragstherapie (mindfulness), gedragsactivatie en functioneel analytische psychotherapie (FAP).
Het belangrijkste onderscheid met cognitieve gedragstherapie (CGT) is dat CGT zich richt op symptoomverlichting door verandering van de "inhoud" van gedachten, terwijl ACT zich richt op het veranderen van de relatie die een cliënt heeft met zijn gedachten, dus het veranderen van de "functie" van deze gedachten.

ACT is beïnvloed door boeddhistische inzichten in de onvermijdelijkheid van menselijk leed, maar staat verder volledig los van het boeddhisme en steunt theoretisch volledig op de RFT. Wel wordt veel gewerkt met aandachtgerichte oefeningen (mindfulness). Daarnaast wordt er veel gebruikgemaakt van metaforen, de therapeutische relatie, ervaringsoefeningen en humor.

In de laatste jaren is uit empirisch onderzoek gebleken dat ACT een effectieve behandelmethode is voor diverse psychische en lichamelijke problemen.
Zo blijkt uit wetenschappelijk onderzoek door middel van zogenaamde randomised controlled trials en klinische gevalsbeschrijvingen dat ACT effectief is bij onder andere chronische pijn, angst en fobieën, depressie, psychotische stoornissen, obsessieve-compulsieve stoornissen, eetstoornissen, arbeidsgerelateerde problemen, levensfaseproblematiek/ouderen, epilepsie, diabetes en verslaving. ACT-interventies zijn ook effectief gebleken bij het verbeteren van sportprestaties bij gezonde mensen.

Naast empirische artikelen zijn er praktische algemene handleidingen voor therapeuten beschikbaar en handleidingen voor specifieke doelgebieden als depressie, psychotrauma, angststoornissen en chronische pijn. Daarnaast is een aantal zelfhulpboeken op de markt voor mensen die lijden aan depressies, angst, trauma's, piekeren, diabetes, chronische pijn, woede, omgaan met dementie in de familie en anorexia nervosa.

In de loop van de tijd is er een aantal punten van kritiek geformuleerd over ACT en RFT, met name door cognitief-gedragstherapeutische psychologen:



</doc>
<doc id="1128827" url="https://nl.wikipedia.org/wiki?curid=1128827" title="Hemp for Victory">
Hemp for Victory

Hemp for Victory is een Amerikaanse korte propagandafilm uit 1943. De film is gemaakt in opdracht van het United States Department of Agriculture, en promoot het telen van hennep. De film is geregisseerd door Raymond Evans en wordt verteld door Lee D. Vickers.
Doordat de film een werk is van de Amerikaanse overheid, heeft het de status van publiek domein.

Hennep is al sinds eeuwen een landbouwproduct. Hennep wordt o.a. gebruikt bij de productie van touw. Kentucky heeft een goed klimaat voor het telen van hennep. Door de oorlog heeft de VS een grote behoefte aan hennep. Patriottische boeren zullen dus overschakelen van mais naar hennep.

Verteller: "For the sailor, no less than the hangman, hemp was indispensable. A 44-gun frigate like our cherished Old Ironsides took over 60 tons of hemp for rigging, including an anchor cable 25 inches in circumference. The Conestoga wagons and prairie schooners of pioneer days were covered with hemp canvas..."

Amerika werd, door de aanval van Japan, zeer onverwacht betrokken in de Tweede Wereldoorlog. Hierdoor moest de oorlogsproductie zeer snel op volle sterkte komen. Er ontstond een tekort aan touw, wat snel opgelost diende te worden. De oplossing werd gevonden in het telen van hennep in Kentucky.
Deze film moest de boeren van Kentucky overhalen om hennep in plaats van mais te verbouwen.




</doc>
<doc id="1128853" url="https://nl.wikipedia.org/wiki?curid=1128853" title="Bromazepam">
Bromazepam

Bromazepam, ook bekend onder de merknaam "Lexotanil" is een benzodiazepine die in tabletvorm verkrijgbaar is respectievelijk 3 mg en 6 mg.

Het heeft een anxiolytische- sedatieve en spierverslappende werking. Het middel behoort tot de middellangwerkende benzodiazepinen en heeft een halfwaardetijd van 16-24 uur, bij oudere mensen kan dat iets langer zijn. De werking is na ongeveer 2 uur op zijn sterkst en het middel werkt dan langzaam uit.

Bromazepam is niet geschikt voor kinderen en mag bij suïcidale mensen slechts beperkt worden voorgeschreven. Bij een overdosering is de kans op overlijden zeer klein, echter niet onmogelijk. Bromazepam heeft de voorkeur boven andere benzodiazepinen indien de patiënt erg lijdt, vooral bij klinische toepassing (als iemand is opgenomen), wordt bromazepam soms gekozen. De huisarts kiest meestal de standaardmiddelen zoals diazepam, oxazepam en
alprazolam.


Dit middel mag niet langer dan 8 tot 12 weken gebruikt worden en dit is inclusief het enkele weken laten uitsluipen van de dosering. De tabletten zijn zowel in 3 als 6 mg verkrijgbaar en zijn ook deelbaar en daardoor makkelijker af te bouwen dan bijvoorbeeld een capsule of een middel waar maar één sterkte van is. Indien het middel langdurig wordt gebruikt dient de uitsluiping langzamer te gebeuren om (langdurige) ontwenningsverschijnselen te voorkomen.



</doc>
<doc id="1129286" url="https://nl.wikipedia.org/wiki?curid=1129286" title="Hellebrin">
Hellebrin

Hellebrin of helleborin is een cardiotoxine, behorend tot de klasse van de bufadienolides, dat in verschillende planten van de helleborus-familie wordt aangetroffen. Het is een sterke ATPase-inhibitor.

Het komt onder meer voor in de kerstroos. In zuivere vorm geëxtraheerd is het een wit, kristallijn poeder met een scherpe, bittere smaak. Planten maken deze giftige stoffen aan om zich te verweren tegen ongedierte.


</doc>
<doc id="1129395" url="https://nl.wikipedia.org/wiki?curid=1129395" title="Rustelozebenensyndroom">
Rustelozebenensyndroom

Het rustelozebenensyndroom (RBS), ook bekend onder de Engelse naam restless legs syndrome (RLS), is een ziektebeeld dat bestaat uit vervelende gevoelens in de benen, die vooral 's avonds optreden, net voor het slapengaan. Dit leidt tot de aandrang de benen te bewegen. Het rustelozebenensyndroom komt voor bij ongeveer 10% van de personen met een blanke huidskleur en neemt meestal toe met de leeftijd, maar de aandoening kan ook maandenlang spontaan wegblijven.

Er treden vier symptomen op, die afhankelijk van de patiënt meer of minder sterk kunnen zijn:

Het stellen van de diagnose vereist een goede anamnese. Registratie van slaap in een laboratorium (polysomnografie) is voor een diagnose niet noodzakelijk, maar kan in sommige gevallen aanvullend toegepast worden: hiervoor worden tijdens slaap een selectie van EEG (hersenenactiviteit), EOG (oogbewegingen), EMG (spieractiviteit, meestal gemeten in het gezicht en aan de benen), ECG (hartspieractiviteit), ademactiviteit (neus en mond) en de hoeveelheid zuurstof in het bloed van de patiënt geregistreerd.

Een verschijnsel dat verwant is aan het rustelozebenensyndroom is het periodiek bewegen van ledematen (periodic limb movement disorder, PLMD, of "myoclonus nocturnus" genoemd). Dit zijn stereotiepe, herhaalde bewegingen van de benen (soms armen) gedurende non-remslaap. Het treedt vooral bij het rustelozebenenyndroom op, maar kan bijvoorbeeld ook bij narcolepsie en andere slaapstoornissen voorkomen. 80% van de patiënten met "rusteloze benen" blijkt ook PLMD te hebben.

Mogelijk zou het rustelozebenensyndroom veroorzaakt zijn door een relatief tekortschieten van de zenuwcellen die signalen doorgeven met dopamine, wellicht doordat de 'ontvangende' zenuwcellen er minder gevoelig voor worden. Er lijkt een erfelijke aanleg voor de aandoening te bestaan. De ijzerhuishouding is in een deel van de gevallen niet op orde.

Deze paragraaf is gebaseerd op:

Een secundaire oorzaak van het rustelozebenensyndroom zal uitgesloten moeten worden, bijvoorbeeld een tekort aan ijzer, anemie of een uremie.

Een kwestie van uitproberen om uit te zoeken wat helpt.

Medicatie kan men overwegen indien patiënten ten minste 3 nachten per week last hebben.

Vrij verkrijgbare pijnstillers zoals ibuprofen kunnen helpen bij lichte gevallen van het rustelozebenensyndroom. Innemen zodra de eerste symptomen optreden.

Dopaminerge middelen zijn de eerste keuze middelen bij matige tot ernstige gevallen van het rustelozebenensyndroom die niet reageert op niet-medicamenteuze maatregelen. Pramipexol, ropinirol, en bromocriptine zijn waarschijnlijk een betere keus dan de combinatie levodopa met carbidopa. Dit komt doordat bij de 3 eerstgenoemde middelen de kans op verergering (zg. paradoxaal effect) kleiner is, en de kans op terugkeer van de klachten kleiner is.

Voor patiënten met milde of periodiek optredende klachten is behandeling met (alleen) een benzodiazepine een optie.

Opiaten zijn over het algemeen geen eerste keus behandeling en zouden slechts mogen worden toegepast bij ernstige therapieresistente vormen van het rustelozebenensyndroom met een belangrijke pijncomponent. Het risico op verslaving is aanwezig, zeker bij de sterk werkende opiaten zoals oxycodon.




</doc>
<doc id="1130176" url="https://nl.wikipedia.org/wiki?curid=1130176" title="Johann Friedrich Blumenbach">
Johann Friedrich Blumenbach

Johann Friendrich Blumenbach (Gotha, 11 mei 1752 - Göttingen, 22 januari 1840) was een Duitse antropoloog en anatoom.

Blumenbach heeft onderzoek naar de mensheid gedaan en maakte een indeling in rassen. In het begin van zijn loopbaan was hij aanhanger van de theorie dat alles voorgevormd was en zich slechts hoefde te ontwikkelen. Hij dacht dat alle organismen zelf een soort kracht in zich hadden werken om zich te ontwikkelen, wat hij "bildungstrieb" noemde. Aan het einde van zijn leven neigde hij meer naar de epigenetica.

Zijn standaardwerk "Handbuch der vergleichenden Anatomie und Physiologie" voltooide hij in 1804.

Hij was onder meer bevriend met de bekende Duitse schrijver-dichter Johann von Goethe.


</doc>
<doc id="1130383" url="https://nl.wikipedia.org/wiki?curid=1130383" title="Isidore Snapper">
Isidore Snapper

Isidore Snapper (Amsterdam, 5 januari 1889 - New York, 30 juni 1973) was een Nederlands internist en hoogleraar Interne geneeskunde.

De vader van Snapper was diamantslijper in Amsterdam. Hij volgde op het Barlaeus Gymnasium zijn middelbare school en begon de medische studie al op vroege leeftijd. Tijdens zijn studie was hij zeer onder de indruk van hoogleraar P.K. Pel.

Zijn assistententijd bracht hij door in Groningen bij Hijmans van den Bergh, alwaar het belang van de klinische chemie voor de kliniek duidelijk werd. Uit die tijd stamt het werk over de bilirubine-reacties. Na terugkeer naar Amsterdam werd Snapper assistent bij P.K. Pel bij wie hij leerde over klinisch onderwijs (dat is onderwijs aan het ziekbed). Toen Pel in 1919 overleed werd Snapper, dertig jaar oud, zijn opvolger voor wat toen de "klinische propedeuse" genoemd werd, de latere "interne geneeskunde".

Aanvankelijk werkte Snapper in het Amsterdamse Binnengasthuis, later in het Wilhelmina Gasthuis toen dit in 1925 academisch ziekenhuis werd. In 1932 werd hier de nieuwe Interne kliniek gebouwd met een collegezaal die geheel naar Snappers ideeën was ontworpen. Hier gaf hij onderwijs. Verschillende leerlingen van hem werden later zelf hoogleraar.

De bekendheid van Snapper groeide, mede door zijn publicaties, tot ver in het buitenland. In de Verenigde Staten deed hij ervaringen op met nieuwe onderzoekmethoden en kwam hij in contact met de Rockefeller Foundation.

Toen hem in 1938 gevraagd werd hoofd te worden van de Medical Department van de universiteit in Peking stemde hij in, mede door de toenemende oorlogsdreiging. In Peking werd hij door de Japanners gevangengenomen en verbleef een paar maanden in een krijgsgevangenkamp.

Via een lange omweg kwam hij in Washington D.C. voor de Amerikaanse regering te werken en hij keerde niet meer terug naar Amsterdam. Hij werkte als hoogleraar aan diverse universiteiten en na zijn pensionering was hij verbonden aan een aantal vooraanstaande klinieken. Ook in Amerika gaf hij college en verschenen vele publicaties van zijn hand. Onder andere publiceerde hij het standaardwerk Bedside Medicine. Nadat hij zijn memoires schreef overleed Snapper in 1973 in New York.

Website Instituut voor Nederlandse Geschiedenis


</doc>
<doc id="1130502" url="https://nl.wikipedia.org/wiki?curid=1130502" title="Kind met special needs">
Kind met special needs

Een kind met special needs is een kind dat medische zorg behoeft. De term wordt vooral gebruikt voor adoptiekinderen. In 2009 was het percentage SN-kinderen dat naar Nederland kwam voor adoptie opgelopen tot 54 %. Hun aandeel neemt snel toe: adoptievergunninghouder Wereldkinderen verwacht dat over vijf à tien jaar alleen nog maar special needs kinderen naar Nederland zullen komen ter adoptie. Onder 'special needs' worden doorgaans medische risico's, operabele handicaps en niet-operabele handicaps gerekend. Soms worden ook kinderen ouder dan drie of vier jaar en kinderen met een belaste achtergrond gerekend onder special needs. De categorie kinderen met medische risico's lijkt op kinderen die in Nederland en België worden opgevangen in de pleegzorg. Adoptie gaat derhalve waarschijnlijk meer en meer vergelijkbare eisen aan adoptieouders stellen als aan pleegouders.

Bij deze categorie gaat het om risico's die zijn ontstaan doordat de moeder van het kind tijdens de zwangerschap ondervoed was, drugs of alcohol gebruikte of blootgesteld was aan andere giftige stoffen, of een infectieziekte of parasiet bij zich droeg die gevaar oplevert voor het kind, zoals leverontsteking, syfilis en toxoplasmose. Ook complicaties bij de bevalling, vroeggeboorte en erfelijke ziektes leiden tot medische risico's. Kenmerk van deze categorie is dat de mate van benodigde medische zorg zeer onzeker is: soms blijkt dat er niets aan de hand is met het kind, en soms is intensieve zorg nodig.

Hier betreft het handicaps die na een of meer operaties kunnen worden verholpen. Veel voorkomend zijn schisis en klompvoeten. Ook hartafwijkingen zoals VSD vallen onder deze categorie. Sommige van de kinderen met deze aandoeningen worden afgestaan omdat hun ouders zich de benodigde medische zorg niet kunnen veroorloven. De mate van benodigde zorg is meestal goed voorspelbaar.

Bij deze categorie zijn de handicaps niet door een operatie te verhelpen. Het gaat om verlammingen van of het ontbreken van ledematen, allergieën, albinisme, slechthorendheid en slechtziendheid, littekens, brandwonden, besmetting met hiv enzovoort. Ook hier is de mate van zorg vaak goed voorspelbaar.

Aspirant adoptieouders kunnen bij hun bemiddelende organisatie aangeven of ze kiezen voor een special needs kind of niet. Als ze kiezen voor special needs moeten ze op een lijst aangeven welke medische risico's of handicaps ze denken aan te kunnen. Overwegingen daarbij zijn bijvoorbeeld ervaringen met bepaalde handicaps, de mate van aversie tegen risico's, nabijheid van medische voorzieningen en de gezinssituatie.


</doc>
<doc id="1130688" url="https://nl.wikipedia.org/wiki?curid=1130688" title="Derde generatie gedragstherapie">
Derde generatie gedragstherapie

De derde generatie gedragstherapie of derde generatie cognitieve gedragstherapie is een stroming binnen de gedragstherapie. De vorige generaties leggen het accent op rechtstreekse verandering van gedrag, emoties of gedachten. De derde generatie richt zich op het leren van mindfulnessvaardigheden, acceptatie en het effectiever leren omgaan met emoties en cognities zonder deze rechtstreeks te willen veranderen. Daarom wordt gesteld dat de derde generatie zich richt op het anders leren omgaan met gedachten en gevoelens, in plaats van op het veranderen van deze. Hierbij wordt meer dan bij andere stromingen gebruikgemaakt van experiëntiële technieken.

Reeds in 1998 had O’Donohue de term “derde generatie gedragstherapie” gebruikt. Hij verwees hiermee aanvankelijk naar de terugkeer van moderne radicaal behavioristische, gedragsanalytische strekkingen in de gedragstherapie. Eenzelfde tendens werd vastgesteld door Kohlenberg e.a. in 2002, doch zij gebruikten niet de term “derde generatie”.

In 2002 vond in Reno (Nevada) een conferentie plaats rond nieuwe stromingen binnen de gedragstherapie. De belangrijkste vertegenwoordigers van die therapievormen gingen op zoek naar wat hun therapie klinisch typeerde en welke gelijkenissen gevonden werden met de andere nieuwe stromingen. Het geheel van deze nieuwe stromingen werd de "derde generatie gedragstherapie" genoemd. De allereerste publicatie hierover was het boek “Mindfulness and Acceptance, expanding the cognitive-behavioral tradition” uit 2004, in 2006 in het Nederlands vertaald als “Mindfulness en acceptatie. De derde generatie gedragstherapie”. Dit boek betekende de echte lancering van het begrip derde generatie gedragstherapie. In de omschrijving die Steven Hayes gaf van de derde generatie gedragstherapie, legde hij minder het accent op het gedragsanalytische, maar meer op een verschuiving van de aandacht naar de context en functies van psychische fenomenen en op het ervaringsgerichte. Sindsdien is het accent in de omschrijving van de derde generatie komen te liggen op aspecten van mindfulness en acceptatie in het omgaan met belevingen. Een aantal auteurs vult dit wel aan met het belang van de gedragsanalyse.

De naam "derde generatie" verwijst naar de chronologische volgorde waarin opeenvolgende grote strekkingen in de gedragstherapie zijn ontstaan:

Hoewel deze generaties onderscheiden lijken, zijn er heel wat overlappingen. Zo werd de cognitieve therapie na een aantal jaren cognitieve gedragstherapie genoemd door Beck, omdat er weer meer gedragstherapeutische technieken (eerste generatie) in werden opgenomen. Een mengeling van tweede en derde generatie is de Mindfulness Based Cognitive Therapy (MBCT). Elementen uit de eerste generatie worden zowat bij alle vormen opgenomen. Het gaat dan ook meer om accentverschuivingen dan om echt volledig verschillende therapievormen.


De derde generatie gedragstherapie botste snel op kritiek vanuit cognitieve hoek. Twee grote lijnen tekenen zich hierin af.

De eerste critici gaven aan dat de derde generatie gedragstherapie niet nieuw was, maar eigenlijk een variant of evolutie binnen de reeds bestaande cognitieve gedragstherapie. Sommigen geven aan dat elementen uit de derde generatie teruggaan op oudere therapievormen. Sommige therapeuten die aan de basis liggen van een therapievorm die tot de derde generatie gedragstherapie gerekend wordt, rekenen hun therapie niet tot een nieuwe generatie, maar tot de cognitieve gedragstherapie. Ook in Nederland kwamen soortgelijke reacties.

Een tweede groep critici erkent wel nieuwe elementen bij de derde generatie gedragstherapie, maar stelt dat de effecten ervan onvoldoende aangetoond zijn. Andere beoordelaars oordelen dan weer omgekeerd.

De term “derde generatie gedragstherapie” wordt intussen internationaal vrij algemeen gebruikt. Algemene handboeken over cognitieve gedragstherapie bespreken de stroming regelmatig en in allerlei wetenschappelijke artikels wordt ernaar verwezen. Ook strikt cognitieve specialisten, zoals Keith Dobson, erkennen intussen het specifieke van de derde generatie: “It is clear, however, that the approach these treatments take to symptoms, distress, and problems is radically different than that of other CBTs, and so their relationship to “mainstream” CBT remains to be discerned.”

In workshops en opleidingen komt het onderwerpen regelmatig aan bod.

Het basiswerk “Inleiding tot de gedragstherapie” wijdt een deel aan de derde generatie gedragstherapie. Ook in andere boeken en tijdschriften duikt het begrip steeds meer op. Zelfs oorspronkelijke critici hebben het begrip intussen aanvaard en hanteren het zelf.

In officieel erkende opleidingen komt de derde generatie gedragstherapie vaak uitdrukkelijk aan bod. Ook in cursussen voor vaktherapeuten vindt dit ingang.

Onderzoek gebeurt soms niet vanuit een bepaalde therapievorm, maar vanuit verschillende benaderingen vanuit de derde generatie. Zo heeft de Cochrane Collaboration een meta-analyse opgezet naar de effecten van de derde generatie gedragstherapie op depressie.

Onderzoek naar de kenmerken van therapeuten van de tweede en derde generatie gedragstherapie bevestigt de verwachte verschillen: therapeuten van de tweede generatie gebruiken in de praktijk meer cognitieve herstructurering en relaxatie, terwijl therapeuten van de derde generatie mindfulness- en acceptatietechnieken gebruiken, evenals exposure. Derde-generatie-therapeuten waren ook meer eclectisch in aanpak.

In Nederland heeft de Universiteit Twente een onderzoekslijn lopen rond de derde generatie gedragstherapie.


</doc>
<doc id="1130918" url="https://nl.wikipedia.org/wiki?curid=1130918" title="Steven Hayes">
Steven Hayes

Steven C. Hayes (1948) is een Amerikaans psycholoog en hoogleraar aan de University of Nevada te Reno, departement psychologie. Hij is mee de grondlegger van de "Relational Frame Theory" (RFT) en "Acceptance and commitment therapy"(ACT). 

Hayes is van oorsprong opgeleid in de gedragsanalyse, een behavioristische stroming binnen de psychologie die sterk beïnvloed is door Burrhus F. Skinner. Hij was onder ander betrokken bij het gedragsanalytisch onderzoek van Jacob R. Kantor (1888-1984). Hoewel het behaviorisme op de achtergrond raakte in de cognitieve revolutie, ging een groep onderzoekers toch ononderbroken door. Langzaam maar zeker kwamen er nieuwe ontwikkelingen. Zo ontwikkelde Hayes samen met Dermot Barnes-Holmes en een aantal anderen de Relational Frame Theory (RFT), die een behavioristische en wetenschappelijk toetsbare verklaring levert voor complex menselijk gedrag, zoals taal en cognitie, humor, het gebruik van analogie, metaforen en dergelijke. Binnen de leertheorie wordt 'relational framing' naast klassieke en operante conditionering gezien als één van de manieren waarop mensen kunnen leren. Formeel is 'relational framing' operant gedrag, een hogere orde van operant leren. Tevens vormt RFT de theoretische basis voor Acceptance and commitment therapy (ACT).

Hayes houdt zich op het moment bezig met het geven van lezingen over ACT en RFT, en het doen van onderzoek naar de effectiviteit van ACT als behandelmethode voor psychopathologie.

De felheid waarmee Hayes zijn theoretische standpunten verdedigt roept bij onderzoekers en therapeuten uit de cognitieve gedragstherapie soms negatieve emoties op. 


</doc>
<doc id="1130996" url="https://nl.wikipedia.org/wiki?curid=1130996" title="Coëlho - Zakwoordenboek der Geneeskunde">
Coëlho - Zakwoordenboek der Geneeskunde

Het Zakwoordenboek der Geneeskunde ook bekend als de Coëlho of het rode boekje, is een naslagwerk voor mensen die door studie of beroepshalve met de medische terminologie te maken hebben. Het bevat ruim 40.000 medische termen. Het wordt hedendaags uitgegeven door Elsevier.
De uitgave werd tussen 1937 en 1946 samengesteld door dokter M.B. Coëlho onder de titel "Practisch verklarend zakwoordenboek der geneeskunde". Na het overlijden van Coëlho in 1947 werden de 3e en 4e druk verzorgd door dr. P.H. van Rooijen. Van 1956 tot 1989 werden de 5e tot en met de 23ste druk bewerkt door de arts G. Kloosterhuis. Vanaf de 24e druk is de bewerking in handen van drs. A.A.F. Jochems, medisch bioloog/docent en drs. F.W.M.G. Joosten, arts/docent.

In 2012 verscheen de 30e druk. Ook bestaat er een internetversie van het boek. 


</doc>
<doc id="1131059" url="https://nl.wikipedia.org/wiki?curid=1131059" title="Cognitieve gedragstherapie">
Cognitieve gedragstherapie

Cognitieve gedragstherapie (cgt) is een mengeling van gedragstherapie met interventies die ontwikkeld zijn vanuit de cognitieve psychologie. De kern is de veronderstelling dat zogenaamde "irrationele" cognities (gedachten) zorgen voor disfunctioneel gedrag, zoals vermijdingsgedrag of agressie. De technieken die gebruikt worden in de cognitieve gedragstherapie richten zich op het veranderen van de inhoud van deze irrationele cognities. Grondleggers van cgt zijn Aaron Beck en Albert Ellis. Daarnaast wordt gewerkt met technieken uit de klassieke gedragstherapie. Deze staan bij cgt echter ten dienste van het veranderen van cognities.

De basis van cgt wordt gevormd door het cognitieve model. In dit model wordt beschreven hoe gedachten over een situatie tot gedrag en gevoelens leiden. Dit wordt schematisch weergegeven in een zogenaamd ABC-schema, ook wel G-schema genoemd:

Zo kan iemand die depressief is bij het (A) tegenkomen van zijn baas denken (B) "O nee hè, ik krijg weer een slechte beoordeling straks" en zich daardoor (C) depressief gaan voelen en zijn baas proberen te vermijden, waardoor hij in de problemen raakt.
Een andere theorie is dat cgt zich richt op het activeren van stimuli in het cognitieve netwerk van de cliënt die niet compatibel zijn met irrationele cognities en schema's.

De interventies van cgt richten zich primair op het veranderen van de B in het ABC schema, wanneer blijkt dat deze gedachte irrationeel of niet-helpend is. Dit kan gebeuren door middel van een groot aantal technieken, waaronder:

Er bestaan verschillende vormen van cgt:

Cgt is op dit moment waarschijnlijk de meest toegepaste vorm van psychotherapie. Uit veel onderzoek blijkt dat cgt effectief is in het bestrijden van symptomen bij verschillende vormen van psychopathologie. 

Behavioristische therapeuten en onderzoekers wijzen erop dat uit studies blijkt dat cognitieve interventies niet bijdragen aan de werkzaamheid van cgt, maar dat de werkzaamheid wel afhangt van gedragsmatige interventies. Bovendien is er kritiek op de aanspraak die cgt doet op de ratio, het analytische denkvermogen van de cliënt. Dit heeft geleid tot de ontwikkeling van bijvoorbeeld Acceptance and Commitment Therapy (ACT) en andere vormen van de derdegeneratiegedragstherapie.



</doc>
<doc id="1131275" url="https://nl.wikipedia.org/wiki?curid=1131275" title="Longfibrose">
Longfibrose

Longfibrose, ofwel bindweefselvorming in de longen, is een chronische aandoening waarbij het longweefsel minder goed functioneert. 
Normaal is de long in staat om voldoende zuurstof op te nemen voor de dagelijkse behoefte. In geval van longfibrose is de mogelijkheid om zuurstof op te nemen verminderd. Dit heeft tot gevolg dat de betrokkene kortademig wordt, snel moe is en weinig energie heeft.
In sommige gevallen kan een longtransplantatie overwogen worden.

Longfibrose kan aanwijsbare en niet-aanwijsbare oorzaken hebben. De oorzaak is onderverdeeld in 4 categorieën:
•Onbekende oorzaak
""De meest voorkomende vorm van longfibrose is de idiopathische pulmonale fibrose (IPF). Idiopathisch komt uit het Grieks en betekent: onbekende oorzaak. Men denkt dat deze vorm van longfibrose ontstaat door een abnormale reactie van het longweefsel na beschadiging, waardoor uiteindelijk littekenvorming in de longen ontstaat""
•Blootstelling aan bestraling, inademing van allerlei stoffen, bepaalde infecties en het gebruik van sommige soorten medicatie
•Onderliggende auto-immuunziekten zoals bijvoorbeeld sclerodermie of reuma.
•Erfelijke vormen van longfibrose.
Dit betreft ongeveer 10-15% van de niet-aanwijsbare oorzaken



</doc>
<doc id="1131327" url="https://nl.wikipedia.org/wiki?curid=1131327" title="Disability-adjusted life years">
Disability-adjusted life years

Disability-adjusted life years (levensjaren gecorrigeerd voor beperkingen, of DALY's) zijn een maat voor de totale last die ontstaat door ziektes.

De maat is ontwikkeld door de Wereldgezondheidsorganisatie. De DALY meet niet alleen het aantal mensen dat vroegtijdig sterft door ziekte, maar meet ook het aantal jaren dat mensen leven met beperkingen door ziekte. Mortaliteit en morbiditeit worden dus beide meegenomen in één index: in formule DALY = YLL ("Years of Life Lost") + YLD ("Years Lived with Disabilities").

Voor elk type beperking is een conversiefactor tussen 0 en 1 vastgesteld. Ziektes die sterfte op jonge leeftijd veroorzaken (bijvoorbeeld aids) en ziektes die bij veel mensen op jonge leeftijd sterke beperkingen veroorzaken (zoals psychiatrische ziektes) dragen sterk bij aan de totale DALY van een populatie. 

Doorgaans worden DALY's gebruikt om beslissingen over de gezondheidszorg te ondersteunen. 

In maatschappelijke kosten-batenanalyses worden DALY's ook toegepast om de efficiëntie van milieubeleid vast te stellen. Bijvoorbeeld langdurige blootstelling aan fijnstof resulteert in Nederland in 10.000 [±3.000] DALY's per miljoen per jaar. De DALY's kunnen eenvoudig worden vertaald naar maatschappelijke kosten, die derhalve een uitdrukking zijn van de gezondheidsschade van fijnstof. Deze kunnen worden afgezet tegen de kosten van milieumaatregelen om fijn-stofconcentraties terug te dringen.

In Nederland leidt blootstelling aan geluid in 2007 tot 2300 DALY’s per 1 miljoen inwoners. 
Geluid vormt hiermee na chronische blootstelling aan fijnstof de grootste milieugerelateerde bedreiging van de gezondheid.


</doc>
<doc id="1131455" url="https://nl.wikipedia.org/wiki?curid=1131455" title="Thaumatroop">
Thaumatroop

Een thaumatroop (Oudgrieks: "thauma" = wonder, "trope" = draaiing) is aan twee zijden bedrukt vlak waaraan aan de zijkanten touwtjes bevestigd zijn. Door de touwtjes snel tussen de vingers te rollen, wordt afwisselend de voor- en achterkant van de thaumatroop zichtbaar. Indien dit snel genoeg gebeurt, lijkt het alsof beide afbeeldingen samensmelten. In het oud-Grieks betekent θαυμάζω (thaumadzo) bewonderen.

De thaumatroop werd in 1824 in Engeland uitgevonden door de natuurkundige John Ayrton Paris. De werking van de thaumatroop is gebaseerd op de persistentie van het menselijk oog.

Een veel gehanteerd thema op thaumatropen is dat van een lege kooi op de ene kant en een vogel op de andere kant. Door snel te draaien lijkt het of de vogel zich in de kooi bevindt.

Vooral in de negentiende eeuw waren thaumatropen geliefd speelgoed. De thaumatroop kan als vroege voorloper worden gezien van de film. De fenakistiscoop en zoötroop zijn voorbeelden van latere en complexere apparaten die met meer afbeeldingen werken. Anders dan bij de thaumatroop worden de beelden hier niet tot een geheel samengesmolten, maar suggereren ze beweging.



</doc>
<doc id="1131874" url="https://nl.wikipedia.org/wiki?curid=1131874" title="Nerol">
Nerol

Nerol is een natuurlijk monoterpeen-alcohol met een frisse, bloem- en citroenachtige geur.

Nerol komt voor in diverse soorten etherische olie, zoals citroengrasolie, citronellaolie en immortelle olie. De naam is afkomstig van neroliolie, de etherische olie van de bloesem van de bittere sinaasappelboom.

Nerol wordt vrijwel altijd synthetisch gemaakt uit pineen. Nerol is het "cis"-isomeer van geraniol. Het dehydreert gemakkelijk tot limoneen.



</doc>
<doc id="1131901" url="https://nl.wikipedia.org/wiki?curid=1131901" title="Citronellol">
Citronellol

Citronellol of dihydrogeraniol is een natuurlijk voorkomend acyclisch terpeen. Er komen 2 optische isomeren in de natuur voor. (+)-Citronellol, dat wordt gevonden in citronella, met inbegrip van het citroengras (50%), is een meer voorkomend isomeer dan (-)-citronellol, dat wordt gevonden in oliën uit rozen (18-55%) en pelargoniums. De stof komt voor als een kleurloze stroperige vloeistof.

Citronellol wordt gebruikt in parfum, shampoo, deodorant, haargel, zeep en als stof voor insectensprays.

Citronellol wordt wereldwijd gebruikt als geurstof en smaakstof. Bij gebruik in cosmetica, waaronder parfums dient citronellol vermeld te worden als het een bepaalde concentratie overschrijdt, omdat het een bekend allergeen is. Citronellol moet wel worden vermeden door mensen met allergieën voor parfum.




</doc>
<doc id="1132012" url="https://nl.wikipedia.org/wiki?curid=1132012" title="Tragus (anatomie)">
Tragus (anatomie)

Tragus is de wetenschappelijke benaming voor het stukje kraakbeen aan de voorzijde van het oor, voor de gehoorgang.


</doc>
<doc id="1133163" url="https://nl.wikipedia.org/wiki?curid=1133163" title="Diamond-Blackfan-anemie">
Diamond-Blackfan-anemie

Diamond-Blackfan-anemie is een aangeboren afwijking waarbij het lichaam te weinig rode bloedcellen aanmaakt ('bloedarmoede'). De ziekte openbaart zich vaak in het eerste levensjaar.


</doc>
<doc id="1133185" url="https://nl.wikipedia.org/wiki?curid=1133185" title="Helix (oor)">
Helix (oor)

Helix is de medische benaming voor de buitenste rand van de oorschelp. Het oorspronkelijk Griekse woord betekent spiraal.


</doc>
<doc id="1133760" url="https://nl.wikipedia.org/wiki?curid=1133760" title="Papovavirus">
Papovavirus

Een papovavirus is een lid van de familie Papovaviridae van de virussen. Papovaviridae bevat twee genera: papillomavirus en polyomavirus.

De naam is afgeleid van drie afkortingen: Pa van papillomavirus, Po van polyomavirus, en Va van "vacuolating" (simian vacuolating virus 40 of SV40, waarvan nu geweten is dat ze behoort tot het genus polyomavirus).

Papovavirussen zijn DNA-virussen met een dubbele streng van DNA, en die een icosahedrale vorm hebben, en geen enveloppe van lipoproteïnen heeft.

Ze worden gewoonlijk aangetroffen in mensen en andere species, meestal zoogdieren. Het virus dat het vaakst ziekten veroorzaakt bij mensen is het humane papillomavirus.

Nota: deze familie wordt niet meer gebruik in de recente taxonomie; elk genus is toegekend aan zijn eigen familie, respectievelijk Papillomaviridae en Polyomaviridae.


</doc>
<doc id="1133764" url="https://nl.wikipedia.org/wiki?curid=1133764" title="Chromaticiteit">
Chromaticiteit

Chromaticiteit is de kwaliteit van een kleur zoals gedefinieerd door zijn kleurtint, verzadiging en helderheid. In de studie van de perceptie van kleur was een van de eerste wiskundig gedefinieerde kleurruimten de "CIE 1931 XYZ kleurruimte" (ook bekend als de CIE 1931 kleurruimte), gecreëerd door de The International Commission on Illumination (CIE) in 1931. Zie ook Kleurencirkel.

Voor een kleurentelevisie zijn de golflengten van de basiskleuren:

De kleurtint wordt voorgesteld als een hoek. Men neemt op de kleurendriehoek het witpunt als center. Wanneer men dit witpunt door rechte lijnen met de hoekpunten van de driehoek verbindt, kan men door middel van een dergelijke lijn, die dan als vector wordt beschouwd, de kleurtint aangeven door de positie waarin de vector zich bevindt. Met de kleurtint wordt dus de golflengte van de kleur bedoeld.

De tweede grootheid waarmee een kleur wordt gedefinieerd, is de verzadiging, die bijvoorbeeld het verschil aangeeft tussen licht- en donkergroen, of tussen licht- en donkerrood. De kleurtint rood met een bepaalde golflengte kan men dus waarnemen als een diep donkerrood, maar ook als lichtroze, waarbij in beide gevallen de kleurtint, dus de golflengte, dezelfde blijft.

Bij zwart-wittelevisie is enkel de helderheidscomponent aanwezig.

Deze drie componenten zijn onafhankelijk van elkaar.



</doc>
<doc id="1133923" url="https://nl.wikipedia.org/wiki?curid=1133923" title="Etienne Sokal">
Etienne Sokal

Etienne M. Sokal is een Belgisch kinderarts en als hoogleraar in de pediatrie (kindergeneeskunde) verbonden aan de faculteit geneeskunde, subfaculteit gynaecologie, verloskunde en pediatrie van de Université catholique de Louvain (UCL). Hij is tevens hoofd van de afdeling pediatrie en van het pediatrisch onderzoeksinstituut van de Cliniques universitaires Saint-Luc (CLIN) van de UCL in Sint-Lambrechts-Woluwe.

Sokal behaalde in 1983 zijn bul in de medicijnen, de chirurgie en de verloskunde, in 1988 een bevoegdheid op het gebied van de pediatrie en in 1993 een medisch vervolgdiploma.

Hij kwam op 12 december 2007 in het nieuws toen er werd aangekondigd dat hij na een zeven jaar durend onderzoek een vaccin had ontwikkeld waarmee klierkoorts kan worden bestreden. Het vaccin is vooral effectief wanneer men er op zeer jeugdige leeftijd mee wordt ingeënt.



</doc>
<doc id="1134350" url="https://nl.wikipedia.org/wiki?curid=1134350" title="Consolidatie (geneeskunde)">
Consolidatie (geneeskunde)

Consolidatie is in de geneeskunde een term die wordt gebruikt voor het op elkaar zitten van weefsels, waardoor een hard gedeelte wordt verkregen.

Dit is bijvoorbeeld het geval bij longontsteking, wanneer er consolidatie optreedt na het hoesten, koorts en pijn. Botbreuken kunnen ook consolideren, waarmee een volledige genezing wordt omschreven. 


</doc>
<doc id="1134370" url="https://nl.wikipedia.org/wiki?curid=1134370" title="Syndroom van Smith-Lemli-Opitz">
Syndroom van Smith-Lemli-Opitz

Het syndroom van Smith-Lemli-Opitz (SLO) is een zeldzame autosomaal recessieve erfelijke aandoening waarbij onvoldoende cholesterol wordt aangemaakt en is voor het eerst beschreven in 1964 door de drie onderzoekers Smith, Lemli en Opitz. Gedurende dertig jaar wist men niet veel meer van het syndroom dan dat de kinderen met dit syndroom veel uiterlijke kenmerken gemeen hadden.

SLO is een zeldzame aandoening die voorkomt bij 1 op de 20.000 - 40.000 pasgeborenen. Het wordt veroorzaakt door een verandering in de erfelijke eigenschap van DHRC7 (het DHRC7-gen). Dit gen beschrijft in het lichaam de aanmaak van het enzym 7-dehydrocholesterol reductase. Door de mutaties in het DHRC7 gen, wordt dit enzym onvoldoende of niet aangemaakt. De functie van 7-dehydrocholesterol reductase is het omzetten van 7-dehydrocholesterol in cholesterol. Deze omzetting verloopt bij kinderen met SLO onvoldoende. Metabool onderzoek kan een verhoging van de hoeveelheid 7-dehydrocholesterol laten zien en een verlaagde hoeveelheid cholesterol bij kinderen met SLO. Omdat cholesterol tijdens de ontwikkeling op allerlei plaatsen in het lichaam een belangrijke rol speelt, hebben kinderen met SLO meestal een combinatie van aangeboren afwijkingen.


</doc>
<doc id="1134451" url="https://nl.wikipedia.org/wiki?curid=1134451" title="Folpet">
Folpet

Folpet (ISO-naam) is een fungicide. Het behoort tot de ftaalimiden, zoals ook captan en captafol. In zuivere toestand komt het voor als kleurloze kristallen. Technisch folpet heeft een zuiverheid van minimaal 94% (voor de Europese Unie; voor de FAO is dit 86%).

Folpet werd in het begin van de jaren '50 van de 20e eeuw op de markt gebracht. In 1989 werd het wereldwijd verbruik op meer dan 5.000 ton geschat. Merknamen zijn onder meer "Folpan" (Makhteshim Agan International), "Acryptan" (Bayer) en "Folfal" (CMPA). In Frankrijk wordt de stof "folpel" genoemd.

Folpet wordt, als een waterige dispersie, op de bladeren versproeid. Het wordt tegen verscheidene schimmels gebruikt. In Europa wordt het vooral bij de teelt van de gewone tarwe, tomaten of wijndruiven gebruikt.

Folpet wordt ook in kleine concentraties toegevoegd aan sommige verven en plastics.

Folpet heeft een lage acute toxiciteit bij zoogdieren. Het is laag toxisch voor vogels en bijen, en is matig toxisch voor vissen, ongewervelde waterdieren, algen en regenwormen.

Folpet is zeer irriterend voor de ogen en herhaald of langdurig contact kan de huid gevoelig maken.

Bij proeven op lange termijn bleek folpet kankerverwekkend te zijn bij muizen (niet bij ratten). Op basis hiervan wordt folpet beschouwd als mogelijk kankerverwekkend bij de mens.

De aanvaardbare dagelijkse inname (ADI) van folpet is vastgesteld op 0,1 mg per kilogram lichaamsgewicht en per dag. Uit berekeningen bleek dat deze inname zou kunnen overschreden worden bij peuters in het geval van tafeldruiven of tomaten. MRL ("maximum residue levels") van 5, 3 en 0,05 mg/kg werden daarom voorgesteld voor respectievelijk druiven, tomaten en tarwe.

In de bodem breekt folpet binnen enkele dag af via het zeer reactieve thiofosgeen en ftaalimide tot ftaalamidezuur en ftaalzuur. In water hydrolyseert folpet snel tot ftaalimide, dat stabiel is bij pH neutraal tot zuur.

In het kader van de Europese pesticidenrichtlijn (Richtlijn 91/414/EEG) werd folpet als bestaande werkzame stof onderzocht naar gezondheids- en milieurisico's. Op basis van de resultaten van deze evaluatie heeft de Europese Commissie folpet opgenomen in de lijst van werkzame stoffen (bijlage 1 bij de genoemde richtlijn). Deze registratie ging in op 1 oktober 2007 en loopt tot 30 september 2017. De registratie geldt voor gebruik van folpet bij wintertarwe; bij andere toepassingen moeten eerst de nodige gegevens verstrekt worden om aan te tonen dat er ook dan aan de voorwaarden uit de richtlijn kan worden voldaan.




</doc>
<doc id="1134909" url="https://nl.wikipedia.org/wiki?curid=1134909" title="Romantiek (stemming)">
Romantiek (stemming)

Romantiek is de gemoedstoestand van mensen die op emotioneel en/of erotisch vlak wederzijdse geestverwantschap ervaren met elkaar.

Deze gemoedstoestand kan opgeroepen worden door een context die beide personen stimuleert exclusieve aandacht aan de ander te besteden en waarin beide personen zich behaaglijk voelen. 

Hoe zo'n context er precies uitziet verschilt van persoon tot persoon.

Voorbeelden van context die in de Westerse wereld vaak met romantiek wordt geassocieerd: een strandwandeling, kaarslicht, kamp- en openhaardvuur, het nuttigen van een flesje wijn, een etentje (al dan niet in een restaurant).


</doc>
<doc id="1134944" url="https://nl.wikipedia.org/wiki?curid=1134944" title="Beenderkool">
Beenderkool

Beenderkool (dierlijk houtskool) is een korrelig materiaal dat gemaakt wordt door botten te verhitten in afwezigheid van zuurstof. Het bestaat voornamelijk uit calciumfosfaat en een beetje koolstof. Beenderkool heeft een zeer groot oppervlak per gram en heeft daardoor een zeer grote opnamecapaciteit van lood, kwik en arseen.

Beenderkool wordt op soortgelijke manier gebruikt als actieve kool, bijvoorbeeld om fluoride uit aquariumwater te verwijderen en om rietsuiker te ontkleuren. Omdat de beenderkool niet in het eindproduct zit wordt het beschouwd als parve/kosher. Ook bij de productie van vaseline wordt het gebruikt, hier om ruwe olie te zuiveren en te bleken.

Beenderkool wordt ook gebruikt als zwart pigment. Soms in verf voor gebruik in schilderijen omdat het het diepst verkrijgbare zwart oplevert. Meestal wordt trouwens gewoon houtskool zwart genoeg bevonden. 'Ivoor zwart' werd in het verleden verkregen door verkoold ivoor te vermalen en te mengen met olie. Hiervoor wordt tegenwoordig geen ivoor gebruikt omdat het te duur is en omdat de dieren die worden gebruikt om ivoor uit te winnen beschermd zijn.



</doc>
<doc id="1135331" url="https://nl.wikipedia.org/wiki?curid=1135331" title="Ite Boerema">
Ite Boerema

Ite Boerema (Uithuizen 14 oktober 1902 - 23 juni 1980) was een Nederlands chirurg en, met zijn leerling W.H. Brummelkamp, grondlegger van de hyperbare zuurstoftherapie (HBO, "Hyperbaric Oxygen Therapy"). Ook hypothermie bij hartoperaties en hyperthermie bij kanker waren onderwerp van zijn onderzoek. 

Boerema studeerde geneeskunde aan de Rijksuniversiteit Groningen en promoveerde in 1927 op een proefschrift over het sluiten van de neurale buis. Voor met zijn chirurgische specialistenopleiding te beginnen maakte hij een studiereis door Amerika, evenals zijn collega-hoogleraar chirurgie in het Binnengasthuis, Kummer. Hij was algemeen chirurg in Groningen in de jaren 1935-1946. Daarna was hij hoogleraar algemene chirurgie aan de Universiteit van Amsterdam in het Wilhelmina Gasthuis in de jaren 1946-1973. Hij was een zeer vruchtbaar auteur met meer dan 250 artikelen. Onder zijn leiding kwamen 70 proefschriften tot stand en twaalf van zijn leerlingen zijn later zelf hoogleraar geworden. 

De eerste hogedruktank voor medische toepassing (1959) stond in het Wilhelmina Gasthuis in Amsterdam. Hij werd aanvankelijk gebruikt om hartoperaties in uit te voeren. Toen het 'WG' verhuisde naar het Academisch Medisch Centrum is deze tank meegegaan naar het AMC waar hij nog altijd gebruikt wordt.

Boerema was lid van de Koninklijke Nederlandse Akademie van Wetenschappen, Ridder in de Orde van de Nederlandse Leeuw en Officier in het legioen van Eer. Daarnaast had hij een aantal eredoctoraten.

Dit is slechts een zeer kleine selectie van enkele markante en de meest recente items uit een lijst van meer dan 250 items. 


portret in de collectie van de UvA.


</doc>
<doc id="1135836" url="https://nl.wikipedia.org/wiki?curid=1135836" title="Antifosfolipidesyndroom">
Antifosfolipidesyndroom

Antifosfolipidesyndroom (APS) is een stollingsneiging veroorzaakt door autoantistoffen gericht tegen fosfolipiden: cardiolipine en/of het lupus-anticoagulans. Antifosfolipideantistoffen komen bij 5-10% van de gezonde mensen voor, maar vaker bij ouderen en chronisch zieken. Bij SLE en reuma worden ze vaker gevonden.
Bij een positief lupus-anticoagulans is de kans op een trombose ongeveer 10x zo hoog. Bij de aanwezigheid van anticardiolipine antistoffen is het risico ongeveer drie keer verhoogd. Waarschijnlijk geldt: hoe meer antistoffen, hoe hoger het risico. Echter bij allerlei infectieziektes zijn voorbijgaand antifosfolipideantistoffen aantoonbaar, zonder dat er sprake is van antifosfolipidesyndroom. Van de mensen met een eerste diep-veneuze trombose voldoet slechts een klein deel aan de criteria voor antifosfolipidesyndroom. En bij SLE-patiënten is het risico op een trombose ook verhoogd als er geen antifosfolipideantistoffen aantoonbaar zijn.

Bij een deel van de patiënten met lupus erythematodes is er bij laboratoriumonderzoek een "vertraagde" bloedstolling, vooral in de APTT. In eerste instantie was niet duidelijk wat hiervan de oorzaak was, en werd de aanwezigheid van het lupus-anticoagulans verondersteld. Bij nader onderzoek bleken er antistoffen aanwezig te zijn gericht tegen eiwitten die betrokken zijn bij de bloedstolling. Deze werden in eerste instantie ontdekt als antistoffen tegen een onderdeel van het celmembraan: het fosfolipide cardiolipine. Tegenwoordig wordt aangenomen dat de antistoffen niet gericht zijn tegen cardiolipine zelf, maar tegen eiwitten die zich daaraan binden, zoals beta-2-glycoproteïne-1 en protrombine. Door de binding van antifosfolipideantistoffen werkt de bloedstolling minder snel. Toch lopen mensen met deze antistoffen (paradoxaal) kans op gevolgen van een te actieve bloedstolling: veneuze trombose, herseninfarct, hartinfarct, maar ook miskraam en vroeggeboorte. Mogelijk overcompenseert de bloedstolling voor de bloedstollingsvertragende effecten van de antifosfolipideantistoffen.

In 1999 werden de criteria van Sapporo opgesteld. In 2006 werden deze herzien.
Er moet voldaan zijn aan ten minste 1 klinisch en ten minste 1 labcriterium.

De antistoffen zelf kunnen niet behandeld worden. Mensen die een trombose hebben doorgemaakt, moeten ontstold worden, bijvoorbeeld met acenocoumarol. Het is niet zeker of de zwangerschapsproblemen voorkomen kunnen worden door het slikken van carbasalaatcalcium.

De NVLE-landelijke vereniging voor mensen met lupus en aanverwante aandoeningen heeft een speciale website rondom dit syndroom



</doc>
<doc id="1135926" url="https://nl.wikipedia.org/wiki?curid=1135926" title="Brillenkoker">
Brillenkoker

Een brillenkoker of brillendoos is een stevig kokervorming doosje waarin een bril veilig kan worden opgeborgen. Veelal gaat het om een leesbril en/of zonnebril. 

Behalve kokers zijn er ook allerlei etuis op de markt. Deze kunnen zowel van stevig als soepel materiaal zijn en zijn bedoeld om de bril te beschermen tegen beschadiging (verbuigingen) of vuil en vlekken. De meeste brilbezitters hebben een voorkeur voor een stevige koker, omdat deze de bril beter beschermt. Mensen die zowel een gewone bril als een zonnebril op sterkte bezitten, bewaren de bril die niet gedragen wordt vaak in een brillenkoker.

Bij kamperen en bij sporten wordt vaak een (stevige) brillenkoker gebruikt omdat de kans op beschadiging bij die activiteiten groter is dan normaal.

Eenvoudige brillenkokers worden meestal bij de aanschaf van een nieuwe bril meegegeven, tezamen met een brillendoekje. Opticiens verkopen de kokers echter ook los.



</doc>
<doc id="1136394" url="https://nl.wikipedia.org/wiki?curid=1136394" title="Syndroom van Kearns-Sayre">
Syndroom van Kearns-Sayre

Het syndroom van Kearns-Sayre (KSS) is een zeldzame (ca. 1:600.000) energiestofwisselingsziekte. De ziekte hoort ook thuis in de groepen mitochondriële ziekten en spierziekten. Het syndroom werd voor het eerst beschreven in 1958 door de Amerikaanse oogartsen Thomas P. Kearns (1922-2011) en George Pomeroy Sayre (1911-1992).

De verschijnselen van patiënten met mitochondriale ziekten zijn enorm divers. Dit komt doordat mitochondriën in alle cellen voorkomen. Zodra er in deze cellen een energiecrisis ontstaat leidt dit tot het slecht werken van deze cellen. Wel is het zo, dat vooral die weefsels waarin veel mitochondriën in de cellen voorkomen omdat zij veel energie nodig hebben, het meest frequent klachten geven. Bij het syndroom van Kearns-Sayre zijn de klachten vaak spierklachten, hartklachten, hangende oogleden, hersenfunctiestoornissen leidend tot geestelijke achterstand, bewegingsstoornissen en soms zelfs epileptische aanvallen.


</doc>
<doc id="1136664" url="https://nl.wikipedia.org/wiki?curid=1136664" title="Chloorazijnzuur">
Chloorazijnzuur

Chloorazijnzuur, ook wel monochloorazijnzuur, is een chemische verbinding met de molecuulformule ClCHCOOH. Chloorazijnzuur is een witte vaste stof die een sterk irriterende en stekende geur heeft. De stof lost makkelijk op in water, ethanol en andere organische oplosmiddelen. Chloorazijnzuur is een sterker zuur dan azijnzuur door de elektronzuigende werking van het chlooratoom.

Chloorazijnzuur kan gemaakt worden door azijnzuur te laten reageren met chloorgas in aanwezigheid van katalytische hoeveelheden azijnzuuranhydride of acetylchloride. Chloorazijnzuur vindt vele toepassingen in de synthese van andere stoffen, zo kan het gehydrolyseerd worden met loog tot glycolzuur of omgezet worden tot malonzuur.


</doc>
<doc id="1136989" url="https://nl.wikipedia.org/wiki?curid=1136989" title="Isala (ziekenhuis)">
Isala (ziekenhuis)

Isala is een ziekenhuisgroep in het IJsselland (Isala is een oude Latijnse naam voor IJssel), en bestaat uit 2 ziekenhuizen waarvan de grootste in Zwolle en een kleinere in Meppel. Ook heeft het ziekenhuis drie kleine vestigingen met alleen poliklinische zorg in Kampen, Steenwijk en Heerde.

Isala ontstond in de vroege 21e eeuw als een fusie van het katholieke ziekenhuis De Weezenlanden, vlak buiten de gracht ten zuiden van de binnenstad, en het Sophia-ziekenhuis aan de Ceintuurbaan. De Weezenlanden is uiteindelijk afgebroken, terwijl op de plek van het Sophia-ziekenhuis een nieuw ziekenhuis werd gebouwd, terwijl het Sophia-ziekenhuis langzaamaan werd afgebroken.

Het is een van de grotere ziekenhuizen van Nederland, en het grootste niet-academische ziekenhuis, met ca. 1.116 bedden, waar ook vrijwel alle medische specialismen vertegenwoordigd zijn. Medio 2016 zijn er 6.247 (4.485 fte) medewerkers aan verbonden. Isala is een regionaal centrum voor tweede- en derdelijnszorg. Daarnaast is Isala Zwolle een van de elf traumacentra in Nederland.



</doc>
<doc id="1137078" url="https://nl.wikipedia.org/wiki?curid=1137078" title="Hersenparenchym">
Hersenparenchym

Het hersenparenchym is de medische benaming voor het werkzame deel van de hersenen.


</doc>
<doc id="1137295" url="https://nl.wikipedia.org/wiki?curid=1137295" title="Vereniging voor Gedragstherapie en Cognitieve Therapie">
Vereniging voor Gedragstherapie en Cognitieve Therapie

De Vereniging voor Gedragstherapie en Cognitieve Therapie (VGCt) is een wetenschappelijke en beroepsvereniging in Nederland voor cognitief gedragstherapeuten en cognitief gedragstherapeutisch werkers. De vereniging zet zich in voor een kwalitatief hoogwaardige en wetenschappelijk verantwoorde ontwikkeling en uitoefening van het specialistische vak van de cognitieve gedragstherapie. Dit doet zij in het belang van goede psychologische en psychotherapeutische zorg aan cliënten en patiënten. De VGCt werd opgericht in 1966. De VGCt richt zich op kwaliteitsbewaking van de gedragstherapie in Nederland en verzorgt de registratie van cognitief gedragstherapeuten en gedragstherapeutisch werkers. 

Wanneer een psycholoog kenbaar maakt dat hij 'cognitief gedragstherapeut VGCt' is, of kan aantonen dat hij lid is van de VGCt, dan betekent dit dat hij enkele jaren aan postdoctoraal onderwijs op het gebied van gedragstherapie heeft gehad, na het behalen van zijn bul in de psychologie of orthopedagogiek. Dit betreft een andere registratie dan de zogenaamde psycholoog NIP, gz-psycholoog of psychotherapeut.Wel kunnen gz-psychologen en na het behalen van de opleidingseisen ook lid zijn van de VGCt. Het systeem van registraties binnen de GGZ is sterk in ontwikkeling, de VGCt vertegenwoordigt in die ontwikkeling de belangen van de cognitief gedragstherapeuten. 

Hulpverleners met een HBO hulpverleningsachtergrond achtergrond (maatschappelijk werk, SPH, SPV) kunnen als cognitief gedragstherapeutisch werker lid worden van de VGCt. Hiervoor bestaan aangepaste opleidingseisen.

De VGCt® is vanaf 10 mei 2010 een wettig gedeponeerd merk. De leden van de vereniging, ingeschreven in het VGCt-kwaliteitsregister, zijn volgens de VGCt de enige professionals die bekwaam zijn in het uitoefenen van de cognitieve gedragstherapie.

Volledig lidmaatschap van de VGCt kan verkregen worden nadat een psycholoog of arts die werkzaam is binnen de ggz aan de volgende opleidingseisen heeft voldaan:



Na afronding van de basiscursus kan men cognitief gedragstherapeut VGCt in opleiding worden; men ontvangt dan al het tijdschrift Gedragstherapie.

Leden van de VGCt kunnen lid worden van de volgende secties:


De VGCt geeft enkele malen per jaar het Tijdschrift voor Gedragstherapie (APA-naam: Gedragstherapie) uit. Hierin zijn met name wetenschappelijke artikelen te vinden over de ontwikkelingen binnen de gedragstherapie. Per 1 januari 2014 wordt het Tijdschrift voor Gedragstherapie uitgegeven door Uitgeverij Boom. 

Eén keer per jaar organiseert de VGCt een groot najaarscongres, waar vaak bekende buitenlandse sprekers op het gebied van de cognitieve gedragstherapie te zien zijn.
Het congres duurt inclusief het precongresprogramma drie dagen en is met meer dan 1200 deelnemers het grootste psychotherapiecongres in Nederland.




</doc>
<doc id="1137325" url="https://nl.wikipedia.org/wiki?curid=1137325" title="Ingegroeide nagel">
Ingegroeide nagel

Ingegroeide nagel of unguis incarnatus of onychocryptose is een veelvoorkomende oorzaak van ontstekingen. Het komt vooral voor aan de nagels van de grote teen, waarbij zowel de binnenste (mediale) als de buitstenste (laterale) rand aangedaan kunnen zijn. De ontsteking ontstaat doordat de rand van de nagel in het nagelbed drukt: het afweersysteem kan enerzijds reageren op de nagel (vreemdlichaamsreactie), anderzijds is de barrière voor bacteriën doorbroken. Het is niet precies duidelijk waarom de nagel gaat ingroeien, maar waarschijnlijk heeft het wel iets te maken met druk van schoeisel.




</doc>
<doc id="1137401" url="https://nl.wikipedia.org/wiki?curid=1137401" title="Broomazijnzuur">
Broomazijnzuur

Broomazijnzuur is een organische verbinding met als brutoformule CHBrO. Deze in zuivere toestand kleurloze vaste stof is een relatief goed alkyleringsreagens en wordt als zodanig dan ook gebruikt als synthese bouwsteen in de chemische- en farmaceutische industrie.

Broomazijnzuur kan bereid worden door dibroom te laten reageren met azijnzuur. Een alternatieve methode is de substitutiereactie van chloorazijnzuur met kaliumbromide:


</doc>
<doc id="1137412" url="https://nl.wikipedia.org/wiki?curid=1137412" title="Joodazijnzuur">
Joodazijnzuur

Joodazijnzuur is een chemische verbinding met de structuurformule CHICOH. Deze in zuivere toestand kleurloze vaste stof is een goede alkyleringsreagens. Joodazijnzuur kan gemaakt worden door jood te laten reageren met azijnzuur.


</doc>
<doc id="1137496" url="https://nl.wikipedia.org/wiki?curid=1137496" title="Prikpen (glucosemeting)">
Prikpen (glucosemeting)

Een prikpen is een hulpmiddel voor diabetespatiënten bij de zelfcontrole van hun bloedglucosespiegel. Voor de daadwerkelijke meting van de suikerspiegel wordt gebruikgemaakt van een glucosemeter. In aanvulling daarop wordt echter vaak een prikpen gebruikt, om het ongemak van het geregelde prikken (meestal in de vingertop) te beperken.

Een prikpen bevat meestal een lancethouder met een aantal lancetten. Door het indrukken van een knop wordt het lancet gecontroleerd en snel de huid in gedrukt. Daardoor komt net voldoende bloed vrij om de glucosespiegel te meten, maar kan de beschadiging van de huid, en dus ook de pijn van de prik, worden beperkt. Na elk gebruik wordt het betreffende lancet verwijderd door deze uit te werpen of door te draaien. 

Eind 2007 ontstond er in Nederland veel ophef over het onjuist gebruik van prikpennen door professionele zorgverleners. Prikpennen die bedoeld waren voor particulier en privégebruik bleken in een aantal zorginstellingen en ook in de Groningense Mesdagkliniek te zijn toegepast. Honderden patiënten bleken te zijn blootgesteld aan het risico op besmetting met onder andere hepatitis en hiv doordat lancetten niet werden vervangen. Normaal gesproken wordt in dergelijke professionele situaties gebruikgemaakt van priksystemen voor eenmalig gebruik.


</doc>
<doc id="1137615" url="https://nl.wikipedia.org/wiki?curid=1137615" title="Farnesol">
Farnesol

Farnesol is een kleurloze vloeistof met een bloemengeur. De stof is een sesquiterpeen en komt van nature voor in anijs-, jasmijn- en rozenolie en heeft een hormoonfunctie bij sommige insecten. Farnesol wordt gebruikt als geurstof en heeft een antibacteriële werking en wordt als zodanig toegepast in cosmetica.

Farnesol is een intermediair in de biosynthese van cholesterol uit mevalonzuur bij gewervelden.


</doc>
<doc id="1138498" url="https://nl.wikipedia.org/wiki?curid=1138498" title="DNA-onderzoek">
DNA-onderzoek

Bij een DNA-onderzoek worden DNA-profielen bepaald en met elkaar vergeleken.

Bij forensisch onderzoek wordt een DNA-profiel van een persoon vergeleken met het DNA-profiel uit biologisch sporenmateriaal dat op een ‘plaats delict’ is aangetroffen, of worden DNA-profielen uit biologisch sporenmateriaal dat op verschillende ‘plaatsen delict’ is aangetroffen onderling met elkaar vergeleken om vast te stellen of dezelfde (op dat moment nog onbekende) persoon op die verschillende ‘plaatsen delict’ kan zijn geweest.

Bij LCN-DNA-onderzoek (LCN = Low Copy Number) wordt slechts een minimaal DNA-monster gebruikt om een DNA-profiel vast te stellen (bijvoorbeeld 15 of 20 cellen). De methode mag alleen worden toegepast door uiterst gespecialiseerde onderzoekers en wordt uitsluitend in Nederland en Nieuw-Zeeland toegestaan als wettig bewijs. 
In Nederland is de methode onder meer gebruikt in het onderzoek naar de Schiedammer parkmoord. 

In Groot-Brittannië wordt deze methode sinds december 2007 niet meer gebruikt. Het gebruik van de zogeheten LCN-DNA-methode was kort daarvoor een belangrijke reden waarom de verdachte van de bloedige bomaanslag in Omagh in 1998 werd vrijgesproken. De Britse politie gaat een aantal lopende zaken waarin de onderzoeksmethode als bewijs wordt opgevoerd, opnieuw onderzoeken.

Bij DNA-onderzoek dat gericht is op het vaststellen van biologische verwantschap worden DNA-profielen van bijvoorbeeld veronderstelde ouders en kinderen met elkaar vergeleken om vast te stellen of de DNA-kenmerken van een kind terug te vinden zijn bij de veronderstelde biologische ouders.




</doc>
<doc id="1138813" url="https://nl.wikipedia.org/wiki?curid=1138813" title="Stichting VCHV">
Stichting VCHV

De VCHV ("Vereniging van Chef/Hoofdverpleegkundigen in de ambulancesector"") was van 1959 tot 2001 de Nederlandse vereniging van leidinggevenden in de ambulancesector.
Oorspronkelijk opgericht door en voor hoofdverplegers bij gemeentelijke ambulancediensten, heeft de vereniging zich in de jaren 80 en 90 ontwikkeld tot een forum van alle leidinggevenden bij ambulancediensten in Nederland. 
De vereniging heeft onder meer aan de wieg gestaan van de protocollaire ambulancezorg en de opleiding voor ambulanceverpleegkundigen en chauffeurs. Ook fungeerde de vereniging als overlegplatform voor de rijksoverheid in verband met wet- en regelgeving.

In 2001 is de vereniging opgegaan in de Beroepsvereniging ambulancezorg (BVA) die in 2007 onderdeel is geworden van V&VN, de koepelorganisatie voor verpleegkundigen en verzorgenden in Nederland. Wat overgebleven is, is de stichting VCHV die sinds 1979 iedere twee jaar een ambulancesymposium en vakbeurs organiseert, waarbij ook de Ambulanceonderscheiding wordt uitgereikt. 

In 2013 heeft het bestuur officieel besloten te stoppen met het organiseren van vakbeurzen en symposia. Feitelijk zijn in 2010 de laatste activiteiten georganiseerd.
De organisatie van de ambulanceonderscheiding is overgedragen aan de werkgeversorganisatie Ambulancezorg Nederland (AZN) en de beroepsorganisatie V&VN afd. ambulancezorg.
De stichting VCHV is sinds 2013 een fonds dat activiteiten in de ambulancesector (mede) financiert tot een bedrag van maximaal €5000 per jaar.



</doc>
<doc id="1139228" url="https://nl.wikipedia.org/wiki?curid=1139228" title="Nizatidine">
Nizatidine

Nizatidine is een geneesmiddel dat de productie van maagzuur en pepsine remt.

Het geneesmiddel behoort tot de groep H2-receptorantagonisten. 

Het wordt gebruikt bij 

Bij minder dan 5% treden nevenwerkingen op. De meest voorkomende zijn:


</doc>
<doc id="1139310" url="https://nl.wikipedia.org/wiki?curid=1139310" title="Infectieuze larynchotracheïtis">
Infectieuze larynchotracheïtis

ILT (Infectieuze Larynchotracheïtis) is een pluimveeziekte die vooral bij kippen voorkomt. 

Het ILT-virus betreft een infectie aan de luchtwegen. Geïnfecteerd pluimvee kan er flink ziek van worden en er zelfs aan dood gaan. De ziekteverschijnselen lijken op die van de vogelpest. Er bestaat een vaccin tegen, aangeraden wordt alleen in die gebieden waar ILT wordt geconstateerd in te enten. Het virus levert geen gevaar op voor mensen.

Nadat zich voor het laatst in de jaren tachtig gevallen van ILT-besmettingen in Nederland hadden voorgedaan, worden vanaf 31 oktober 2007 steeds meer besmettingen in zuidoostelijk Noord-Brabant en westelijk Limburg (Weert en omgeving) vastgesteld, gevolgd door de Veluwe. In totaal zijn eind 2007 enkele tientallen pluimveebedrijven besmet.



</doc>
<doc id="1139392" url="https://nl.wikipedia.org/wiki?curid=1139392" title="Jack Plooij">
Jack Plooij

Jack Plooij (Amsterdam, 10 mei 1961) is een Nederlandse tandarts en sportverslaggever.

Plooij studeerde na zijn middelbare school (het Hermann Wesselink College in Amstelveen) tandheelkunde aan de Vrije Universiteit te Amsterdam. In 1986 studeerde hij daar cum laude af en werd gevraagd aan de KU te Nijmegen een proefschrift te schrijven. In 1991 verdedigde hij zijn proefschrift en werd doctor in de medische wetenschappen. Op dit moment heeft Plooij een verwijspraktijk voor implantologie in Den Haag, waar hij nog steeds drie dagen per week patiëntenbehandeling doet.

Via het team van Frans Verschuur kwam Plooij meer en meer in aanraking met de autosport. In Monza vroeg racepresentator Olav Mol of hij 'pitspion' wilde zijn. Met een walkietalkie gaf hij alle informatie vanuit de pitsstraat door aan Mol in de commentaarpositie.

Plooij werkte zeven jaar voor RTL, samen met Olav Mol. Gezamenlijk verhuisden zij naar SBS 6 en maakten daar samen programma's. Naast de F1 maakten ze de eerste Red Bull Flugtag, de Red Bull Zeepkistenrace en de Strandrace. Mol keerde begin 2007 terug naar RTL maar Plooij bleef bij SBS 6. Naast de Champ Car World Series kreeg hij nog twee projecten van SBS. Het "Nationaal Verkeers Examen" mocht hij samen met Milika Peterson presenteren. Ook doet hij sinds 2007 commentaar bij Domino Day 2007, samen met Leo Oldenburger.

Jack Plooij schreef met Olav Mol "Gas op de Plank" en "Dakar 2007". Samen reden ze twee jaar (2006 en 2007) de Dakar-rally door de woestijn.

Sinds maart 2016 is Jack Plooij opnieuw reporter bij de Nederlandse sportzender Ziggo Sport. Jack komt tijdens Formule 1-races met live-updates uit de pitstraat en interviewt de coureurs.



</doc>
<doc id="1140794" url="https://nl.wikipedia.org/wiki?curid=1140794" title="Tapetum lucidum">
Tapetum lucidum

Het tapetum lucidum (Latijn voor 'lichtend tapijt') is een lichtreflecterende laag van cellen direct achter of soms in het netvlies ("retina") die het oog in staat stelt beter te zien in het donker.

Het tapetum lucidum kan bestaan uit meerdere laagjes van kleine, dunne en platte cellen die door de aanwezigheid van onder andere guaninekristallen tussen de lamina vasculosa en de lamina chorioideocapillaris van de chorioides van het oog, een spiegelende werking hebben. Dit wordt een tapetum cellulosum genoemd. Dit komt voor bij de carnivoren. 

Een andere vorm van tapetum is het tapetum fibrosum. Dit zijn in plaats van cellen bindweefselvezels die voor de reflecterende werking zorgen. Door de reflectie wordt de hoeveelheid licht die op het netvlies valt groter waardoor een beter beeld ontstaat. Door interferentie wordt het beeld echter waziger. Dit komt voor bij de herkauwers en het paard. 

Het tapetum lucidum komt alleen voor bij gewervelde dieren die 's nachts actief zijn, het bekendste voorbeeld is de huiskat, maar ook herten, runderen, honden, sommige vleermuizen, alle krokodilachtigen en sommige dolfijnen hebben een tapetum lucidum. Het veroorzaakt bij deze dieren de oplichtende blauwe, groene, roze of gele ogen als deze in het donker worden beschenen.

De mens heeft geen tapetum lucidum, het rode-ogeneffect bij het maken van een foto met een flitser wordt veroorzaakt door overbelichting en reflectie in het vaatvlies ("chorioides"), waarvan de goede doorbloeding de rode kleur veroorzaakt.


</doc>
<doc id="1141310" url="https://nl.wikipedia.org/wiki?curid=1141310" title="Okselgeur">
Okselgeur

Okselgeur bestaat vooral uit boterzuur oftewel butaanzuur, dat wordt uitgescheiden door huidbacteriën. Die zetten de bijna geurloze vetzuren uit talg (sebum) en huidschilfers om in boterzuur en in capronzuur en thiolen. Bij de mens zitten de zweetklieren in de haarzakjes. Zweet van de gewone exocriene klieren ruikt maar lichtjes naar orthocresol en paracresol, ontsmettende stoffen. Onder de oksels zijn er ook apocriene zweetklieren, die in de puberteit beginnen te werken en kleine hoeveelheden sterk ruikend feromoon produceren.
Zie zweten. De oksel is de warmste plaats van de huid. Okselbeharing houdt de geur vast.

Hoewel een lichte lichaamsgeur normaal en zelfs prettig kan zijn, wordt lichaamsgeur, tegenwoordig nog meer dan vroeger, beschamend gevonden. In het algemeen leed men vroeger in stilte, of probeerde huismiddeltjes. Tegenwoordig zijn er, naast de dermatologen ook internetfora voor mensen die last hebben van zweet of geurtjes en voor mensen die daar bang voor zijn.

Boterzuur zit overigens in minuscule hoeveelheden overal op de huid van mens en dier. Speurhonden ruiken dit gemakkelijk. Boterzuur zit ook in kaas. Daardoor is te begrijpen dat de oksels bij bepaalde aandoeningen naar belegen kaas kunnen ruiken. Mensen met een normale hygiëne en goede gezondheid hebben geen onaangename okselgeur, omdat de huid gekoloniseerd is met "goede" bacteriën die ongewenste bacteriën geen kans laten. Deodorants, letterlijk ontgeurders (odor=geur) zijn daarom voor de meeste mensen overbodig. Huidartsen ontraden dan ook het langdurig gebruik van sterk antibacteriële deodorants en antiseptica zoals alcoholhoudende deodorants, omdat die de gewenste bacteriën doden en zo de baan vrijmaken voor kolonisatie door ongewenste bacteriën. Overmatig gebruik van zeep en in mindere mate ook alcohol verwijderen het dunne, beschermende vetlaagje van talg op de huid, zodat bacteriën in de huidporiën kunnen dringen.


</doc>
<doc id="1141472" url="https://nl.wikipedia.org/wiki?curid=1141472" title="Gertrude Elion">
Gertrude Elion

Gertrude Belle Elion (New York, 23 januari 1918 – Chapel Hill (North Carolina), 21 februari 1999) was een Amerikaanse farmacologe en bekend van haar onderzoek naar geneesmiddelen. In 1988 won ze de Nobelprijs voor de Fysiologie of Geneeskunde, samen met George H. Hitchings en James W. Black.

Gertrude Elion werd geboren als dochter van Robert Elion (tandarts) en Bertha Cohen, immigranten uit respectievelijk Litouwen en Rusland. Zij bezocht tot 1933 de Walton High School. Vervolgens ging ze naar het Hunter College, waar ze in 1937 haar diploma in de chemie behaalde. Daarna ging ze naar de universiteit van New York en studeerde daar in 1941 af. Als jonge vrouw in een door mannen gedomineerd vakgebied kon ze maar moeilijk aan een baan komen. Uiteindelijk kon ze als chemisch analist aan de slag bij een voedingsmiddelenbedrijf. Gedurende de Tweede Wereldoorlog ging ze (in 1944) werken aan de Burroughs Wellcome Research Laboratories (nu GlaxoSmithKline) tot aan haar pensioen in 1983. 

Bij deze firma zou ze (onder anderen samen met George Hitchings die haar voor 50 doller per week aannam als assistent) haar belangrijke ontdekkingen doen: stoffen die werkzaam zijn tegen leukemie en "acyclovir", het eerste tegen een virus werkzame medicijn. Hiervoor introduceerde Elion samen met Hitchings een geheel nieuwe werkwijze om geneesmiddelen te ontwikkelen: namaakmoleculen. Deze moleculen lijken zoveel op het origineel dat een kankercel of ziekteverwekker erdoor in de war raakt met als gevolg dat deze hun destructieve werking niet kan uitoefenen. Voor deze aanpak ontving ze in 1988 de Nobelprijs voor de Geneeskunde.

Ook ontwikkelde ze samen met Hitchings azathioprine om afstoting van getransplanteerde organen tegen te gaan en tevens gebruikt werd voor de behandeling van ernstige reumatoïde artritis, allopurinol voor de behandeling van jicht, pyrimenthamone voor malaria en trimethoprim tegen bacteriële infecties. In 1988 kregen Elion en Hitchings de Nobelprijs voor geneeskunde.

In 1990 werd Elion toegelaten tot de Nationale Academie van Wetenschapen en in 1991 kreeg ze uit handen van George W. Bush de National Medal of Science. De altijd ongehuwd gebleven Elion (ze beschouwde haar medicijnen als haar kinderen) overleed in 1999 op 81-jarige leeftijd.


</doc>
<doc id="1141506" url="https://nl.wikipedia.org/wiki?curid=1141506" title="Hans Selye">
Hans Selye

Hans Hugo Bruno Selye (Wenen, 26 januari 1907 - Montreal (Canada), 16 oktober 1982) was een Canadees-Oostenrijkse arts en endocrinoloog die het wetenschappelijk concept van stress introduceerde.

Selye werd geboren als zoon van Hugo Selye (chirurg) en Maria Felicitas Langbank. Eerst kreeg hij thuis les en later ging hij naar het College van de Benedictijner Vaders. In 1924 ging hij geneeskunde studeren aan de Duitse universiteit in Praag. Daarna nog een jaar aan de universiteiten van Parijs en Rome en behaalde ten slotte in 1929 zijn graad. Vervolgens studeerde hij organische chemie, waarin hij in 1931 promoveerde. Hij verhuisde naar de Verenigde Staten waar hij vanaf 1933 les ging geven in biochemie aan de McGill university in Montreal in Canada. Van 1945 tot 1977 was hij hoogleraar-directeur van het Instituut voor Experimentele Geneeskunde en Chirurgie van de universiteit van Montreal. Verder was hij voorzitter van het door hem in 1976 gestichte International Institute of Stress. 

In 1936 werd zijn eerste verhandeling over stress gepubliceerd in het wetenschappelijk blad "Nature". Al snel introduceerde hij het "GAS" of "General Adaptation Syndrome", waarbij hij drie fasen onderkende als reactie op stress: de "alarmfase", de "weerstandsfase" en de "uitputtingsfase". Hij ontdekte tevens de invloed van de hypofyse op spanningen.




</doc>
<doc id="1141698" url="https://nl.wikipedia.org/wiki?curid=1141698" title="Lantaarn van Aristoteles">
Lantaarn van Aristoteles

De lantaarn van Aristoteles is een kauwapparaat dat zich in de mondholte van de meeste stekelhuidigen bevindt. In tegenstelling tot wat de naam doet vermoeden is het dus geen lichtgevend onderdeel, zoals bij de lantaarnvissen.

De naam is afgeleid van de Griekse filosoof Aristoteles. Er is niet bekend of hij het deel voor het eerst beschreven of ontdekt heeft. De naam 'lantaarn' heeft niets met licht te maken, het is geen onderdeel dat licht geeft.

De lantaarn is opgebouwd uit vijf driehoekige kaken (piramiden), die naar de mond toe puntig uitlopen, met aan het einde een kleine, maar scherpe tandachtige uitstulping. De kaken kunnen door middel van spieren en pezen enigszins ten opzichte van elkaar bewegen. De lantaarn wordt gebruikt om grazende bewegingen te maken, om op die manier wieren en algen van de rotsen te schrapen. Het orgaan komt voor bij de zee-egel, de zeeappel en de purperen zeeklit.



</doc>
<doc id="1141714" url="https://nl.wikipedia.org/wiki?curid=1141714" title="Symptoom van Bell">
Symptoom van Bell

Het symptoom van Bell is een symptoom dat zichtbaar is bij patiënten met een perifere verlamming van de nervus facialis. Als gevolg van complete uitval van de musculus orbicularis oculi kan het ooglid niet langer goed sluiten, waardoor bij een poging om de ogen te sluiten het fysiologisch omhoogdraaien van beide oogbollen zichtbaar wordt. Dit omhoogdraaien van de ogen is bij de meerderheid van de mensen aanwezig, maar door het gelijktijdig sluiten van de oogleden is dit verdedigingsmechanisme normaliter niet zichtbaar.

Omdat de ogen naar boven draaien, weten patiënten met een perifere verlamming van de nervus facialis niet dat hun oogleden niet goed sluiten. Hierin sluipt ook enig gevaar; 's nachts kan de cornea bij een slecht gesloten ooglid uitdrogen of gaan irriteren. Dit kan worden verholpen met methylcellulosedruppels.

Het symptoom is vernoemd naar de Schotse anatoom, chirurg en fysioloog Charles Bell, naar wie ook de acute idiopathische aangezichtsverlamming werd vernoemd, beter bekend als de paralyse van Bell, waarbij het symptoom van Bell ook optreedt.


</doc>
<doc id="1141721" url="https://nl.wikipedia.org/wiki?curid=1141721" title="Abasie">
Abasie

Abasie is de medische term voor het onvermogen tot lopen. Abasie wordt door patiënten vaak niet als dusdanig als klacht geuit; zij klagen dan eerder over duizeligheid of een evenwichtsstoornis.

Deze klacht van onzekerheid bij lopen kan voorkomen bij een groot aantal bewegings- en gevoelsstoornissen. Zo kan de oorzaak psychisch zijn, maar kunnen ook aandoeningen van het extrapiramidale systeem (ziekte van Huntington, ziekte van Wilson), van het cerebellum (ataxie) of de frontale kwabben (gangapraxie) eraan ten grondslag liggen.


</doc>
<doc id="1141724" url="https://nl.wikipedia.org/wiki?curid=1141724" title="Astasie">
Astasie

Astasie is de medische term voor onzekerheid bij staan. Deze klacht kan voorkomen bij een groot aantal bewegings- en gevoelsstoornissen, bijvoorbeeld bij aandoeningen van de frontale kwabben. Astasie wordt door patiënten vaak niet als dusdanig als klacht geuit; zij klagen dan duizeligheid of een evenwichtsstoornis.

Vaak, maar niet altijd, komt het symptoom samen met abasie voor.


</doc>
<doc id="1141957" url="https://nl.wikipedia.org/wiki?curid=1141957" title="Rostrum (Crustacea)">
Rostrum (Crustacea)

Een rostrum is bij kreeftachtigen het puntige, naar voren uitstekende gedeelte van de carapax. Het zit tussen de ogen en kan lang of kort zijn, scherp of stomp, glad of getand. De vorm en de vertanding kunnen belangrijke kenmerken zijn bij het op naam brengen van een soort.


</doc>
<doc id="1142192" url="https://nl.wikipedia.org/wiki?curid=1142192" title="Borromeaanse ringen">
Borromeaanse ringen

Borromeaanse ringen zijn drie ringen die zo in een knoop liggen, dat verwijdering van om het even welke ring de twee andere volledig vrijmaakt. Ze zijn genoemd naar de Italiaanse familie Borromeo. 

Met cirkelvormige ringen is dit onmogelijk, maar met ellipsvormige ringen van willekeurig kleine excentriciteit kan het wel.

In de christelijke godsdienst zijn de Borromeaanse ringen wel als symbool gebruikt om de Heilige Drievuldigheid "(Trinitas)" uit te beelden.

De psychoanalyticus Jacques Lacan gebruikte ze om zijn model van de menselijke geest te illustreren: het reële, het denkbeeldige en het symbolische. Borromeaanse ringen komen al voor in de boeddhistische kunst uit de 2e eeuw.
Borromeaanse ringen komen ook voor in de scheikunde. De moleculaire Borromeaanse ringen zijn de moleculaire tegenhangers van gewone Borromeaanse ringen, die in een moleculair complexe architectuur verwikkeld zitten.



</doc>
<doc id="1142256" url="https://nl.wikipedia.org/wiki?curid=1142256" title="Alexie">
Alexie

Alexie (van het Oudgrieks "ἄ", dat een ontkenning aanduidt, en "λέξις", woord) is de medische benaming voor het onvermogen tot (begrijpend) lezen, op voorwaarde dat het gezichtsvermogen intact is. Alexie wordt gerekend tot de fatische stoornissen, waartoe ook afasie (dysfasie) en agrafie behoren. Het komt vaak in combinatie met een van deze symptomen voor. Het wordt soms ook wel visuele afasie of woordblindheid genoemd.

Alexie kan echter ook zonder duidelijke afasie voorkomen, als bijvoorbeeld een bloeding of een infarct in de pariëto-temporo-occipitale associatieschors de functie van dit hersengebied verstoort. De linker pariëto-temporo-occipitale associatieschors zorgt namelijk normaliter voor een verbinding tussen de occipitaal gelegen visuele schors en het temporaal gelegen sensorische spraakcentrum van Wernicke, zodat betekenis wordt gegeven aan geschreven of gedrukte letters. Onvermogen hierin zonder de aanwezigheid van agrafie gaat vaak gepaard met achromatopsie (afwezig kleurenzien), visuele agnosie (onvermogen tot het benoemen van kleuren) en een rechtszijdige homonieme hemianopsie en is het gevolg van een laesie in het linker splenium van het corpus callosum. Bij laesies aan de achterste rand van het centrum van Wernicke is de patiënt vanwege een intacte verbinding tussen de visuele schors en het motorische spraakcentrum van Broca wel in staat de tekst hardop te lezen, maar begrijpt hij hetgeen hij gelezen heeft niet.


</doc>
<doc id="1142259" url="https://nl.wikipedia.org/wiki?curid=1142259" title="Agrafie">
Agrafie

Agrafie of dysgrafie (van het Oudgrieks "ἄ", dat ontkenning aanduidt, respectievelijk "δυς", slecht, moeilijk, en γράφὲιν, schrijven) is de medische benaming voor het onvermogen dan wel verminderd vermogen tot schrijven. Agrafie wordt gerekend tot de fatische stoornissen, waartoe ook afasie (dysfasie) en alexie behoren. Het komt vaak in combinatie met een van deze symptomen voor. Het samen voorkomen van agrafie, acalculie, vingeragnosie en een stoornis in de rechts-links-oriëntatie wordt het syndroom van Gerstmann genoemd.


</doc>
<doc id="1142264" url="https://nl.wikipedia.org/wiki?curid=1142264" title="Amnestische afasie">
Amnestische afasie

Een amnestische of verbale afasie is een vorm van afasie. Het is een taalstoornis (fatische stoornis) waarbij er sprake is van een woord- en naamvindstoornis. Een patiënt begrijpt wel wat er tegen hem wordt gezegd en is ook grotendeels in staat zich uit te drukken, in tegenstelling tot bij respectievelijk de sensorische en de motorische afasie. Hierdoor kan een minimale stoornis in een normaal gesprek niet opvallen, maar wel aan het licht komen als een patiënt gevraagd wordt een aantal voorwerpen of afgebeelde personen te benoemen.

Een amnestische afasie komt voor bij patiënten met een temporo-occipitaal hersenletsel, bijvoorbeeld door een bloeding of een infarct. Soms komt het voor als restverschijnsel van een motorische afasie. Ook bij patiënten met de ziekte van Alzheimer kan sprake zijn van een amnestische afasie.


</doc>
<doc id="1142266" url="https://nl.wikipedia.org/wiki?curid=1142266" title="Geleidingsafasie">
Geleidingsafasie

Een geleidingsafasie of conductieafasie is een vorm van afasie, waarbij er sprake is van een stoornis in het nazeggen. Een patiënt begrijpt wel wat er tegen hem wordt gezegd en is ook grotendeels in staat zich uit te drukken, in tegenstelling tot bij respectievelijk de sensorische en de motorische afasie. Hij is echter niet in staat een voorgezegde zin te herhalen. Naast dit probleem komen er lichte woordvindstoornissen voor en verwisselt de patiënt letters en lettergrepen van woorden (literale parafrasieën). Ook hardop lezen en schrijven zijn bij een geleidingsafasie gestoord.

Een geleidingsafasie komt voor bij patiënten met een hersenletsel in de fasciculus arcuatus, de verbinding tussen het sensorische en het motorische spraakcentrum, bijvoorbeeld door een bloeding of een infarct.


</doc>
<doc id="1142271" url="https://nl.wikipedia.org/wiki?curid=1142271" title="Gemengde afasie">
Gemengde afasie

Een gemengde of globale afasie is een vorm van afasie met zowel een motorische als een sensorische component, hoewel een van beide componenten in de stoornis kan overheersen. De gemengde afasie is de vaakst voorkomende vorm van afasie. Hersenbloedingen of herseninfarcten beslaan over het algemeen een aanzienlijk deel van de frontale en/of temporale schors van de dominante hemisfeer (als gevolg van een occlusie van de arteria cerebri media), waardoor vaak zowel het taal- als het spraakcentrum, alsmede de verbindingen hiertussen in het proces betrokken zijn. Een zuiver expressieve of receptieve afasie is hierdoor zeldzaam.
Het niet na kunnen zeggen van zinnen of meerlettergreperige woorden (maar wel normaal na kunnen zeggen van eenletterwoorden) wijst op een conductieafasie. Hier is de verbinding (fasciculus arcuatus) tussen het voorste en achterste taalgebied gestoord.


</doc>
<doc id="1142276" url="https://nl.wikipedia.org/wiki?curid=1142276" title="Logorroe">
Logorroe

Logorroe (afgeleid van het Oudgriekse λόγος, woord en ρέω, stromen) is de medische benaming voor het symptoom waarbij een patiënt vanwege een gestoord taalbegrip in een verhoogd tempo, in normale intonatie, allerlei woorden en zinsdelen aaneenschakelt, zonder dat daarin enig verband te vinden is. Het treedt op bij patiënten met een sensorische afasie (een vorm van taalgebrek waarbij de patient niet begrijpt wat er gezegd wordt), veroorzaakt door een laesie in het gebied van Wernicke, in de temporale kwab, het taalgebied in de hersenen. De patiënt begrijpt dan anderen, maar ook zichzelf niet en kan derhalve zijn woordenstroom niet corrigeren. Logorroe kan echter ook optreden bij psychiatrische patiënten die een manische, paranoïde of schizofrene episode doormaken. Logorroe wordt ook wel aangeduid met het Duitse woord "Wortsalat" (woordsalade).


</doc>
<doc id="1142279" url="https://nl.wikipedia.org/wiki?curid=1142279" title="Motorische afasie">
Motorische afasie

Een motorische of expressieve afasie of een afasie van Broca is een vorm van afasie waarbij het taalbegrip min of meer intact is, maar waarbij er sprake is van een sterk verminderd vermogen of onvermogen tot het uitdrukken in allerlei vormen, waaronder spreken, schrijven en gebaren maken (inclusief gebarentaal). Dit komt voor bij patiënten met hersenletsel in en rondom het centrum van Broca (gyrus frontalis inferior), bijvoorbeeld door een bloeding of een infarct. Een patiënt spreekt daardoor weinig, langzaam en niet vloeiend. Hij maakt korte zinnen en heeft moeite om op gang te komen met praten. Daarbij verdraait hij woorden en verwisselt hij letters of lettergrepen (zogenaamde literale parafrasieën). Verder heeft hij een voorkeur voor het gebruik van woorden uit de zogenaamde "open klasse", zoals zelfstandige naamwoorden en werkwoorden, en gebruikt hij vrijwel geen woorden uit de "gesloten klasse", zoals voorzetsels, voornaamwoorden, verbindingswoorden, hulpwerkwoorden en uitgangen van werkwoordstijden—ten minste in het Engels. De patiënt is zich bewust van zijn stoornis, wat hem wanhopig of boos kan maken.

Een motorische afasie komt vaak voor in combinatie met een sensorische afasie; er is dan sprake van een gemengde afasie.

De opvatting dat brocapatiënten voornamelijk een taalproductie probleem hebben dateert van de vorige eeuw. Recente studies (na 1970) laten echter zien dat bij de afasie van Broca ook problemen in het taalbegrip kunnen optreden. Deze hebben vooral maken met het begrijpen van complexe zinnen, zoals: 'de fiets die het meisje vasthoudt is stuk'. Een brocapatiënt zal bij het lezen of horen van een dergelijke zin kunnen zeggen: 'meisje..fiets...stuk'. Hieruit blijkt dat een begrip van de syntaxis (zinsstructuur) verloren is gegaan, en alleen z.g. inhoudswoorden worden begrepen. Een dergelijke stoornis wordt agrammatisme ("verlies van grammatica") genoemd.

Recente studies hebben vraagtekens gezet bij de traditionele opvatting dat de afasie van Broca bestaat uit een samenhangend geheel van symptomen. Ook is het onduidelijk wat de functie is van het centrum van Broca zelf. Mogelijk zijn ook andere gebieden in de hersenen die buiten het klassieke centrum van Broca (dat wil zeggen de areae 44 en 45 van Brodmann) liggen (zoals onder andere de linker area 46 van Brodmann) betrokken bij spraakproductieproblemen. Het laatste zou erop kunnen wijzen dat spraakproductiestoornissen samenhangen met aantasting van het werkgeheugen, en dus niet per se hoeven te wijzen op een specifiek taalprobleem. Ook problemen met het begrijpen van zinsstructuur die optreden bij laesies van het centrum van Broca zouden kunnen wijzen op een rol van het werkgeheugen.


</doc>
<doc id="1142285" url="https://nl.wikipedia.org/wiki?curid=1142285" title="Sensorische afasie">
Sensorische afasie

Een sensorische of receptieve afasie of een afasie van Wernicke is een vorm van afasie waarbij er sprake is van een verstoord taalbegrip. Een patiënt begrijpt niet wat er tegen hem wordt gezegd. Hij is echter wel in staat zich uit te drukken in woorden, maar vaak is er dan sprake van logorroe: een patiënt spreekt in hoog tempo in lange zinnen, soms zonder enige inhoud. De patiënt heeft een voorkeur voor het gebruik van werkwoorden en bijvoeglijke naamwoorden, gebruikt woorden in de verkeerde betekenis (zogenaamde semantische parafrasieën) of past neologismen toe. De patiënt met een sensorische afasie is zich niet van zijn tekortkomingen bewust.

Een puur sensorische afasie komt voor bij patiënten met een hersenletsel ter plaatse van het centrum van Wernicke ("gyrus temporalis superior"), bijvoorbeeld door een bloeding of een infarct. Bij ernstige vormen kan ook het lezen (alexie) of het schrijven (agrafie) gestoord zijn.

Een sensorische afasie komt vaak voor in combinatie met een motorische afasie; er is dan sprake van een gemengde afasie.


</doc>
<doc id="1142292" url="https://nl.wikipedia.org/wiki?curid=1142292" title="Transcorticale motorische afasie">
Transcorticale motorische afasie

Een transcorticale motorische afasie is een vorm van afasie waarbij er sprake is van een verstoorde taalvorming. Door hersenletsel in de premotorische schors nabij het centrum van Broca is de spontane spraak bij een patiënt erg verstoord. In tegenstelling tot bij de standaard motorische afasie, waarbij de laesie is gelokaliseerd in het centrum van Broca (gyrus frontalis inferior) is een patiënt met een transcorticale motorische afasie wél in staat om voorgezegde zinnen te herhalen. De fasciculus arcuatus is namelijk nog intact. Ook doet het centrum van Wernicke niet bij het letsel mee, waardoor het taalbegrip ongestoord is. Bij patiënten met transcorticale motorische afasie is vaak wel sprake van een groot onvermogen tot schrijven (agrafie).



</doc>
<doc id="1142299" url="https://nl.wikipedia.org/wiki?curid=1142299" title="Transcorticale sensorische afasie">
Transcorticale sensorische afasie

Een transcorticale sensorische afasie is een vorm van afasie waarbij er sprake is van een verstoord taalbegrip. Door hersenletsel in de occipitotemporale cortex, net achter het centrum van Wernicke, gebruikt de patiënt niet de juiste woorden, maar woorden die geassocieerd zijn met hetgeen hij wil zeggen (zogenaamde semantische parafrasieën). Zo kan hij "citroen" zeggen als hij "appel" bedoelt, of "papier" gebruiken in plaats van "potlood". In tegenstelling tot bij de standaard sensorische afasie, waarbij de laesie is gelokaliseerd in het centrum van Wernicke (gyrus temporalis superior) is een patiënt met een transcorticale sensorische afasie wél in staat om voorgezegde zinnen te herhalen. De verbinding die dit mogelijk maakt, de fasciculus arcuatus, is namelijk nog intact.



</doc>
<doc id="1142319" url="https://nl.wikipedia.org/wiki?curid=1142319" title="Oscillopsie">
Oscillopsie

Oscillopsie (van het Latijnse "oscillare", schommelen) is de medische benaming voor het symptoom waarbij het beeld dat iemand heeft van de omgeving beweegt zodra het hoofd wordt bewogen. Het treedt op bij aandoeningen van het evenwichtsorgaan, bijvoorbeeld in het geval van een neuritis vestibularis of als gevolg van beschadiging van de nervus vestibularis door ototoxische medicijnen als aminoglycosiden.

Bij gezonde mensen treedt dit symptoom niet op door intacte, zogenaamde vestibulo-oculaire reflexen. Bij patiënten met oscillopsie is deze communicatie tussen de ogen en het evenwichtsorgaan verstoord.


</doc>
<doc id="1142326" url="https://nl.wikipedia.org/wiki?curid=1142326" title="Visuele agnosie">
Visuele agnosie

Visuele agnosie of zieleblindheid is de medische benaming voor het onvermogen tot het herkennen van bepaalde afbeeldingen en kleuren. Visuele agnosie gaat vaak gepaard met afwijkingen van het gezichtsveld. Het wordt meestal veroorzaakt door een hersenbeschadiging in de linker occipitale kwab, maar kan ook zich aan de contralaterale zijde bevinden. Een bijzondere vorm van visuele agnosie is prosopagnosie. In het boek "De man die zijn vrouw voor een hoed hield" worden ook gevallen van visuele agnosie beschreven.

Enkele vormen van visuele agnosieën:


</doc>
<doc id="1142377" url="https://nl.wikipedia.org/wiki?curid=1142377" title="Vroman-effect">
Vroman-effect

Het Vroman-effect, genoemd naar de hematoloog en dichter Leo Vroman, komt voor bij de bloedstolling. Bij adsorptie van eiwitten uit bloedplasma op een oppervlak komen de bewegelijkste eiwitten het eerst aan. Later worden ze verdrongen door minder bewegelijke eiwitten die een grotere affiniteit hebben met het oppervlak.

Als fibrine aan een oppervlak van biopolymeer kleeft, wordt het later vervangen door andere eiwitten zoals zwaar kininogeen. Zo daalt de concentratie van fibrinogeen uit het bloedserum. Op hydrofobe oppervlakten wordt fibrinogeen meestal niet vervangen. Onder rustige omstandigheden zetten de eiwitten zich af in de volgorde albumine; globuline; fibrinogeen; fibronectine; factor XII en zwaar kininogeen.



</doc>
<doc id="1142783" url="https://nl.wikipedia.org/wiki?curid=1142783" title="Cheilitis granulomatosa">
Cheilitis granulomatosa

Cheilitis granulomatosa en orofaciale granulomatose zijn aandoeningen met zwelling van vooral de lippen, soms ook van de rest van het gelaat. Deze zwelling wordt veroorzaakt door een chronische ontsteking met onbekende oorzaak. Bij histologisch onderzoek zijn granulomen te zien (die geen necrose vertonen), vandaar de term "granulomatosa". "Cheilitis" betekent: ontsteking van de lippen; "orofaciaal" betekent: mond en gezicht.

De mate van zwelling kan vooral in het begin wisselen, maar wordt bij lang bestaan permanent. De aandoening komt vaker voor bij de ziekte van Crohn en bij sarcoïdose.


Een van de mogelijke behandelingen is injectie (ter plaatse van de zwelling) van corticosteroïde.


</doc>
<doc id="1143003" url="https://nl.wikipedia.org/wiki?curid=1143003" title="Wijnboerenopstand van 1907">
Wijnboerenopstand van 1907

In 1907 kwamen wijnboeren in de Languedoc in opstand tegen de Franse regering van Clemenceau.

De streek de Languedoc was zeer afhankelijk van wijnbouw. Door een productieoverschot van wijn kwamen de boeren in de problemen. In het dorpje Argeliers start op 11 maart 1907 een protestmars naar Narbonne. Deze was geïnitieerd door Marcelin Albert en had tot doel om met een parlementaire onderzoekscommissie te praten. In de volgende weken breidden de protestmarsen zich uit over de streek.

Uiteindelijk werden eind juni door het Franse parlement een aantal wetten aangenomen tegen de toevoeging van suiker en water aan wijn. De problemen werden hierdoor tijdelijk opgelost.

De kinderboekenschrijfster Anke de Vries schreef in 1988 het boek 'Opstand!'. Dit boek is rondom de bovenstaande gebeurtenissen gesitueerd.


</doc>
<doc id="1143052" url="https://nl.wikipedia.org/wiki?curid=1143052" title="Necrobiosis lipoidica">
Necrobiosis lipoidica

Necrobiosis lipoidica diabeticorum of de ziekte van Oppenheim-Urbach, ook wel afgekort tot NL(D), is een weinig bekende vorm van ontsteking van het bindweefsel in de lederhuid. 

Het gaat om een of enkele plekken, meestal op de schenen. In de typische vorm is er een dofrode rand en een oranje gekleurd (door dermatologen als applejellykleur genoemd als je er met de vinger op drukt), wat ingezonken centrum met bloedvaatjes (teleangiëctasieën) en verlittekening (sclerose). 

Bij histologisch onderzoek zijn granulomen te zien, waarbij het collageen (type bindweefselvezels) degenereert (net als bij granuloma anulare, maar de ontstekingen zijn dieper in de huid gelegen). Er worden geen bacteriën of andere micro-organismen aangetroffen, zodat onbekend is waardoor de ontsteking ontstaat (men denkt dat het door een huid-trauma kan ontstaan). 

Vaak als deze ziekte zich op een scheenbeen (of ander lichaamsdeel) bevindt is de kans heel groot dat de ziekte zich ook op het andere scheenbeen zal ontplooien en verder uitbreiden; vaak is het een bilaterale aandoening. Necrobiosis lipoidica is een huidziekte die nooit zal stoppen en is nog ongeneesbaar. Deze huidziekte kent tijden van rust en activiteit. De aangetaste huid is erg fragiel omdat er nog maar 1 huidlaag resteert (littekenweefsel)en is dus heel makkelijk open te "stoten". Niet goed behandelen levert al snel infecties op en daardoor kunnen er permanente gaten door ontstaan.
Bij openstoten zilversulfadiazine zalf dik erop smeren met gaasverband en blijven doen tot gehele gaten zijn gesloten.

Als de necrobiosis lipoidica actief is zal deze zich uitbreiden. Vaak een nieuw rood puntje (kleine ontsteking) dat langzaam groter wordt en waarnaar het grotere oppervlak zich dan uitbreidt. Tegendruk van goede (medische) steunkousen kan het uitbreidingsproces vertragen.

Een groot deel van de patiënten met necrobiosis lipoidica heeft suikerziekte, of ontwikkelt dit binnen enkele jaren. 

Behandeling gebeurt vooral met lokale ontstekingsremmende therapie: corticosteroïden als zalf of per injectie, tacrolimus-zalf, bij zeer resistente vorm van necrobiosis lipoidica kan clofazimine of Dapson een uitkomst zijn, lichtbehandeling (gel-PUVA) is meestal laatste "redmiddel" als andere therapieën niet (meer) werken.



</doc>
<doc id="1144064" url="https://nl.wikipedia.org/wiki?curid=1144064" title="Matje">
Matje

Een matje is een kapsel. De zijkanten van het haar zijn meestal opgeschoren of kort. De achterkant is lang, of een paar sprieterige haartjes. Deze haardracht was vooral populair in de jaren tachtig van de twintigste eeuw.

Bij jongens wordt het meestal aan de zijkanten opgeschoren en is de pony omhoog geplakt met gel als een kuif, of een stekelig kapsel van boven.

Een matje bij meisjes is vrij gewoon, echter wordt dit zelden als een matje ervaren. Een punkvariant wordt gedragen met bijvoorbeeld de ene kant opgeschoren met een matje en de andere kant zeer lang met kleuren.

In Vlaanderen wordt een matje vaak een nektapijt of nekspoiler genoemd.


</doc>
<doc id="1144311" url="https://nl.wikipedia.org/wiki?curid=1144311" title="Bastiaan Verwey">
Bastiaan Verwey

Bastiaan (Bas) Verwey (24 augustus 1949) is een psychiater die onder meer 
onderzoek heeft verricht naar de behandeling van mensen die een suïcidepoging hebben gedaan. 

Bas Verwey studeerde geneeskunde in Amsterdam, gevolgd door de opleiding tot psychiater in Leiden. 
Sinds 1984 is hij als psychiater verbonden aan de afdeling Psychiatrie van de Alysis Zorggroep te Arnhem en omstreken. 
Op de locatie Rijnstate ziekenhuis in Arnhem werkt Verwey samen met drie andere psychiaters op de oudste psychiatrische afdeling van een algemeen ziekenhuis (PAAZ) van Nederland. 

Verwey heeft vooral belangstelling voor de behandeling van patiënten met een combinatie van lichamelijke en psychiatrische (co-morbide) stoornissen. Deze belangstelling komt tot uiting in de wijze waarop hij zijn werk als consultatief psychiater doet. 
De genoemde belangstelling blijkt uit de manier waarop Verwey met zijn collega psychiaters en het management van het Rijnstate ziekenhuis de psychiatrische afdeling heeft omgevormd tot een Psychiatrisch Medische Unit (PMU). In een PMU kunnen namelijk patiënten worden behandeld die zowel een lichamelijke stoornis als een psychiatrische stoornis hebben. 

Verwey is in februari 2007 in Leiden gepromoveerd op een proefschrift dat aandacht schenkt aan de zorg en behandelingsaspecten voor mensen die een suïcidepoging hebben gedaan. In Nederland worden per jaar ongeveer veertienduizend mensen behandeld na een mislukte zelfmoordpoging. Bastiaan Verwey onderzocht hoe deze mensen behandeld worden. De meerderheid van de Nederlandse ziekenhuizen bleek geen richtlijnen te hebben voor de behandeling van personen die een suïcidepoging hadden gedaan. En daar waar wel richtlijnen aanwezig zijn worden deze niet altijd goed opgevolgd. Dat heeft voor een deel te maken met de kwaliteit van de richtlijnen. Die was in veel gevallen onvoldoende. Verwey laat ook zien dat mensen die na een suïcidepoging in het ziekenhuis werden opgenomen vaak vergeten wat er met hen besproken en afgesproken is in het ziekenhuis, omdat zij nog onder invloed zijn van de medicijnen die ze hebben geslikt. Verwey heeft middels kwantitatief onderzoek aangetoond dat hulpverleners en behandelaars de neiging hebben om een aantal essentiële zaken in de zorg voor deze patiënten te vergeten. 

Verwey publiceerde onder meer over:

Bestuursfuncties van verschillende verenigingen en commissies werden en worden door hem bekleed:


</doc>
<doc id="1144633" url="https://nl.wikipedia.org/wiki?curid=1144633" title="Abscissie">
Abscissie

Abscissie betekent in de heelkunde het wegsnijden van ziek weefsel.

In de plantkunde is abscissie het afvallen van plantendelen op het einde van het seizoen. 
Het bekendste verschijnsel hiervan is het afvallen van de bladeren in de herfst, maar ook het afvallen van vruchten of het afstoten van overbodige plantendelen bij de ontwikkeling van de plant. 

In de fruitteelt wordt dikwijls de abscissie vertraagd of tegengegaan door middel van groeistoffen. Maar men kan ook de abscissie versnellen om de fruitpluk te vergemakkelijken, bijvoorbeeld door de toepassing van glyoxime op citrusvruchten.


</doc>
<doc id="1144970" url="https://nl.wikipedia.org/wiki?curid=1144970" title="Cheilitis actinica">
Cheilitis actinica

Cheilitis actinica of cheilitis solaris is een schilfering van de lippen, ontstaan door chronische zonlichtblootstelling. Het is te beschouwen als een vorm van keratosis actinica, maar dan gelokaliseerd aan de lippen, vooral de onderlip. Hierbij zijn de epitheelcellen zijn door chronische UV-blootstelling beschadigd geraakt, waardoor de cellen afwijkend van vorm zijn en het weefsel niet langer ordelijk wordt opgebouwd. De schilfering is hiervan een uiting. Soms gaat het gepaard met een ontstekingsreactie. Uit cheilits actinica kan een plaveiselcelcarcinoom ontstaan, zodat het als een premaligne aandoening beschouwd wordt. "Cheilitis" betekent lipontsteking, "actinica" betekent met betrekking tot straling.

Mogelijke behandelingen zijn:



</doc>
<doc id="1145020" url="https://nl.wikipedia.org/wiki?curid=1145020" title="Onderhuids weefsel">
Onderhuids weefsel

Onderhuids weefsel of subcutis is de laag die net onder de huid is gelegen. Zoals de wetenschappelijke naam zegt is het de laag onder ("sub") de eigenlijke huid ("cutis", die bestaat uit de dermis (lederhuid) en epidermis (opperhuid). De subcutis bestaat voornamelijk uit vetweefsel, afgescheiden door bindweefselschotten. Ook zijn bloedvaten en zenuwen aanwezig. 

Injecties van medicijnen kunnen subcutaan geplaatst worden: het subcutaan injecteren van grotere hoeveelheden is minder pijnlijk dan dermale of intramusculaire (in een spier) geïnjecteerde medicijnen. Bij kippen wordt de injectie vaak net na het subcutis geplaats wat leidt tot een betere opname van de medicijnen. Vandaar dat ze ook luid kakelen bij dergelijke ingrepen. 

Huidaandoeningen die de subcutis (kunnen) betreffen zijn verschillende vormen van 


</doc>
<doc id="1145457" url="https://nl.wikipedia.org/wiki?curid=1145457" title="Acalculie">
Acalculie

Acalculie is het onvermogen om cijfers en rekenkundige symbolen te herkennen.

De patiënt beschouwt de cijfers als een soort tekening. De stoornis komt vooral voor in de pariëtale kwab ("wandkwab") en occipitale kwab ("achterhoofdskwab") van de hersenen.
Acalculie gaat veelal gepaard met fatische stoornissen.



</doc>
<doc id="1145568" url="https://nl.wikipedia.org/wiki?curid=1145568" title="Acariose">
Acariose

Acariose is het besmet zijn met mijten, waarbij gemakkelijk huidirritaties (zoals schurft) optreden en besmettelijke ziekten kunnen worden overgebracht.

Onder imkers spreekt men van een besmettelijke ziekte van het ademhalingssysteem bij bijen. Het is een synoniem voor mijtziekte of de ziekte van Wight.

Acariose bij bijen wordt veroorzaakt door een mijt die in het eerste paar tracheeën binnendringt, zich snel ontwikkelt en door het daar aangebrachte letsel de bijen verzwakt en ten slotte doodt. De ziekte wordt met goed resultaat bestreden door verdamping van een acaricide in de kolonie. Volgens de wet moeten echter sterk aangetaste kolonies afgezwaveld worden en de korven of kasten verbrand.


</doc>
<doc id="1145810" url="https://nl.wikipedia.org/wiki?curid=1145810" title="Eerste Veterinaire Bloedbank Nederland">
Eerste Veterinaire Bloedbank Nederland

De Eerste Veterinaire Bloedbank Nederland (EVBN) is gevestigd te Nijverdal in Nederland en houdt zich bezig met het afnemen, bewerken en distribueren van bloed van honden en katten. Ze is in 2003 opgezet door de dierenartsen Rob Gerritsen en Cris van der Meiden. De bloedbank voorziet dierenartsen uit Nederland en België van het bloed dat zij nodig hebben voor het geven van bloedtransfusies aan zieke dieren.

Voor bloedafname maakt de EVBN voornamelijk gebruik van grote tot middelgrote, rustige honden. Bijvoorbeeld rassen als: Newfoundlander, Labrador, Golden retriever, Ierse Wolfshond, Herdershond, Bouvier, Rottweiler en dergelijke, maar ook kruisingen zijn geschikt als donor. De eisen aan een donor zijn:
Voor elke afname krijgt de hond een lichamelijk onderzoek, alleen gezonde honden mogen bloed doneren. De donor mag uiteraard geen last krijgen van een afname, en de ontvanger moet niet ziek(er) worden van het bloed dat hij krijgt.

Gezonde honden ondervinden geen hinder van de afname en vullen zelf binnen enkele dagen het afgetapte bloed weer aan. De donoren worden 4 tot 6 maal per jaar opgeroepen en staan per keer ongeveer 450 ml bloed af.


</doc>
<doc id="1146512" url="https://nl.wikipedia.org/wiki?curid=1146512" title="Syndroom van Horner">
Syndroom van Horner

Het syndroom van Horner of ook syndroom van Claude Bernard is een neurologisch syndroom dat zich uit door uitval van de orthosympathische innervatie van het gelaat, meestal langs één kant. De opvallendste symptomen kunnen worden waargenomen ter hoogte van het oog en zijn:


Een ptose en miose aan dezelfde kant (ipsilateraal) heet het syndroom van Horner.

Daarnaast kan ipsilaterale anhidrose (geen zweetsecretie) van het gelaat optreden.

Er is sprake van een geringe ptose omdat hier alleen de m. tarsalis is aangedaan en niet de musculus levator palpebrae (geïnnerveerd door de nervus oculomotorius).

Door zwakte van de spieren van de oogleden "lijkt" er soms enoftalmie te zijn (het terugzakken van de oogbol in de oogkas, een 'ingevallen oog'). Dit is echter niet werkelijk het geval - of er is een andere, bijkomende oorzaak.

Het syndroom van Horner kan bij een groot aantal aandoeningen voorkomen, waaronder:



</doc>
<doc id="1147057" url="https://nl.wikipedia.org/wiki?curid=1147057" title="Val-de-Grâce">
Val-de-Grâce

Het Val-de-Grâce, Hôpital d'instruction des armées du Val-de-Grâce of HIA Val-de-Grâce is een militair hospitaal en een kerk in de Franse hoofdstad Parijs, gesitueerd in het 5e arrondissement.

De kerk van "Val-de-Grâce" (lett. "Vallei der Genade") werd gebouwd op het bevel van koningin Anna van Oostenrijk, echtgenote van Lodewijk XIII. Na de geboorte van haar zoon Lodewijk XIV toonde Anne - die kindloos was geweest sinds haar huwelijk 23 jaar eerder - haar dankbaarheid aan de Maagd Maria door een kerk te bouwen op het land van een Benedictijner convent. Lodewijk XIV zelf zou de eerste steen voor het gebouw hebben gelegd, tijdens een ceremonie op 1 april 1645. Op dat moment was hij 7 jaar oud.

Val-de-Grâce, ontworpen door François Mansart en Jacques Lemercier, wordt algemeen beschouwd als een van de beste voorbeelden van de barokke architectuur in Parijs, met zijn vele gebogen lijnen, gedetailleerde decoratie en harmonie van verschillende elementen. De bouw begon in 1645 en werd voltooid in 1667.

De Benedictijner nonnen gaven medische zorg aan gewonde revolutionairen tijdens de Franse Revolutie. Om die reden werd de kerk gespaard van het vandalisme dat andere bekende Parijse kerken teisterde (de Notre-Dame werd geplunderd en omgetoverd in een magazijn, en de Église Saint-Eustache werd gebruikt als schuur). Het prachtige interieur van de kerk is nu een van de weinige onbeschadigde overblijfselen van de grandeur van het prerevolutionare Parijs. Als gevolg van de Revolutie kregen de gebouwen op het terrein van Val-de-Grâce een nieuwe bestemming: militair hospitaal.

Vandaag de dag worden de originele gebouwen enkel nog gebruikt voor kantoren en opleidingsinstituten ("École d'application du Service de santé des armées"); de werkelijke ziekenhuisfaciliteiten zijn te vinden in een groot modern gebouw aan de oostzijde van hetzelfde terrein.

Het huidige ziekenhuis werd gebouwd in de jaren 70 - de bouw werd afgerond in 1979. Het heeft een capaciteit van 350 bedden. Het ziekenhuis is toegankelijk voor militair personeel dat medische zorg nodig heeft, maar ook voor elke persoon met een zorgverzekering die onder het Franse sociale zekerheidssysteem vallen. Het staat bekend als de plaats waar topambtenaren van de Franse Republiek over het algemeen worden behandeld voor hun ziekte. Zowel de president als de premier van Frankrijk hebben elk een eigen kamer tot hun beschikking, in de rechtervleugel van het ziekenhuis.

Het standbeeld op het binnenplein beeldt Dominique Jean Larrey uit, en werd ontworpen in 1843 door David d'Angers. Larrey was Napoleons persoonlijke arts, en de uitvinder van het triage-concept.

De oude abdij naast de kerk is vandaag de dag een museum voor de Franse militaire geneeskunde. Er worden voor een klein bedrag rondleidingen gehouden door de kerk en het museum. Aangezien beiden onder militair grondgebied vallen worden toeristen altijd begeleid door militairen. Camera's zijn niet toegestaan, behalve in de kerk zelf.




</doc>
<doc id="1147326" url="https://nl.wikipedia.org/wiki?curid=1147326" title="Hôpital Caroline">
Hôpital Caroline

Hôpital Caroline is een hospitaal dat is gebouwd door Michel-Robert Penchaud tussen 1823 en 1828 op het Franse eiland Ratonneau (onderdeel van de Frioul-archipel) ter hoogte van Marseille.

Het doel van het hospitaal was om reizigers die in Marseille aankwamen op te vangen om er in quarantaine te houden tijdens verdenkingen van gele koorts. Het hospitaal draagt de voornaam van de hertogin van Berry.

Men was bezorgd over goede sanitaire voorzieningen:

Het project is uitgevoerd vanaf 1823 en kon 48 zieken en 24 herstellenden huisvesten. Men werd opgesloten in verschillende geïsoleerde afdelingen, afgesloten van de buitenwereld door een omheining. In het centrum van de inrichting was het kantoor de plek vanwaar alles te overzien was en van waaruit alle afdelingen te bereiken waren. Iedereen had uitzicht op de kapel, die halverwege tussen de verblijven van de zieken en de herstellenden was gelegen en die de vorm had van een Griekse tempel. Gedeeltelijk werden de ruimtes tussen de zuilen voorzien van glas, om de zieken de mogelijkheid te geven om de dienst bij te wonen vanachter de ramen van de slaapzalen. Op het podium werden spullen en medicamenten neergezet voor de zieken.

De architectuur is in volmaakte harmonie en er is met de grootst mogelijke zuinigheid gewerkt. Overal vindt men een steeds terugkomende basis-maateenheid, waardoor de gebruikte elementen in serie geproduceerd konden worden.

De moderne scheepvaart heeft dit nieuwe lazaret als plek voor quarantaine snel doen verouderen. Het Hôpital Caroline werd vooral gebruikt voor zieke militairen die terugkwamen uit Afrika of uit de Krim en werd in 1850 verbouwd door de architect Vaucher. Hij formeerde er samen met de haven van Pomègues en die van Frioul het complex “Lazaret des îles” (het Lazaret van de eilanden) dat als het grootste en het beste van het Middellandse Zeegebied werd beschouwd.

Het hospitaal is gebruikt tot 1941 tijdens de tyfus epidemie in de gevangenissen.

Bij de bevrijding van Marseille in augustus 1944 zijn de gebouwen door luchtaanvallen verwoest. Daarna bleef het hospitaal leegstaan totdat de eilanden door de stad Marseille in 1971 werden aangekocht.
Momenteel wordt Hôpital Caroline tijdens de restauratie gebruikt voor diverse culturele aangelegenheden. Het meest bekend is het festival “Nuits Caroline”, waarbij iedere zomer een serie openluchtconcerten wordt gegeven op de binnenplaats van het oude hospitaal.

Sinds 1978 werkt de vereniging Caroline aan het herstel in oude staat van deze plek die steeds verlaten is gebleven. In 1980 werd het een Historisch Monument. Sindsdien is men bezig met het herstel op twee terreinen:

De "vrienden van Michel-Robert Penchaud" is een vereniging die is opgericht in 2007 en heeft tot doel:


</doc>
<doc id="1147563" url="https://nl.wikipedia.org/wiki?curid=1147563" title="Jo Brand">
Jo Brand

Josephine Grace (Jo) Brand (Hastings, 3 mei 1957) is een Engelse comédienne, die naast haar stand-upwerk bekend is van haar gastoptredens als panellid in televisieprogramma's.

Nadat ze enige jaren gewerkt had als verpleegkundige in de psychiatrie begon ze midden jaren 80 in alternatieve comedyclubs in Londen, waar ze de bijnaam "The Sea Monster" kreeg. Ook verscheen ze in deze tijd in het televisieprogramma "Saturday Live". Ze werd voor het grote publiek bekend toen ze haar eigen programma kreeg op Channel 4, "Jo Brand Through the Cakehole".

In haar vroege werk bracht ze haar grappen in een verveelde monotone stem, met lange pauzes tussen de zinnen. Met haar Dr. Martens schoenen, haar aanzienlijke formaat en haar korte haar, werd haar imago (en haar materiaal) in de jaren 80 en 90 geïnspireerd door radicaal feminisme. Maar veel van het schijnbaar feministische materiaal werd in het einde van de grap vaak ontkracht. Ondanks de geruchten hierover is Jo niet lesbisch. Ze heeft gezegd dat ze zo vaak in de krant las dat ze lesbisch was, dat ze het bijna ging geloven.

De laatste tijd is haar humor zachter geworden en is ze regelmatig te gast geweest in programma's als "Have I Got News For You" en "Never Mind the Buzzcocks", naast haar vele optredens in "QI". Ze heeft verschillende eigen televisieseries, en ze heeft geacteerd in "Absolutely Fabulous".

In 2003 werd ze in de krant "The Observer" genoemd als een van de 50 "grappigste acts in de Britse comedy".

Jo is in 1996 getrouwd met Bernie Bourke en samen hebben ze twee dochters: Maisie en Eliza.


</doc>
<doc id="1147867" url="https://nl.wikipedia.org/wiki?curid=1147867" title="Wertheimoperatie">
Wertheimoperatie

De Wertheim-Meigs-operatie is een radicale operatie die wordt uitgevoerd in een verder gevorderd stadium van cervixcarcinoom (baarmoederhalskanker). De Wertheimoperatie is een grote buikoperatie met verwijdering van lymfeklieren die links en rechts langs bloedvaten in het bekken gelegen zijn. De baarmoeder, het omringende steunweefsel en het bovenste deel van de vagina worden eveneens verwijderd. De eierstokken worden afhankelijk van de leeftijd van de patiënt ook verwijderd; bij jongere vrouwen blijft verwijdering achterwege.


</doc>
<doc id="1147909" url="https://nl.wikipedia.org/wiki?curid=1147909" title="Immuunhistochemie">
Immuunhistochemie

Immuunhistochemie, immunohistochemie of IHC verwijst naar de techniek van lokaliseren van componenten (antigenen) in biologische weefsels met behulp van specifieke antilichamen. De naam is samengesteld uit "immunis", wat verwijst naar de gebruikte antilichamen, "histos" dat weefsel betekent (in vergelijking met immunocytochemie). De techniek immunohistochemie wordt veel gebruikt om een diagnose van abnormale cellen te stellen, zoals deze voorkomen in tumoren. Specifieke moleculaire markers zijn karakteristiek voor bepaalde cellulaire processen zoals proliferatie of de geprogrammeerde celdood (apoptose). IHC wordt ook veel gebruikt in het basale onderzoek naar de distributie en lokalisatie van biomarkers en ongelijkmatig voorkomende proteïnes in verschillende delen van biologisch weefsel.
Het zichtbaar maken van een antilichaam-antigeencomplex kan op verschillende manieren. Meestal wordt het antilichaam verbonden aan een enzym, zoals peroxidase, dat een kleurvormende reactie kan katalyseren "(zie immunoperoxidasekleuring)".
Daarnaast kan het antilichaam worden gemerkt met een fluorofoor, zoals fluoresceïne, rhodamine, DyLight Fluor of Alexa Fluor "(zie immunofluorescentie)" met een metaalbolletje, zoals Immunogoud ten behoeve van elektronenmicroscopie of met een radio-isotoop ten behoeve van autoradiografie.

De antilichamen die gebruikt worden voor de specifieke detectie kunnen polyklonaal of monoklonaal zijn. Monoklonale antilichamen zouden de meeste specificiteit hebben. Polyklonale antilichamen worden gemaakt door een dier in te spuiten met een peptide-antigeen, waarna een secundaire immuunrespons wordt gestimuleerd, zodat antilichamen kunnen worden geïsoleerd uit het serum. Polyklonale antilichamen zijn dus een heterogene mix van antilichamen die verschillende epitopen kunnen herkennen.
Antilichamen kunnen ook worden geclassificeerd als primaire of secundaire reagentia. Primaire antilichamen worden gevormd tegen een bepaald antigeen en zijn ongeconjugeerd of ongelabeld, terwijl secundaire antilichamen worden gevormd tegen primaire antilichamen. Op deze manier herkennen secundaire antilichamen de antistoffen van een bepaalde diersoort en zijn geconjugeerd met biotine of een ander enzym zoals alkalisch fosfatase of horseradish peroxidase (HRP). Sommige secundaire antilichamen zijn geconjugeerd aan een fluorescerende stof, zoals de Alexa Fluor of DyLight Fluor familie. Deze worden vaak gebruikt voor de detectie van proteïnes in IHC. Proteïneconcentratie wordt meestal gemeten door densitometrie, hierbij correleert de intensiteit van kleuring met de hoeveelheid gemerkt proteïne.

In de procedure, afhankelijk van het doel en de dikte van het monster, worden ofwel dunne (circa 4-40 μm) sneden van het weefsel gemaakt ofwel, als het weefsel niet heel dik is, in het geheel gebruikt. Het snijden wordt meestal gedaan door een microtoom, waarna de snedes worden geplaatst op glaasjes. Bij "Free-floating IHC" worden sneden gebruikt die niet op een glaasje worden geplaatst en geproduceerd met een vibrerende microtoom.

Er zijn twee technieken die gebruikt worden voor de immunohistochemische detectie van antigenen in weefsel, de "directe" methode en de "indirecte" methode. In beide gevallen hebben veel antigenen een extra stap nodig voor het demaskeren, dat vaak het verschil maakt of er wel of niet gekleurd wordt. In tegenstelling tot immunocytochemie hoeft het weefsel niet permeabel gemaakt te worden, omdat dit al gedaan is door de microtoom tijdens de voorbereiding. Voor het verminderen van de oppervlaktespanning wordt gebruikgemaakt van detergenten, zoals Triton X-100, hierdoor is er minder van de reagentia nodig en wordt het monster beter bedekt.

De "directe methode" is een eenstapstechniek waarvoor een gelabeld antilichaam (bijvoorbeeld FITC geconjugeerd antiserum) dat direct reageert met het antigeen in het weefsel. Deze techniek maakt maar gebruik van één antilichaam-incubatie en is daardoor eenvoudig en snel. Een nadeel van deze techniek is dat er problemen kunnen zijn met de gevoeligheid door te weinig versterking van het signaal en wordt dan ook minder gebruikt dan de indirecte methode.

De "indirecte methode" maakt gebruikt van een ongelabeld primair antilichaam (eerste laag) dat reageert met het weefselantigeen en van een gelabeld secundair antilichaam (tweede laag) dat reageert met het primaire antilichaam. Het secundaire antilichaam moet gevormd zijn tegen het antilichaam van de diersoort dat het primaire antilichaam heeft gevormd. Deze methode is gevoeliger dan de directe methode door de versterking van het signaal doordat de primaire antilichamen meerder bindingsplaatsen heeft voor het secundaire antilichaam. De tweede laag kan gelabeld zijn met een fluorescerende stof of een enzym.
Bij een veel gebruikte methode wordt een biotinyleerd secundair antilichaam gekoppeld met streptavidine-horseradish peroxidase. Dit reageert met 3,3'-diaminobenzidine (DAB) dat een bruine kleuring geeft op plaatsen waar de primaire en secundaire antilichamen binden. Deze methode wordt de DAB-kleuring genoemd. Door gebruik te maken van nikkel kan de reactie versterkt worden doordat er een dieppaarse/grijze kleur gevormd wordt.

Het voordeel van de indirecte methode, naast de hogere gevoeligheid, is dat er maar een relatief klein aantal geconjugeerde (gelabelde) secundaire antilichamen hoeven gemaakt te worden. Bijvoorbeeld, een gelabeld secundair antilichaam gevormd tegen konijnen-antistoffen, die zo gekocht kunnen worden, zijn bruikbaar met elke primair antilichaam dat gevormd is in een konijn. Met de direct methode is het noodzakelijk gebruik te maken van specifiek gelabelde antilichamen tegen elk antigeen.

IHC heeft het grote voordeel dat het mogelijk is om precies aan te geven waar een bepaalde component zit binnen het onderzochte weefsel. Daarnaast is IHC een effectieve methode om weefsels te onderzoeken. In de neurologie wordt hiervan gebruikgemaakt om het voorkomen van bepaalde proteïnes in bepaalde delen van de hersenen. Een groot nadeel is dat, in tegenstelling tot immunoblotting waarbij de kleuring wordt gecontroleerd aan de hand van het moleculair gewicht, dat het onmogelijk is om te bewijzen dat de kleuring overeenkomt met het gezochte proteïne. Daarom moeten primaire antilichamen worden gevalideerd door een procedure zoals Western blot. De techniek wordt nog meer gebruikt in de diagnostische chirurgische pathologie voor het typeren van tumoren (bijvoorbeeld immunokleuring van e-cadherine om te differentiëren tussen het positief-kleurende ductaal carcinoma in situ (DCIS) en het negatief-kleurende lobulaire carcinoma in situ (LCIS)).


Een aantal moleculaire stromingen zijn veranderd bij kanker en sommige van deze veranderingen kunnen doelwit zijn bij kankertherapie. Immunohistochemie kan gebruikt worden om te bepalen welke tumoren gevoelig zouden kunnen zijn voor therapie door het detecteren van de aanwezigheid of een verhoogde hoeveelheid van het moleculaire doel.

De biologie van een tumor biedt een aantal potentiële intracellulaire doelwitten. Veel tumoren zijn hormoonafhankelijk. De aanwezigheid van hormoonreceptoren kan gebruikt worden om te bepalen of de tumor mogelijk gevoelig is voor antihormonale therapie. Één van de eerste therapieën was het anti-oestrogeen, tamoxifen, voor de behandeling van borstkanker. Deze hormonale receptoren kunnen opgespoord worden met immunohistochemie.
Imatinib, een intracellulair tyrosinekinase-inhibitor, werd ontwikkeld om chronische myelogene leukemie, een ziekte gekenmerkt door de vorming van een specifiek abnormaal tyrosine kinase, te behandelen. Imitanib is bewezen effectief tegen tumoren die andere tyrosinekinases bevat, meer specifiek KIT. De meeste gastrointestinale stromale tumoren vertonen KIT dat gedetecteerd kan worden door immunohistochemie.



</doc>
<doc id="1147946" url="https://nl.wikipedia.org/wiki?curid=1147946" title="Tenesmus">
Tenesmus

Tenesmus is het moeilijk kunnen maken van de stoelgang of het urineren. Tijdens het maken van de stoelgang of het plassen voel je een hevige krampachtige pijn in de buik.

Er bestaan verschillende soorten tenesmen:



Tenesmus wordt meestal veroorzaakt door ontsteking van het slijmvlies van het rectum of de urineblaas. Geassocieerd met inflammatoire darmaandoeningen (IBD's), voornamelijk colitis ulcerosa.


</doc>
<doc id="1148137" url="https://nl.wikipedia.org/wiki?curid=1148137" title="Sensibilisatie">
Sensibilisatie

Allergische sensibilisatie is het herkennen van een specifiek allergeen en de steeds heftigere reactie erop.

Voor een immunologisch allergische reactie moet het immuunsysteem in concreto al eerder in contact zijn geweest met het specifieke allergeen. Het immuunsysteem heeft na het eerste contact T- en B–geheugencellen aangemaakt, waardoor bij het eerst volgende contact adequaat gereageerd wordt op het specifieke allergeen.

Om allergische klachten te ontwikkelen moet men eerst in contact komen met bepaalde eiwitten uit de voeding (allergenen). Het lichaam reageert hierop met het aanmaken van afweerstoffen waardoor men gevoelig wordt voor dit bepaalde eiwit (sensibilisatie). Hoe meer van de stof, des te heftiger is de reactie.

In Vlaanderen wordt het woord sensiblisatie ook gebruikt voor wat in Nederland met 'voorlichting' wordt aangeduid.



</doc>
<doc id="1148515" url="https://nl.wikipedia.org/wiki?curid=1148515" title="GlaxoSmithKline">
GlaxoSmithKline

GlaxoSmithKline, afgekort GSK, is een Engelse onderneming die zich bezighoudt met het vervaardigen van farmaceutische, biologische en gezondheidsproducten. GSK behoort tot de vijf grootste farmaceutische industriële ondernemingen van de wereld, heeft in diverse landen vestigingen en is in meer dan honderd landen actief. Het hoofdkantoor is in Londen gevestigd. De omzet bedroeg in 2012 ruim 31 miljard euro, de nettowinst bijna negen miljard. Het bedrijf telt bijna honderdduizend werknemers.

GSK's belangrijkste producten zijn het antidepressivum Seroxat, dat in totaal zo'n 8,6 miljard euro opbracht, het middel tegen diabetes Avandia 7,7 miljard euro, het antidepressivum Wellbutrin 4,4 miljard euro en verder de astmamiddelen Seretide, Flixotide en Ventolin.

Op 3 januari 2008 werd bekendgemaakt dat ze een vaccin tegen het vogelgriepvirus H5N1 had ontwikkeld.

In 2011 kreeg de firma een boete van 750 miljoen dollar wegens het in de handel brengen van vervuilde medicijnen. De klokkenluider toucheerde 96 miljoen dollar.

In 2012 betaalde de firma 3 miljard dollar om diverse Amerikaanse fraudeonderzoeken af te sluiten. De schikking betrof drie geneesmiddelen die illegaal door de firma werden aangeprezen voor niet-geregistreerd gebruik. Ook veiligheidsgegevens werden achtergehouden. De schikking is de grootste ooit.

In 2012 werd de afdeling geneesmiddelen zonder recept samen met de productie-eenheid in Herrenberg voor 470 miljoen euro overgenomen door Omega Pharma.

Juli 2013 kwam de firma negatief in het nieuws in een Chinees omkopingsschandaal. De plaatselijke directeur moest toegeven dat het omkopen van artsen een staande praktijk was. In september 2014 volgde een boete van 380 miljoen euro en 3 jaar gevangenis voor de verantwoordelijke directeur.


</doc>
<doc id="1149513" url="https://nl.wikipedia.org/wiki?curid=1149513" title="Reticulaire erythemateuze mucinose">
Reticulaire erythemateuze mucinose

Reticulaire erythemateuze mucinose of REM-syndroom is een (zeer) zeldzame huidaandoening waarbij in de huid rode, vaag begrensde, soms licht verheven plekken ontstaan die landurig blijven bestaan, zich vooral midden op de borst en midden op de rug bevinden. Soms is er een netvormig patroon in de roodheid te zien, vandaar de term "reticulair" (van het Latijnse woord "reticulum", "net"). Bij microscopisch onderzoek blijkt een lymfocytair infiltraat met mucineafzetting ("slijm"). Mogelijk is deze aandoening een speciale, beperkte variant van lupus erythematodes. De aandoening verergert (waarschijnlijk) door zonlicht. Mogelijke behandelingen zijn: 



</doc>
<doc id="1149527" url="https://nl.wikipedia.org/wiki?curid=1149527" title="Infiltraat">
Infiltraat

Een infiltraat is in de geneeskunde een plaats waar zich cellen uit het immuunsysteem tussen de normale weefselcellen hebben genesteld. Vaak betreft het lymfocyten maar ook andere typen witte bloedcellen kunnen hierbij betrokken zijn. Macroscopisch is een infiltraat te herkennen aan zwelling en soms roodheid, maar dit kan ook optreden als er alleen oedeem bestaat zonder infiltraat. 

In de chirurgie spreekt men van een infiltraat, wanneer het vrije deel van het buikvlies (het omentum majus) zich met de darmen beschermend om een ontstoken orgaan, zoals de appendix of de galblaas heen legt, en zo een massa in de buik vormen, waar je tijdelijk operatief niet aan moet komen.

Ook bij abcessen op het lichaam wordt er altijd een infiltraat gevonden/gezien.
Dat komt doordat er bij een abces een ontstekingsproces aan de gang is, en het lichaam zelf de ontsteking probeert in te kapselen.


</doc>
<doc id="1149536" url="https://nl.wikipedia.org/wiki?curid=1149536" title="Hyperreactiviteit">
Hyperreactiviteit

Hyperreactiviteit (ook wel, bronchiale hyperreactiviteit) is in de geneeskunde een toestand waarbij iemand overmatig heftig reageert op prikkels. Deze hyperreactiviteit kan allergisch bepaald zijn, maar noodzakelijk is dit niet. De allergoloog en ook de longarts komen geregeld mensen tegen die heftig op niet-specifieke prikkels als hitte, kou, inspanning, verflucht, alcohol, parfum, baklucht of tabaksrook reageren zonder dat daarbij een immunologisch mechanisme aantoonbaar is. Bij chronische neusklachten komt het bij veel mensen voor dat ze last hebben van zowel allergie als hyperreactiviteit. Vaak blijft het slijmvlies van de luchtwegen na een doorgemaakte luchtweginfectie enige tijd versterkt reactief.


</doc>
<doc id="1149540" url="https://nl.wikipedia.org/wiki?curid=1149540" title="Mastopathie">
Mastopathie

Mastopathie (Grieks: aandoening van de borsten), is de verzamelnaam voor goedaardige knobbels, onregelmatigheden en pijn in de borsten.

De meest voorkomende vorm van mastopathie bestaat uit een nog onbegrepen verandering in de structuur van het bindweefsel en/of klierweefsel van de borsten waardoor voelbare verhardingen en knobbels ontstaan. Vaak, maar niet altijd, gepaard gaand met (ernstige) pijn (mastodynie of mastalgie). De pijn kan ook zonder knobbels optreden. In sommige gevallen ontstaan tijdens de menstruatie cysten (blaasjes met vocht) in de borst, ook bekend als de ziekte van Reclus. Na de menstruatie verdwijnen deze cysten meestal weer. Soms kunnen ze echter leiden tot vervelende ontstekingen.

De structuurveranderingen maken het extra lastig om door palperen (voelend onderzoeken) of mammogram (röntgenfoto v.d. borst) de afwijkingen in de borst te beoordelen op goed- dan wel kwaadaardigheid. Soms geeft een echogram meer informatie maar lang niet altijd. Bij twijfel kan worden overgegaan tot meer invasieve onderzoeksmethoden zoals biopt of punctie. 

Mastopathie kan het dagelijks functioneren ernstig hinderen waarbij vooral de pijn zeer belastend is en bovendien slecht te behandelen. Klachten kunnen optreden tijdens, voor en na de menstruatie, soms zelfs gedurende de halve cyclus. Daarbuiten kan ook in periodes van emotionele spanning of overwerktheid het verschijnsel de kop opsteken. Bij de meeste mensen verdwijnen de klachten na de menopauze (overgang) maar sommigen blijven er ook nadien last van houden. 

Behalve door de pijn - het mammogram of borstfoto is een beruchte bezoeking voor vrouwen met mastopathie vanwege de toch al extreme gevoeligheid van de borsten - is de aandoening zeer belastend door de steeds terugkerende angst voor kwaadaardigheid van de knobbels. Toch komt borstkanker onder deze groep niet vaker voor dan onder niet-lijders.



</doc>
<doc id="1149555" url="https://nl.wikipedia.org/wiki?curid=1149555" title="Spierspanning">
Spierspanning

Met spierspanning wordt bedoeld de mate waarin een spier gespannen is, dus de kracht die hij uitoefent tussen origo en insertie. 

Spierspanning kan functioneel zijn, als hij de normale houding of beweging ondersteunt, maar aan het bestaan van spierspanning onder omstandigheden waar dit niet nodig is worden veel klachten toegeschreven, zoals spanningshoofdpijn. 

Een spier die onder spanning wordt gehouden gaat na enige tijd vaak ook zelf pijn doen, en als dit leidt tot meer spierspanning kan een vicieuze cirkel op gaan treden. Een onnodig gespannen spier is vaak een teken van een gespannen geest. Een van de taken van de fysiotherapeut is het opsporen en behandelen van dergelijke situaties.

Vaak wordt er ook gesproken over spiertonus, dit is de kracht die de spier uitoefent op de aanhechtingspunten in rust. Het is dus de spierspanning in rust. Verhoogde spiertonus kan leiden tot pijn, toegenomen energieverbruik en moeite met handhaven houding.

Hypertonie is een niet-snelheidsafhankelijke weerstand bij passief bewegen, die ongelijk verdeeld is over flexoren en extensoren. Meestal zijn aan de bovenste extremiteit de flexoren hypertoon, aan de onderste extremiteit de extensoren. Hypertonie op basis van een spieractivatie stoornis is een symptoom van
een verhoogde respons van de tonische rekreflex activiteit.


</doc>
<doc id="1149560" url="https://nl.wikipedia.org/wiki?curid=1149560" title="Os palatinum">
Os palatinum

Het os palatinum of gehemeltebeen is een bot van de schedel dat het achterste deel van het harde verhemelte (palatum) vormt. Het wordt onderverdeeld in een horizontale en een verticale plaat, de "lamina horizontalis" en de "lamina perpendicularis".

Bij schisis is het vaak een van de aangedane beenderen. 


</doc>
<doc id="1149662" url="https://nl.wikipedia.org/wiki?curid=1149662" title="Sekwester (medisch)">
Sekwester (medisch)

Met sekwester (uit het Latijn: "sequestrare" = in bewaring geven, scheiden, verwijderen) wordt een afgestorven deel van het lichaam aangeduid, dat door natuurlijke opruimingsprocessen los is gekomen van het gezonde weefsel en dat eventueel operatief verwijderd kan worden. Het proces van het ontstaan van sekwesters heet sekwestratie.

Een voorbeeld van een sekwester is los tussenwervelschijfmateriaal, dat vanuit de tussenwervelschijf in het wervelkanaal is geperst en operatief verwijderd kan worden. 

Bij miltsekwestratie is sprake van een heel ander proces. Tijdens ernstige infectieziekten met hoge of langdurige koortsperiodes is er een verhoogde kans op sekwestratie van bloed in organen. Het orgaan groeit in korte tijd sterk waardoor de bloedbevattende ruimten worden vergroot. Het bloed raakt gesequestreerd in de milt en wordt dus onttrokken aan de circulatie. Dit resulteert soms in ernstige anemie en hypovolemie. Bij miltsequestratie wordt veelvuldig gebruikgemaakt van bloedtransfusies.


</doc>
<doc id="1149895" url="https://nl.wikipedia.org/wiki?curid=1149895" title="Gametogenese">
Gametogenese

Gametogenese is vorming ("genesis") van mannelijke en vrouwelijke "gameten".

Gameten zijn haploïde en worden gevormd door:

Het zijn dus de processen die bij veel organismen (zoals dieren, algen) zorgen voor vorming van zaadcellen en eicellen in de gonaden of gametangiën en bij de zaadplanten voor vorming van stuifmeel en eicellen.


</doc>
<doc id="1150213" url="https://nl.wikipedia.org/wiki?curid=1150213" title="Grocott">
Grocott

De Grocott is een histochemisch (kleurreagens) om schimmels aan te tonen.

Schimmels zijn in bezit van koolhydraat-bestanddelen. Deze bestanddelen worden geoxideerd door chroomzuur, hierbij worden aldehyden gevormd. Een methenamine-zilvernitraat-oplossing wordt door de gevormde aldehyden gereduceerd tot een zwart metallisch zilver. Dit zwarte metallisch zilver wordt weer omgekatalyseerd door goudchloride 0,2% in goud, waardoor de schimmels zwart aankleuren. Als achtergrondkleuring wordt gebruikgemaakt van light green 0,1%; van deze kleurstof krijgt de achtergrond een lichtgroene kleur.


</doc>
<doc id="1153381" url="https://nl.wikipedia.org/wiki?curid=1153381" title="Oogspiegel">
Oogspiegel

Een oogspiegel, voorhoofdspiegel of oftalmoscoop is een hulpmiddel waarmee een arts het netvlies kan inspecteren.

Het oog werkt als een retroreflector en daardoor is het inwendige alleen zichtbaar als het oog van de arts en de lichtbron langs dezelfde lijn op het oog van de patiënt worden gericht.

De klassieke oogspiegel is een holle spiegel met een gat in het midden. Het licht valt via de spiegel in het oog en de arts kijkt door het gat. Achter het gat zijn vaak een paar lensjes aangebracht. In cartoons is een arts vaak herkenbaar aan de oogspiegel, die hij aan een band om zijn hoofd draagt. In werkelijkheid zal een arts een oogspiegel alleen dragen als hij hem gebruikt.

Een moderne oftalmoscoop heeft ingebouwde verlichting.
Heeft de patiënt een wijde pupil, dan ziet de arts veel beter. Om te verhinderen dat de pupil zich sluit door het felle licht van de oogspiegel, wordt de iris tijdelijk verlamd met een druppeltje; meestal tropicamide of fenylefrine. Soms ook met atropine, maar dit heeft een veel langere werkingsduur.

De oftalmoscoop werd in 1851 uitgevonden door de Berlijnse arts en natuurkundige Hermann von Helmholtz.


</doc>
<doc id="1153425" url="https://nl.wikipedia.org/wiki?curid=1153425" title="Binnengasthuis (Amsterdam)">
Binnengasthuis (Amsterdam)

Het Binnengasthuis (BG) is een voormalig ziekenhuis in het centrum van Amsterdam. Nadat het ziekenhuis in 1981 opging in het Academisch Medisch Centrum (AMC), werd het BG-terrein één van de hoofdlocaties van de Universiteit van Amsterdam, die zo'n 60% van het complex in gebruik heeft.

Het BG-terrein beslaat het gebied tussen de Oudemanhuispoort, Grimburgwal, Oude Turfmarkt, Nieuwe Doelenstraat en Kloveniersburgwal. Een groot deel van het complex is aangewezen als rijksmonument.

Het complex bestaat deels uit gebouwen uit de periode 1870-1913 en deels uit nieuwbouw. De gebouwen uit de periode 1870-1913 zijn aangewezen als rijksmonumenten. Een deel van de vroegere buitenruimte is overdekt. In het aldus gevormde atrium is een studentenmensa gevestigd, die ook Atrium heet.

Op de locatie van het Binnengasthuis bevonden zich in de middeleeuwen het Oude en Nieuwe Nonnenklooster. Het Nieuwe Nonnenklooster lag aan de Amstel en volgde de bocht die de rivier hier maakte, zoals ook te zien is op de stadsplattegrond van Cornelis Anthonisz uit 1544. Als gevolg van de oorspronkelijke kloosterfunctie heeft het terrein altijd ruimte voor tuinen behouden.

Na de Alteratie in 1578 kwamen de kloosters in handen van stedelijke liefdadigheidsinstellingen. In 1582 verhuisden een aantal gasthuizen (ziekenhuizen) naar de voormalige kloosters en vormden zo het Sint Pietersgasthuis, zoals het Binnengasthuis oorspronkelijk heette. Het Sint Pietersgasthuis was voornamelijk bedoeld voor armen, soldaten, matrozen en reizigers. Er was een mannen- en een vrouwenafdeling, een afdeling voor chirurgische patiënten, een apotheek, een "snijzaal" (operatiekamer) en een "baaierd" (rustzaal). De burgemeesters van Amsterdam dienden als bestuur van het Binnengasthuis. In de nabijgelegen Waag, een voormalige stadspoort die in 1690-'91 aanzienlijk was verbouwd, werden anatomische lessen gegeven.

Naast het Sint Pietersgasthuis kende Amsterdam een tweede ziekenhuis. Dit was het Buitengasthuis, dat in 1635 buiten de Leidsepoort werd gebouwd als pesthuis; pestlijders werden per boot van het Binnengasthuis via de Pestsloot naar het Buitengasthuis vervoerd. Met de komst van het Buitengasthuis werd de naam van het Sint Pietersgasthuis veranderd in Binnengasthuis. Voor de rijkere Amsterdammers kwamen er in de negentiende eeuw het Prinsengrachtziekenhuis (1857), nu onderdeel van het OLVG, en het Burgerziekenhuis (1891), dat later het stadsdeelkantoor van Oost-Watergraafsmeer werd en nu fungeert als hotel. Het Buitengasthuis werd in 1891 vervangen door het Wilhelminagasthuis.
De huidige bebouwing van het Binnengasthuiscomplex werd tussen 1868 en 1890 gebouwd in Hollandse neorenaissancestijl, grotendeels naar ontwerpen van de architecten H. Leguyt en A.N. Godefroy. Het centrale gebouw had twee vleugels, één voor vrouwelijke patiënten en één voor mannelijke patiënten. De gebouwen omvatten ook een stads- en gasthuisapotheek, een klinisch ziekenhuis, twee wachtkamers, een kraamkliniek en een vrouwenkliniek. Het administratiegebouw werd in 1912-'13 gebouwd in de stijl van de vroege Amsterdamse School naar ontwerp van J.M. van der Mey. Het zuidelijke deel van dit gebouw deed dienst als kinderkliniek en bestaat nu niet meer, het werd in 1991 gesloopt en vervangen door nieuwbouw. De tweede chirurgische kliniek met zusterhuis, gelegen aan de Kloveniersburgwal, werd in 1913-'14 gebouwd naar ontwerp van F.W.M. Poggenbeek.

Het Binnengasthuis was in de 19e eeuw berucht om zijn deplorabele toestanden. In 1867 schreven de regenten van het Binnengasthuis een rapport aan het stadsbestuur, waarin ze de afdeling verloskunde beschreven: "Zwangere vrouwen moeten haar dag- en nachtverblijf houden op sombere zolders. De verpleegkamers zijn op een andere verdieping gelegen dan de verloskamers, zodat de kraamvrouwen dadelijk na de bevalling een zeer moeilijke en nadelige verplaatsing moeten ondergaan. Voor reconvalescenten moet dienen een groot, hol, kil, kerkvormig en met stenen bevloerd lokaal, dat des winters voor geen behoorlijke verwarming vatbaar is. En de verloskamers zijn in een bouwvallig, slecht ingericht houten gebouw, dat bovendien te klein is om aan alle behoeften te voldoen".

De verpleging bestond uit "knechten en meiden" die zich, volgens een rapport van het stadsbestuur in 1882, schuldig maakten aan drankmisbruik en mishandeling, de medicijnen verkochten en het voedsel voor zichzelf hielden. In reactie besloot de stad een jaar later om gediplomeerde verplegers in dienst te nemen.

Ook met de medische behandeling was het slecht gesteld. De Oostenrijkse arts Joseph Speilt, die het Binnen- en Buitengasthuis in 1852 bezocht, schreef in zijn verslag aan het Koninklijke en Keizerlijke Artsengezelschap in Wenen: "Hoe moeten we deze twee verpleeginrichtingen beschrijven, die op geen enkele wijze die naam verdienen? Als wij bijzonderheden opsommen, blijkt als vanzelf dat ze het tegendeel zijn van wat ziekenhuizen behoren te zijn. (...) Op iedere buitenstaander maakt deze plek een hoogst onaangename indruk. Op zeshonderd zieken zijn er slechts twee artsen." Het verplegend personeel noemde hij een afschrikwekkend voorbeeld van ruwheid, traagheid en smerigheid.

De Universiteit van Amsterdam heeft plannen gemaakt voor de bouw van een nieuwe bibliotheek voor de faculteit geesteswetenschappen die vanaf 2010 gerealiseerd moest worden. Hiervoor zou de voormalige Theaterschool moeten worden gesloopt. In dit gebouw zijn verschillende studentenverenigingen en de culturele stichting CREA gehuisvest.

De nieuwbouwplannen werden in 2001 goedgekeurd door de gemeenteraad. Het gebouw werd echter datzelfde jaar aangewezen als rijksmonument, na een intensieve lobby door bewonersvereniging VOL BG. Volgens de bewoners liet de UvA het gebouw verder verkrotten om zo een oplossing te forceren. Na een lange strijd is in 2013 uiteindelijk besloten om de bestaande bebouwing zoveel mogelijk te handhaven en aan te passen aan de nieuwe functie.

D. de Moulin, I.H. van Eeghen en R. Meischke, "Vier Eeuwen Amsterdams Binnengasthuis". Stichting Viering 400-Jarig Bestaan Binnengasthuis, Amsterdam 1981.



</doc>
<doc id="1154085" url="https://nl.wikipedia.org/wiki?curid=1154085" title="Vermicella annulata">
Vermicella annulata

Vermicella annulata is een slang uit de familie koraalslangachtigen (Elapidae). Er is nog geen Nederlandse naam voor deze soort, die in het Engels bekendstaat als bandy-bandy. De soort werd voor het eerst wetenschappelijk beschreven door John Edward Gray in 1841. Oorspronkelijk werd de wetenschappelijke naam "Calamaria annulata" gebruikt. 

De slang is eenvoudig te herkennen aan de duidelijk afstekende zwarte en witte banden over het hele lichaam, inclusief de buikzijde. De kop is klein en onopvallend, de staartpunt is stomp. In de nek en voor de snuitpunt zijn dunne banden aanwezig, de snuitpunt is altijd zwart. De maximale lengte is ongeveer 75 centimeter, maar gemiddeld blijven de vrouwtjes rond 50 cm, mannetjes blijven nog kleiner tot ongeveer 40 cm.

"Vermicella annulata" is een van de opmerkelijkst gekleurde slangen van Australië, een andere soort die hier leeft en een sterk zwart-wit bandenpatroon heeft is "Laticauda colubrina". Deze in zee levende slang heeft echter net als alle "Laticauda"- soorten een zijdelings afgeplatte staart die bij "Vermicella annulata" ontbreekt.

De soort is ophifaag ofwel slangen-etend, op het menu staan echter uitsluitend wormslangen uit het geslacht "Ramphotyphlops", die eveneens ondergronds leven. De prooi is soms bijna net zo lang als de slang zelf. De slang is zo sterk gespecialiseerd dat geursporen van andere gravende reptielen, zoals andere slangen of skinken, worden genegeerd. Zoals alle Elapidae is ook deze soort giftig, maar vanwege de geringe lengte en voorkeur voor meer onherbergzame gebieden wordt de slang niet als gevaarlijk beschouwd.

De soort komt voor in grote delen van Australië, en leeft in diverse biotopen van meer droge schrale gebieden tot bosachtige streken. De slang wordt zelden gezien, dit komt doordat het dier 's nachts actief is en bovendien een gravende levenswijze heeft. Ondanks de afstekende banden valt de slang weg in zijn natuurlijke omgeving. Bij bedreiging graaft de slang zich snel in of neemt een dreighouding aan door het lichaam te verheffen. Als de slang bedreigd wordt, worden al kronkelend lussen in het lichaam gemaakt, dit zorgt door het sterk afstekende bandenpatroon waarschijnlijk voor verwarring bij de vijand omdat de kop en de staart nauwelijks meer te onderscheiden zijn. Een belangrijke vijand is de uil.


</doc>
<doc id="1154451" url="https://nl.wikipedia.org/wiki?curid=1154451" title="Kinderlokker">
Kinderlokker

Met een kinderlokker wordt een oudere, vaak meerderjarige persoon bedoeld die buiten het maatschappelijk aanvaarde rolpatroon contact probeert te krijgen met een jonger kind of met kinderen.

Het doel van de kinderlokker is het winnen van het vertrouwen van het kind. Dit maakt het mogelijk het kind mee te tronen naar zijn woning of een afgezonderde locatie zonder dat er dwang aan te pas komt. Een kinderlokker zal een kind uitzoeken dat alleen is of slechts samen met een ander kind, en blijft ver uit de buurt van andere volwassenen. Kinderen die kwetsbaar zijn of geen vriendjes of vriendinnetjes hebben zijn ook vaak een geliefd doelwit. Sommige kinderlokkers zijn geduldig en investeren eerst langdurig in de relatie (grooming) voor ze hun slag slaan. Een kinderlokker kan als volgt te werk gaan:


Vaak heeft hij of zij seksuele bedoelingen, zoals in de laatste decennia is gebleken, en wat tot grote maatschappelijke verontwaardiging heeft geleid. Toch hoeft dit niet altijd zo te zijn. Andere misdrijven zoals gijzeling of moord uit niet-seksuele motieven zijn evenzeer mogelijk. Het is zelfs mogelijk dat de kinderlokker slechts het gezelschap van het kind verkiest, bijvoorbeeld omdat hij wegens bepaalde geestelijke trauma's volwassenen als te bedreigend ervaart, mentaal nog op het niveau van een kind staat, getraumatiseerd is door het overlijden van het eigen kind, of simpelweg aan het syndroom van Peter Pan leidt. Ook de Rattenvanger van Hamelen was, met geheel andere oogmerken, een kinderlokker.

Over wat toelaatbaar is en wat juist laakbaar in de omgang met kinderen, wordt in verschillende tijden en in verschillende culturen zeer uiteenlopend gedacht. In onze hedendaagse maatschappij is het meevoeren van kinderen zonder uitdrukkelijke toestemming van de ouders, strafbaar. Bovendien wordt het in brede kring zeer sterk afgekeurd, en het roept hevige, afwijzende emoties op. Kinderen worden dan ook vaak tijdens hun opvoeding bang gemaakt voor de kinderlokker als boeman of kinderschrik, en er wordt hen op het hart gedrukt dat ze nooit en te nimmer met een vreemde mogen meegaan en dat ze ook vooral niets van hen mogen aannemen. Onderwijzers en anderen die met kinderen werken zijn zeer alert op kinderlokkers (als bijvoorbeeld het kind door een ander dan de ouders wordt opgehaald, of telkens een vreemd persoon op het schoolplein rondhangt bij wie duidelijk geen kind hoort). Personen (met name mannen) die zonder duidelijke reden alleen bij een school of speelplaats rondhangen worden met wantrouwen bekeken. Sommige kleuterscholen en kinder(dag)verblijven geven kinderen slechts mee aan van tevoren afgesproken personen die zich soms zelfs moeten legitimeren.

Een kinderlokker kán seksueel misbruik of een ander misdrijf als gijzeling als oogmerk hebben, maar de doelstelling kan ook beperkt blijven tot het zoeken van "gezelschap" van het kind; al dan niet doordat maatschappelijke druk de handelende persoon weerhoudt van verdere stappen. Wellicht gaat de kinderlokker echt met het kind alleen maar even bij de McDonald's eten of gaan ze inderdaad samen zijn paarden bekijken en brengt hij het kind daarna keurig terug. Ook dan blijft het oordeel van de omgeving negatief. Een kind wordt immers geacht niet zelf voor de eigen belangen op te komen, en mag slechts met de toestemming van de ouders of voogd met een derde mee.

Hoewel van oudsher veel kinderen van het bestaan kinderlokkers gehoord hebben, is het gevaar van misbruik binnen de familie veel groter.



</doc>
<doc id="1154872" url="https://nl.wikipedia.org/wiki?curid=1154872" title="Dirkje Kuik">
Dirkje Kuik

Dirkje Kuik (Utrecht, 7 oktober 1929 – aldaar, 18 maart 2008) was een Nederlands schrijver en beeldend kunstenaar.

De in Utrecht wonende en werkende Dirkje werd geboren als "William Diederich Kuik". In 1977 ging Kuik de voornaam Dirkje bezigen en in 1979 liet Kuik zich in een ziekenhuis in Londen opereren en ging sindsdien geheel door het leven als vrouw. Over haar operatie, haar belevenissen als "genderdiasporapatiënt", zoals zij het noemde en hoe zij haar leven na de operatie weer oppakte schreef ze uitgebreid, met name in "Huishoudboekje met rozijnen".

Kuik studeerde enige tijd aan de Rijksakademie van beeldende kunsten in Amsterdam, was kunstrecensent bij Het Parool en tekende voor Vrij Nederland. In 1960 richtte Kuik samen met Moesman en Henc van Maarseveen het grafisch gezelschap De Luis op. Deelnemende kunstenaars met uiteenlopende ideeën wisselden elkaar af gedurende twintig jaar.

Als graficus, illustrator en tekenaar legde ze zich toe op stadsgezichten, figuurvoorstellingen en portretten; daarnaast was ze schrijver en dichter. Als dichter debuteerde ze in 1969 met de bundel "45 Gedichten", nog onder de naam William D. Kuik. Het werk wordt gezien als belangrijke bijdrage tot de Nederlandse neoromantische stroming. Voor "Utrechtse Notities" uit 1969 ontving ze de Prozaprijs van de gemeente Amsterdam. De door Kuik zelf geïllustreerde feuilleton "De held van het potspel" uit 1974 werd bekroond met de Vijverbergprijs.

Van 1958-1963 en van 1968-1972 was ze lid van het genootschap Kunstliefde, een Utrechtse vereniging van kunstenaars en kunstminnaars, opgericht in 1807. Dirkje Kuik overleed in 2008 en werd in stilte door een zeer besloten kring begraven op de plaatselijke Begraafplaats Soestbergen. Na haar dood werd een expositie ingericht bij Kunstliefde aan de Nobelstraat als drieluik, haar beeldend werk, een biografisch overzicht van haar leven en beeldend werk van tijdgenoten. In 2008 werd in haar voormalig woonhuis aan de Oudekamp 1 te Utrecht een museum ter ere van haar werk ingericht, dat zo'n vier jaar heeft bestaan. Vanuit een stichting wordt haar artistieke nalatenschap beheerd.








</doc>
<doc id="1155366" url="https://nl.wikipedia.org/wiki?curid=1155366" title="Dioxathion">
Dioxathion

Dioxathion (ISO-naam) is een organische thiofosfaatverbinding, gebruikt als pesticide, meer bepaald als insecticide, miticide en acaricide. Het is een stroperige, roodbruine vloeistof, die voorkomt als een mengsel van "cis"- en "trans"-isomeren. Het werd in 1955 gepatenteerd door Hercules Powder Co. Handelnamen van bestrijdingsmiddelen op basis van dioxathion zijn "Delnav" (Hercules Powder Co.), "Deltic" en "Navadel". Inmiddels wordt het door de WHO beschouwd als een verouderd pesticide, en is het in vele landen niet meer toegelaten of aan beperkingen onderhevig.

Dioxathion was bedoeld voor de bestrijding van teken, mijten en vliegen op vee (koeien, geiten, schapen, varkens, ...). De behandeling gebeurde door onderdompeling of via verstuiving. Het werd ook gebruikt tegen insecten en mijten op citrusfruit, boomfruit (appel, peer, pruim, ...) of noten. In de Verenigde Staten is het (in de vorm van het product "Deltic") beperkt toegelaten (geweest) voor gebruik tegen vlooien, teken en mijten in hondenkennels, op speelpleinen, gazons en dergelijke meer.

Het gebruik van dioxathion als pesticide is door de Europese Unie niet toegelaten. EU-lidstaten moesten eventuele toelatingen uiterlijk op 25 juli 2003 intrekken.

Dioxathion is een zeer toxische stof. De stof kan effecten hebben op het zenuwstelsel, met als gevolg stuiptrekkingen en ademhalingsfalen. Het is een cholinesteraseremmer. Blootstelling aan hoge doses kan de dood veroorzaken.

Dioxathion is niet carcinogeen gebleken bij proeven op dieren. De stof is zeer giftig voor waterorganismen.



</doc>
<doc id="1155516" url="https://nl.wikipedia.org/wiki?curid=1155516" title="Steencel">
Steencel

Een steencel of sklereïde is een verdikte en verhoute sklerenchymcel of parenchymcel. Verhoute sklerenchymcellen komen voor in het vruchtvlees van bijvoorbeeld een stoofpeer of in het endocarp bij steenvruchten. Verhoute parenchymcellen komen als steencel voor in de schors. Steencellen hebben meestal vele, vertakte stippelkanalen. De inhoud van een steencel is dood of bestaat uit bijvoorbeeld looistofderivaten, kristallen enz.

Een steencel met puntige, onregelmatig gevormde stralen wordt een "spicula" of "asterosklereïde" genoemd en komt onder andere voor in het bladmoes, schors en merg bij thee, magnolia en vele soorten van de heidefamilie. Ze kunnen apart als idioblast voorkomen, maar ook in groepjes of gehele lagen.


</doc>
<doc id="1155719" url="https://nl.wikipedia.org/wiki?curid=1155719" title="Slissen">
Slissen

Slissen is het verkeerd uitspreken van sisklanken, in het Nederlands vaak de "s" en de "z". Het kan op twee manieren gebeuren:

Slissen komt vaak voor bij jonge kinderen. Dit komt doordat zij vaak nog weinig controle hebben over hun tongspier. Bovendien klinkt de 's'-klank wel herkenbaar. Wanneer na het vierde jaar het slissen nog steeds niet over is, wordt logopedie aangeraden.

Het uitspreken van een S-klank met de tong tussen de voortanden wordt "lispelen" genoemd. Dat is wat anders dan "slissen".


</doc>
<doc id="1155741" url="https://nl.wikipedia.org/wiki?curid=1155741" title="Hypogammaglobulinemie">
Hypogammaglobulinemie

Agammaglobulinemie resp. hypogammaglobulinemie soms ook Common variable immunodeficiency (CVID) zijn aandoeningen waarbij geen, respectievelijk te weinig immunoglobuline wordt aangemaakt. Gammaglobuline is de verzamelnaam voor de eiwitten die functioneren als antistoffen tegen bacteriën en virussen.

Sommige mensen hebben een stoornis in het aanmaken van antistoffen tegen bacteriën en virussen. Deze antistoffen moeten ervoor zorgen dat de bacteriën en virussen die het lichaam binnendringen worden herkend en opgeruimd. Antistoffen maken iemand "immuun" voor een infectie.
Wanneer het lichaam helemaal geen antistoffen maakt (agammaglobulinemie) of te weinig antistoffen (hypogammaglobulinemie), ontstaan er frequent infecties. Bronchitis, longontsteking en kaakholteontsteking komen vaak voor bij patiënten met een hypogammaglobulinemie. Ook zijn er regelmatig darminfecties en diarree.

Bij ongeveer de helft van de patiënten is de ziekte aangeboren; bij de andere helft wordt de diagnose pas op latere leeftijd gesteld. Ook bij patiënten met bepaalde bloedziekten kan als gevolg daarvan hypogammaglobulinemie ontstaan.
Behandeling van hypogammaglobulinemie vindt plaats door regelmatige toediening van immunoglobulinen via een infuus.
Ook bestaat er een behandeling met subcutane (onderhuidse) toediening van immunoglobulinen.

Een aanzienlijk deel van de volwassen patiënten met ernstige hypogammaglobulinemie in Nederland is onder controle in het academisch ziekenhuis Radboud. De regelmatige toediening van gammaglobuline en de controles tussendoor vinden dan plaats in een ziekenhuis bij de patiënt in de buurt.
Voor patiënten die al jaren met succes behandeld worden, bestaat er een thuisbehandeling. Het komt in principe op hetzelfde neer, een infuus, maar dan thuis. Dit is zowel fysiek als mentaal minder aangrijpend voor de patiënt.
Als het een subcutane toediening betreft, heeft de patiënt een nog grotere bewegingsvrijheid. Hij/zij kan dan gewoon naar buiten, weg met de auto etc...

In de aflevering "Role Model" wordt er een politicus binnengebracht met acute klachten, in eerste instantie luidt de diagnose aids, uiteindelijk aan het slot van de aflevering blijkt het CVID te zijn. Hierdoor krijgt de vrij onbekende ziekte toch net iets meer bekendheid. In werkelijkheid worden aids en CVID ook wel eens met elkaar verward, enige verschil is dan wel, dat de aidstest gewoon negatief is, en niet fout-positief zoals in de aflevering.


</doc>
<doc id="1155784" url="https://nl.wikipedia.org/wiki?curid=1155784" title="Panniculitis">
Panniculitis

Panniculitis is een ontsteking van het vetweefsel onder de huid. De verschillende ziektebeelden kunnen in een aantal hoofdgroepen onderscheiden worden:
Panniculitis is vrij zeldzaam.

Een onvolledige lijst met beelden waarbij panniculitis voorkomt:

Ook bij bacteriële infecties kan het vetweefsel betrokken zijn (bijvoorbeeld bij cellulitis of necrotiserende fasciitis), maar de ontsteking is daartoe niet beperkt.


</doc>
<doc id="1155809" url="https://nl.wikipedia.org/wiki?curid=1155809" title="William Schrikker Groep">
William Schrikker Groep

De William Schrikker Groep (WSG) is een landelijk werkende instelling voor jeugdbescherming, jeugdreclassering en pleegzorg. De WSG richt zich op kinderen met een beperking of chronische ziekte, maar ook op kinderen van ouders met een beperking. Wanneer in de thuissituatie ernstige opvoedingsproblemen ontstaan wordt hulp, advies en ondersteuning aangeboden. 

De organisatie bestaat uit de zelfstandig opererende onderdelen Jeugdbescherming, Jeugdreclassering, Pleegzorg, Zorg & Wonen en het Expertisecentrum. Elk onderdeel heeft haar eigen specialisme.

De William Schrikker Groep is gevestigd is in Amsterdam. Er werken ongeveer 1000 mensen, van wie het merendeel ambulant hulpverlener is: (gezins)voogden, jeugdreclasseringswerkers en pleegzorgwerkers.

Omstreeks 1900 is een start gemaakt met het onderwijs voor kinderen met een verstandelijke beperking of ontwikkelingsachterstand. Dat zette een aantal trajecten in gang die in 1942 leidden tot de oprichting van een voogdijinstelling voor kinderen met een verstandelijke beperking. In 1970 werd de AGO-Afdeling Voogdij een zelfstandige rechtspersoon met de naam 'William Schrikker Voogdij Stichting' (AGO staat voor Arbeidsinrichting voor Geestelijk Onvolwaardigen). In 1977 werd de naam verkort tot 'William Schrikker Stichting'. 

De naam van de stichting doet vermoeden dat William Schrikker de grondlegger is. Dat klopt niet helemaal. Hij speelde weliswaar een rol bij de verzelfstandiging van de organisatie, maar het was Pier de Boer die de feitelijke aanzet gaf tot het oprichten van een voogdijvoorziening voor kinderen met een beperking. Omdat er al een organisatie bestond die Pier de Boer heette, is gekozen voor de naam William Schrikker Stichting. William Schrikker was toen de voorzitter van het bestuur. Op 1 januari 2004 werd de naam William Schrikker Stichting veranderd in William Schrikker Groep.

De groep bestaat uit zes zelfstandige onderdelen:



</doc>
<doc id="1155998" url="https://nl.wikipedia.org/wiki?curid=1155998" title="Borstwervel">
Borstwervel

De borstwervels of vertebrae thoracicae vormen het gedeelte van de wervelkolom dat zich in de borstkas bevindt. De twaalf borstwervels (T - T) zijn van achter hoger dan aan de voorzijde vanwege de kromming van de rug (kyfose) en hebben een ronde wervelholte. De borstwervels verbinden de ribben met de wervelkolom.


</doc>
<doc id="1156700" url="https://nl.wikipedia.org/wiki?curid=1156700" title="Backstretcher">
Backstretcher

De Backstretcher is een houten oefenbankje dat wordt toegepast bij mensen met langdurige rugpijnklachten en klachten die gerelateerd zijn aan houdingsproblemen. Hoewel veel mensen met chronische rugklachten pijn ervaren onder in de rug (lumbale locatie), wordt deze rugpijn vrijwel altijd veroorzaakt door een houdings- en beweeglijkheidsprobleem van de hogere rug (thoracale locatie).

De Backstretcher werd uitgevonden door Neil Summers. Hij won met de Backstretcher in 1995 “The Best New Health & Medical Product Award 1995”. 

De duimvormige knobbels drukken op de lange rugspieren en de werking van de Backstretcher is goed te vergelijken met een soort drukpunt massage, waarbij door druk van de duimen de spieren worden losgemaakt. Zodra de spieren ontspannen door de werking van de knobbels op de Backstretcher en de druk van het eigen lichaam, dan vermindert de gevoeligheid en wordt er ruimte gecreëerd voor de tussenwervelschijven.


</doc>
<doc id="1156932" url="https://nl.wikipedia.org/wiki?curid=1156932" title="Acrodynie">
Acrodynie

Acrodynie is een ziekte die hoofdzakelijk bij kinderen voorkomt en van een onbekende oorsprong is. Volgens sommige onderzoekers ligt de oorzaak bij een chronische kwikvergiftiging.

De kenmerken zijn pijnlijke rozerode handen en voeten, vervelling, vermagering, verhoogde bloeddruk en soms psychische veranderingen. De ziekte is dikwijls van lange duur, van enkele maanden tot een jaar.


</doc>
<doc id="1157328" url="https://nl.wikipedia.org/wiki?curid=1157328" title="Serumziekte">
Serumziekte

Serumziekte is een term voor een ziektebeeld dat ontstaat 8-10 dagen na parenterale toediening van lichaamsvreemde eiwitten, door het op gang komen van een allergische reactie tegen die eiwitten. Bij een herhaalde blootstelling treedt de reactie echter veel sneller op. Er ontstaat onder andere een meestal sterk jeukende rode huiduitslag.

Een serum is een mengsel van eiwitten uit bloed, dat overblijft als stollingsfactoren en cellen daaruit zijn verwijderd. Als de persoon of het dier waarvan dit bloed afkomstig is immuun is gemaakt of geworden voor een bepaalde infectieziekte of een bepaald (slangen)gif, zal het serum deze antistoffen bevatten. 

Dergelijke antisera werden daarom vooral vroeger wel aan ernstig zieke patiënten gegeven om hun afweer een handje te helpen. Tegenwoordig worden antistoffen zo goed gezuiverd of zelfs synthetisch bereid, dat reacties zeldzaam zijn geworden. Een belangrijke uitzondering hierop zijn antisera tegen slangengif, die in België en Nederland echter vrijwel nooit worden toegepast.


</doc>
<doc id="1157618" url="https://nl.wikipedia.org/wiki?curid=1157618" title="Musculus rectus abdominis">
Musculus rectus abdominis

De musculus rectus abdominis of rechte buikspier is een meerbuikige spier die als functie het vooroverbuigen van de romp heeft. De spier loopt van het borstbeen, de processus xiphoides en het kraakbeen van de onderste ribben (rib 5-7) naar het os pubis (schaambeen) en de symfyse. De musculus rectus abdominis bezit drie tot vier tussenpezen en wordt daarom meerbuikige spier genoemd. De spier wordt omgeven door de rectusschede. De musculus rectus abdominis is een van de weinige gesegmenteerde spieren in het lichaam. Het is deze spier die het zogeheten sixpack teweegbrengt.

Functie:


</doc>
<doc id="1157888" url="https://nl.wikipedia.org/wiki?curid=1157888" title="Bisabolol">
Bisabolol

Bisabolol, ook bekend onder de naam levomenol, is een monocyclisch sesquiterpeen met als brutoformule CHO. Het bevat ook een hydroxylgroep en behoort daarom ook tot de stofklasse der alcoholen. De zuivere stof komt voor als een kleurloze tot lichtgele viskeuze vloeistof, die vrijwel onoplosbaar is in water.

Afhankelijk van de plaats waar de hydroxylgroep staat, wordt de verbinding α- of β-bisabolol genoemd. In de β-vorm zit de hydroxylgroep op het ringkoolstofatoom waar ook de heptenylgroep aan gebonden is.

Van de α-vorm komen twee enantiomeren voor: (+) en (–). De synthetisch aangemaakte stof is meestal een racemaat.

Bisabolol komt voor in de echte kamille ("Matricaria recutita") en kan gebruikt worden in huidcrèmes om irritatie tegen te gaan. Het kan ook tegen bacteriën en schimmels gebruikt worden. Verder wordt het gebruikt als geurstof in parfums, vanwege de milde bloemengeur.


</doc>
<doc id="1158261" url="https://nl.wikipedia.org/wiki?curid=1158261" title="Rita Levi-Montalcini">
Rita Levi-Montalcini

Rita Levi-Montalcini (Turijn, 22 april 1909 – Rome, 30 december 2012) was een Italiaans neurologe die in 1986, samen met haar collega Stanley Cohen, de Nobelprijs voor de Fysiologie of Geneeskunde ontving vanwege hun ontdekking van groeifactoren. Zij werd in 2001 tot senator voor het leven benoemd in de Italiaanse Senaat en was tot haar dood de oudste nog levende Nobelprijswinnaar, en ook de eerste die minstens 100 jaar is mogen worden. Tevens was ze tot haar dood de oudste actieve politicus ter wereld. In Italië werd ze onderscheiden als ""Cavaliere di Gran Croce Ordine al Merito della Repubblica Italiana"" (Ridder van het grootkruis van verdienste van de Republiek Italië).

Rita Levi-Montalcini werd, evenals haar tweelingzus Paola, in 1909 in Turijn geboren in een Sefardisch-Joodse familie. De tweelingzussen waren de jongsten van vier kinderen. Hun vader, Adamo Levi, was elektricien en een begaafd wiskundige. Hun moeder, Adele Montalcini, was een getalenteerd schilder en volgens Levi-Montalcini 'een voortreffelijk mens'.

Nadat een vriend van haar familie aan kanker was overleden, besloot Levi-Montalcini een medische opleiding te gaan volgen. Ondanks de bezwaren van haar vader, die van mening was dat een professionele carrière haar taken als vrouw en moeder in de weg zouden staan, studeerde ze vanaf 1930 medicijnen in Turijn. Nadat ze haar studie in 1936 "summa cum laude" had afgerond werd ze assistent van Giuseppe Levi, met wie ze samengewerkt had tijdens haar studie. In 1938 voerde Benito Mussolini echter een aantal antisemitische wetten in, die onder meer bepaalden dat het Joden niet langer was toegestaan academische functies uit te oefenen. Tijdens de Tweede Wereldoorlog voerde ze haar experimenten uit in een thuislaboratorium waarbij ze zich bezighield met de groei van axonen (zenuwen) in kippen-embryo's. Hiervoor had ze grote, bevruchte eieren nodig die ze op de fiets bij boeren uit de omgeving ophaalde. Die experimenten vormden de basis voor haar latere onderzoeken. Dit eerste genetisch laboratorium bevond zich in haar slaapkamer, en ook toen haar familie later naar Florence vluchtte, installeerde ze daar een thuislaboratorium. In 1945 keerde haar gezin terug naar Turijn.

In september 1946 nam Levi-Montalcini een uitnodiging aan om haar onderzoek een semester lang voort te zetten aan de Washington-universiteit in St. Louis, onder supervisie van professor Viktor Hamburger. Aan die universiteit zou ze uiteindelijk dertig jaar lang verbonden blijven, en ze bereikte er in 1952 haar belangrijkste wetenschappelijke doorbraak; het isoleren van de groeifactor van zenuwcellen, het eiwit NGF, in de hersenen van embryo's.

In 1958 werd ze gepromoveerd tot professor. In 1962 zette ze een onderzoekseenheid op in Rome, en vanaf dat moment bracht ze haar tijd deels in St. Louis, en deels in Rome door. Van 1961 tot 1969 leidde ze het Onderzoekscentrum voor Neurobiologie ("Consiglio Nazionale delle Ricerche") in Rome, en van 1969 tot 1978 stond ze daar aan het hoofd van het Laboratorium voor Cellulaire Biologie.

Rita Levi-Montalcini en haar onderzoeksgroep ontdekten in de periode 1993-1996 het werkingsmechanisme van de ontstekingsremmende en pijnstillende stof palmitoylethanolamide. Zij ontdekten dat deze endogene stof als een natuurlijke modulator van hyperactieve mestcellen fungeert, die de pro-inflammatoire werking van NGF tegengaat. Sinds hun eerste publicatie daarover is de wetenschappelijke interesse in palmitoylethanolamide sterk toegenomen.

Op 1 augustus 2001 werd ze benoemd tot senator voor het leven door de toenmalige president van Italië, Carlo Azeglio Ciampi. Wanneer ze niet in beslag werd genomen door haar wereldwijde academische activiteiten, nam ze actief deel aan de discussies in de Senaat.




</doc>
<doc id="1158312" url="https://nl.wikipedia.org/wiki?curid=1158312" title="Stanley Cohen (biochemicus)">
Stanley Cohen (biochemicus)

Stanley Cohen (Brooklyn (New York), 17 november 1922) is een Amerikaanse biochemicus die in 1986, samen met zijn collega Rita Levi-Montalcini, de Nobelprijs voor de Fysiologie of Geneeskunde won voor hun ontdekkingen op het gebied van groeifactoren. Cohen is verbonden aan de Vanderbilt University School of Medicine in Nashville, Tennessee.

De in New York geboren Stanley Cohen is de zoon van kleermaker Louis Cohen en Fannie Feitel Cohen. Hij studeerde scheikunde en zoölogie aan het Brooklyn College, waar hij in 1943 zijn bachelorgraad behaalde. Nadat hij enige tijd als microbioloog bij een melkverwerkingsbedrijf had gewerkt om geld te verdienen, haalde hij in 1945 zijn masterdiploma zoölogie aan het Overlin College. In 1948 promoveerde hij aan de faculteit voor biochemie van de Universiteit van Michigan.

In de jaren vijftig werkte hij samen met Arthur Kornberg en later met Levi-Montalcini aan de Washington-universiteit in St. Louis, waar hij samen met Levi-Montalcini de "Nerve growth factor (NGF)" en de "Epidermal growth factor (EPF)" ontdekten. Voor deze ontdekking ontving hij samen met Levi-Montalcini de Nobelprijs. Vanaf a1959 zette hij Aan de Vanderbilt University zijn onderzoek naar deze groeifactoren voort.




</doc>
<doc id="1158466" url="https://nl.wikipedia.org/wiki?curid=1158466" title="Susumu Tonegawa">
Susumu Tonegawa

Susumu Tonegawa (Japans: 利根川進, "Tonegawa Susumu") (Nagoya, 6 september 1939) is een Japanse wetenschapper die in 1987 de Nobelprijs voor de Fysiologie of Geneeskunde won voor de ontdekking hoe de grote diversiteit aan antilichamen genetisch wordt geproduceerd. Hoewel hij dus een Nobelprijs won voor zijn werk op het gebied van de immunologie, is Tonegawa van oorsprong opgeleid tot moleculair bioloog.

Susumu Tonegawa werd geboren in de Japanse stad Nagoya als tweede van de vier kinderen van Tsutomu en Miyoko Masuko Tonegawa. Vanwege het werk van zijn vader woonde Susumu en zijn oudere broer in bij een oom in Tokio. Hij behaalde in 1963 zijn bachelor aan de universiteit van Kyoto. Hij promoveerde aan de Universiteit van Californië in San Diego, waarna hij post-doctoraal werk deed aan het Salk Institute in die stad, in het laboratorium van Renato Dulbecco. Vervolgens werkte hij voor het Basel Institute for Immunology in Bazel, Zwitserland, waar hij zijn belangrijkste onderzoek verrichtte. In 1981 werd hij aangesteld aan het prestigieuze Massachusetts Institute of Technology (MIT), waar hij het Picower Institute for Learning and Memory oprichtte en daar leiding aan gaf. In 1982 won hij samen met Barbara McClintock (Nobelprijswinnaar in 1983) de Louisa Gross Horwitz Prize van de Columbia-universiteit.

Tonegawa gaf de aanzet voor de oplossing van het probleem hoe de miljoenen verschillende eiwitten aan door B-cellen geproduceerde antilichamen in het DNA worden gecodeerd. In 1976 toonde hij aan de hand van experimenten op muizen aan, dat genetisch materiaal zichzelf kan 'reorganiseren', en zo op een efficiënte manier de grote variëteit aan antistoffen te vormen die nodig is in de afweer tegen ziekteverwekkers. Hij vergeleek het DNA van B-cellen (een type witte bloedcel) in volwassen muizen met dat in muisembryo's. Daaruit bleek dat de genen in de volgroeide B-cellen van de volwassen muizen bewogen, gecombineerd en verwijderd werden om zo de diversiteit aan verschillende antistoffen te vormen. Daarnaast vond hij dat de basis voor de codering van essentiële elementen van een antilichaam in het embryonale DNA lag, maar dat ook somatische combinatie en somatische mutatie een rol in dit proces spelen.

In 2006 werd Tonegawa ervan beschuldigd de aanstelling van een vrouwelijke kandidate, Alla Karpova, voor een positie in het McGovern Institute for Brain Research (een andere, eveneens op neurologisch onderzoek gerichte groep binnen MIT) te hebben tegengewerkt, door haar te hebben laten weten dat zij mogelijk concurrenten zouden worden binnen het MIT. Elf vrouwelijk collega-docenten verzochten de directrice van MIT daarop in een brief om een onderzoek in te stellen naar mogelijk onethisch handelen door Tonegawa. Hoewel een interne commissie concludeerde dat er geen bewijs was voor seksuele discriminatie, legde Tonegawa desalniettemin zijn functie als directeur van het Picower Institute for Learning en Memory neer.



</doc>
<doc id="1158518" url="https://nl.wikipedia.org/wiki?curid=1158518" title="Joseph Goldstein">
Joseph Goldstein

Joseph Leonard Goldstein (Kingstree (South Carolina), 18 april 1940) is een Amerikaanse wetenschapper die zich bezighoudt met biochemie en genetica. In 1985 won hij, samen met collega Michael Stuart Brown de Nobelprijs voor de Fysiologie of Geneeskunde voor het beschrijven van de regulatie van het cholesterolmetabolisme.

Goldstein werd geboren in Kingstree als zoon Isadore en Fannie Alpert Goldstein. Hij behaalde in 1962 zijn bachelordiploma in scheikunde aan de Washington and Lee University in Lexington (Virginia). Zijn masterdiploma haalde hij in 1966 aan het medisch centrum van de Universiteit van Texas in Dallas. Later deed hij ook daar onderzoek naar het metabolisme van cholesterol. 

In 1972 ontdekte hij samen met zijn collega Brown dat menselijke cellen receptoren bevatten voor Low Density Lipoproteïne of LDL (een bepaald soort lipoproteïne die cholesterol aan de bloedstroom onttrekken). Een gebrek aan LDL-receptoren is de oorzaak van familiaire hypercholesterolemie, een erfelijke aandoening die de kans op cholesterol-gerelateerde ziekten sterk vergroten. Hun werk verschafte belangrijke inzichten in onder andere het verband tussen verhoogde cholesterolgehaltes en (ischemische) hartklachten. 

Goldstein is nog steeds aan de universiteit van Texas verbonden, en wordt algemeen gezien als een autoriteit op zijn gebied.




</doc>
<doc id="1158640" url="https://nl.wikipedia.org/wiki?curid=1158640" title="Notenlikeur">
Notenlikeur

Zoals de naam al zegt zijn noten- en bonenlikeuren gemaakt op basis van noten, koffiebonen of cacaobonen.




</doc>
<doc id="1158785" url="https://nl.wikipedia.org/wiki?curid=1158785" title="Nico Jesse">
Nico Jesse

Nico Jesse (Rotterdam, 22 augustus 1911 – Bergen (Limburg), 21 januari 1976) was een Nederlandse fotograaf.

Jesse heeft vanaf zijn vroege jeugd zijn hele leven aan de fotografie gewijd.
Nadat hij geneeskunde studeerde, combineerde hij beide beroepen.
In 1956 verkocht hij zijn huisartsenpraktijk in Ameide om zich uitsluitend aan de fotografie te wijden.

Jesses foto's geven o.a. een beeld van de menselijke omgang in diverse landen en steden in Europa in de jaren vijftig.

Zijn werkwijze viel in de traditie van "le reportage humaniste" met fotografen als Robert Doisneau (1912-1944), Edouard Boubat (1923-1999), en Izis (Israël Bidermanas) (1911-1980). Kenmerkend is hierbij dat elk individu werd benaderd met respect en betrokkenheid, ongeacht hun sociale status of omstandigheid.

Jesse bewoog zich opvallend vanzelfsprekend te midden van alle lagen van de bevolking. Deze eigenschap kwam hem zowel als arts als fotograaf te pas.
De schrijver W.F. Hermans, die in 1957 zijn fotografisch assistent was, schreef daarover: "Hij benaderde zijn modellen alsof ze hem geroepen hadden."
Jesses vriend Paul Citroen (schilder en fotograaf 1896-1983) zei over hem: "Nico Jesse pakt met het fototoestel het leven bij zijn lurven en het resultaat is: leven."

Jesse nam deel aan diverse gerenommeerde nationale en internationale foto exposities. Zo was hij in de periode 1955-1962 één van de Nederlandse deelnemers (samen met zes andere Nederlandse fotografen te midden van een wereldwijd samengestelde groep van 273 fotografen) aan de wereldtentoonstelling "The Family of Man".
In 1959 was deze expositie te zien in het Stedelijk Museum van Amsterdam onder de titel: "Wij Mensen".

In de schrijverswereld en de kringen van kunst en cultuur in het algemeen was Jesse niet onbekend. Zo was hij onder andere bevriend met Bert Schierbeek, Dick Bruna, Belcampo, Charlotte Köhler, Benno Premsela, Otto van Rees, Gerrit Rietveld, Pieter d' Hondt, Herman Bieling, Renée Rademacher Schorer en Sybold van Ravesteyn.
De teksten voor zijn fotoboeken kwamen tot stand in samenwerking met o.a. Jean Cocteau, Jaap Romijn, Bertus Aafjes, Clare Lennart en Hella S. Haasse.
Gedurende de jaren vijftig deed Jesse jarenlang fotoverslag van het Boekenbal.

Jesse publiceerde een aantal bedrijfsfotoboeken. Deze werden gemaakt in opdracht van een bedrijf in een periode dat het traditie was het bedrijf te presenteren in een fraaie editie als relatiegeschenk, maar ook collectioneurs en anderen toonden belangstelling voor deze bedrijfsfotoboeken. Jesse bracht de gang van zaken binnen zo'n bedrijf chronologisch in beeld waarbij de verschillende aspecten van het bedrijf aan bod kwamen.

Na jaren in het buitenland te zijn geweest keerde Jesse in 1962 terug in Nederland. Hij vestigde zich en hij accepteerde een hem aangeboden baan als bedrijfsarts nadat hij voor dit bedrijf een prijs in de wacht had gesleept met een reclamecampagne. Jesse zou zijn werk als bedrijfsarts blijven combineren met zijn werk als fotograaf.

Bij zijn dood in 1976 liet Jesse een omvangrijk fotografisch oeuvre na dat een beeld van Nederland en Europa in de jaren vijftig en zestig laat zien.
Zijn werk is opgenomen in het Nederlands Fotomuseum te Rotterdam.

In Amsterdam is de Nico Jessekade naar hem genoemd.




</doc>
<doc id="1158917" url="https://nl.wikipedia.org/wiki?curid=1158917" title="Michael Stuart Brown">
Michael Stuart Brown

Michael Stuart Brown (Brooklyn, New York, 13 april 1941) is een Amerikaanse wetenschapper op het gebied van de genetica. In 1985 won hij, samen met collega Joseph L. Goldstein de Nobelprijs voor de Fysiologie of Geneeskunde voor het beschrijven van de regulatie van het cholesterolmetabolisme.

De Joodse Amerikaan Brown werd geboren in Brooklyn als zoon van Harvey en Evelyn Katz Brown. Hij studeerde in 1963 aan de Universiteit van Pennsylvania af in scheikunde en behaalde in 1966 zijn M.D. aan de Pennsylvania Medical School. Hij verhuisde vervolgens naar Dallas om daar aan het medisch centrum van de Universiteit van Texas onderzoek te gaan verrichten naar het metabolisme van cholesterol.

In 1972 ontdekte hij samen met zijn collega Joseph L. Goldstein dat menselijke cellen receptoren bevatten voor Low Density Lipoproteïne of LDL (een bepaald soort lipoproteïne) die cholesterol aan de bloedstroom onttrekken. Een gebrek aan LDL-receptoren is de oorzaak van familiaire hypercholesterolemie, een erfelijke aandoening die de kans op cholesterol-gerelateerde ziekten sterk vergroten. Hun werk verschafte belangrijke inzichten in o.a. het verband tussen verhoogde cholesterolgehaltes en (ischemische) hartklachten.

Brown is nog steeds aan de universiteit van Texas verbonden, waar hij onder meer leiding geeft aan het onderzoek op het gebied van cholesterol en atheromatose. Hij wordt algemeen erkend als een van de meest vooraanstaande wetenschappers van zijn vakgebied.




</doc>
<doc id="1159054" url="https://nl.wikipedia.org/wiki?curid=1159054" title="Carveol">
Carveol

Carveol is een monoterpenol met een geur en smaak die lijkt op munt en karwij. Carveol komt onder meer voor in aarmunt ("spearmint") en kan als additief gebruikt worden in voedsel om er een muntsmaak aan toe te voegen.
De biosynthese van carveol gebeurt door oxidatie van (-)-limoneen.

Carveol heeft verschillende isomere vormen:


</doc>
<doc id="1162053" url="https://nl.wikipedia.org/wiki?curid=1162053" title="Klinische biologie">
Klinische biologie

De klinische biologie is (in België) de specialiteit die zich bezighoudt met het aantonen van afwijkingen in bloed of andere lichaamsvochten aan de hand van laboratoriumtechnieken. Het testen van cellen in weefselverband gebeurt door de anatomo-patholoog en valt dus niet onder de klinische biologie. In Nederland valt deze specialiteit uiteen in de klinische chemie en de medische microbiologie.

Deze discipline kan uitgeoefend worden door artsen-klinisch biologen of door apothekers-biologen. De opleiding beslaat 5 jaar: een "truncus communis" van 2 jaar waarbij alle 3 de deelgebieden aan bod komen, gevolgd door 3 specialisatiejaren in één of meerdere disciplines volgens de interesse van de betrokkene. In Vlaanderen worden jaarlijks maximaal 8 artsen en 4 apothekers toegelaten tot de opleiding.



</doc>
<doc id="1163105" url="https://nl.wikipedia.org/wiki?curid=1163105" title="Begeerte">
Begeerte

Begeerte is een sterke wens of hunkering naar een persoon, object of situatie.

Synoniemen voor begeerte zijn bijvoorbeeld: verlangen, hunkering, lust, wens.

Volgens de vier nobele waarheden van de Boeddha, is begeerte de oorzaak van het lijden. Het Pali-woord voor begeerte is "tanha". Begeerte wordt op zijn beurt weer veroorzaakt door onwetendheid of onbegrip: de illusie van het zelf wordt niet doorzien.

De Boeddha onderkende 3 soorten begeerten:

Hoewel de begeerte of het verlangen een moeilijk te bestuderen iets is, zijn hier echter wel theorieën over. In de psychoanalyse wordt het verlangen gezien als de eindeloze zoektocht van de mens naar een oorspronkelijke toestand van eenheid, zoals dat van de hechting van moeder en kind, die nooit meer kan worden teruggevonden. Daarom zou begeerte mikken op een fantasie die de mens opbouwt om de illusie van het bestaan van de mogelijkheid om dat tekort in te vullen staande te houden. De begeerte wijst dus steeds op iets dat in de fantasie als absoluut genot gezien wordt, maar dat niet kan worden beleefd.


Verlangen (tanha-vagga): Versen van de Boeddha over verlangen.


</doc>
<doc id="1163188" url="https://nl.wikipedia.org/wiki?curid=1163188" title="Idursulfase">
Idursulfase

Idursulfase (merknaam Elaprase) is een zogenaamd weesgeneesmiddel, dat werd ontwikkeld voor de langdurige behandeling van het syndroom van Hunter (mucopolysacharidose II of MPS II). Dit is een zeldzame erfelijke ziekte die kan leiden tot een premature dood. De producent van het geneesmiddel is Shire Human Genetic Therapies, Inc. uit Cambridge, Massachusetts.

Elaprase werd in de Verenigde Staten toegelaten door de Food and Drug Administration op 24 juli 2006. Het Europese Geneesmiddelenbureau heeft Elaprase op 8 januari 2007 toegelaten.

Bij personen met het Hunter-syndroom maakt het lichaam te weinig aan van het enzym iduronaat-2-sulfatase. Dit enzym is noodzakelijk voor het afbreken van complexe suikers die in het lichaam worden geproduceerd. Als het enzym iduronaat-2-sulfatase ontbreekt of niet goed werkt, stapelen deze suikers zich op in de cellen, wat leidt tot cellulaire stuwing, organomegalie (vergroting van de lever of de milt), weefselvernietiging en disfunctie van het orgaansysteem. Zonder behandeling worden deze symptomen mettertijd erger en kunnen ze een dodelijke afloop hebben.

Idursulfase is een gezuiverde vorm van het enzym iduronaat-2-sulfatase, en wordt geproduceerd met recombinant DNA-technologie. Het heeft een molecuulgewicht van ongeveer 76.000 dalton.

Elaprase (2 mg/ml concentraat) wordt eenmaal per week intraveneus toegediend gedurende 3 uur met een dosis van 0,5 mg/kg lichaamsgewicht. Deze periode kan geleidelijk worden verminderd tot 1
uur indien er geen infusiegerelateerde bijwerkingen vastgesteld worden.

De voornaamste bijwerkingen zijn infusiegerelateerd; dit zijn vooral huidreacties (huiduitslag, pruritus, urticaria), pyrexie (koorts), hoofdpijn en hypertensie. Bij sommige patiënten kunnen ernstige, zelfs levensbedreigende allergische reacties optreden (onder meer ademhalingsmoeilijkheden, zuurstofgebrek, bewustzijnsverlies, zwellen van de keel of van de tong).



</doc>
<doc id="1163238" url="https://nl.wikipedia.org/wiki?curid=1163238" title="Syndroom van Hunter">
Syndroom van Hunter

Het syndroom van Hunter of mucopolysacharidose type II is een zeldzame erfelijke genetische aandoening te wijten aan een tekort aan of een verminderde activiteit van het enzym iduronaat-2-sulfatase (I2S). Het is genoemd naar Charles A. Hunter (1873-1955), die het in 1917 voor het eerst beschreef.

Het syndroom van Hunter treft bijna uitsluitend mannen. De oorzaak van de ziekte is een gendefect op het X-chromosoom. Hierdoor maakt het lichaam te weinig aan van het enzym iduronaat-2-sulfatase. Dit enzym is noodzakelijk voor het afbreken van complexe suikers (mucopolysachariden of glycosaminoglycanen) die in het lichaam worden geproduceerd. Als het enzym iduronaat-2-sulfatase ontbreekt of niet goed werkt, stapelen deze suikers zich op in de cellen, wat leidt tot cellulaire stuwing, organomegalie (vergroting van de lever of de milt), weefselvernietiging en disfunctie van het orgaansysteem. Deze symptomen kunnen zich uiterlijk onder meer manifesteren onder de vorm van grove gelaatstrekken, kleine lichaamslengte (dwerggroei), of een opgeblazen abdomen. Andere symptomen zijn hartklachten en doofheid. Zonder behandeling worden deze symptomen mettertijd erger en kunnen ze een dodelijke afloop hebben.

De symptomen van de ziekte uiten zich meestal tussen 2 en 4 jaar. Diagnose kan gebeuren door het meten van de glycosaminoglycanen in de urine. Een definitieve diagnose gebeurt door de activiteit van I2S te meten in witte bloedcellen of fibroblasten.

De ziekte komt zelden voor, naar schatting bij 1 op 111.000 tot 1 op 132.000 pasgeborenen.

Er is geen genezing voor MPS II bekend; de behandeling is gericht op het verminderen van de symptomen. Beenmergtransplantatie kan in bepaalde gevallen worden toegepast.

In 2006 werd het eerste geneesmiddel voor de behandeling van MPS II goedgekeurd: idursulfase (merknaam Elaprase), ontwikkeld door het Amerikaanse bedrijf Shire Human Genetic Therapies. Idursulfase is een gezuiverde vorm van het enzym iduronaat-2-sulfatase, dat door middel van recombinant DNA-technologie is bekomen en via intraveneuze infusie aan het lichaam wordt toegevoegd.


</doc>
<doc id="1163858" url="https://nl.wikipedia.org/wiki?curid=1163858" title="Charles Bell (arts)">
Charles Bell (arts)

Charles Bell (Edinburgh, november 1774 - Hallow Park (Worcestershire), 28 april 1842) was een Schotse arts.

In 1799 behaalde hij zijn artsdiploma bij de Universiteit van Edinburgh.
Zijn belangrijkste ontdekking deed hij betreffende typen zenuwen. Hij ontdekte dat zenuwen sensorisch ofwel motorisch kunnen zijn.

Naast arts, anatoom en chirurg was Bell een talentvol tekenaar. Van hem zijn vele anatomische tekeningen bewaard gebleven; zie de literatuur.

Belangrijke werken:

Naar Charles Bell zijn de aangezichtsverlamming van Bell en het symptoom van Bell genoemd.


</doc>
<doc id="1163860" url="https://nl.wikipedia.org/wiki?curid=1163860" title="Cornu cutaneum">
Cornu cutaneum

Cornu cutaneum of huidhoorn is een huidafwijking bestaande uit een harde korst van hoornmateriaal. Het ontstaat door afwijkingen aan de huidcellen, waardoor hoorn niet geleidelijk afschilfert maar een vaste, compacte massa vormt. Verschillende huidafwijkingen kunnen de vorm krijgen van een cornu cutaneum, zoals keratosis actinica, (gewone) wrat of plaveiselcelcarcinoom. Daarom kan het verstandig zijn een biopt te nemen van de basis van de afwijking.



</doc>
<doc id="1164388" url="https://nl.wikipedia.org/wiki?curid=1164388" title="Natuurlijke dekking">
Natuurlijke dekking

Een natuurlijke dekking is een dekking zoals deze in de natuur plaatsvindt. Vroeger was elke dekking een natuurlijke, omdat er nog geen kunstmatige inseminatie bestond. Met het vorderen van de wetenschap echter is een andere manier gevonden om merries drachtig te krijgen.

Engelse volbloedpaarden worden vrijwel altijd via natuurlijke dekking gefokt, omdat de nakomelingen anders niet op de renbaan mogen uitkomen.

De hoofdreden om geen natuurlijke dekking meer te doen was dat het voor zowel de hengst als de merrie gevaarlijk kan zijn. Sommige merries blijven – ondanks dat ze hengstig zijn – naar de hengst slaan, waardoor de hengst gewond kan raken. Hengsten zijn ook niet altijd even goed opgevoed om netjes met een merrie om te gaan. Als een natuurlijke dekking met een goedgekeurde hengst plaatsvindt, wordt de merrie vaak gekluisterd opdat ze niet kan slaan. 

Als een hengst bij een merrie in de wei of paddock wordt gezet, zijn deze problemen vaak minder aan de orde. De merrie en hengst krijgen zo de tijd om elkaar te leren kennen, en ze 'leren elkaar manieren' waardoor de dekking uiteindelijk vriendelijker zal verlopen. Echter, veel eigenaren durven deze methode vaak niet aan.


</doc>
<doc id="1164606" url="https://nl.wikipedia.org/wiki?curid=1164606" title="Naftochinon">
Naftochinon

Naftochinon is een organische verbinding met als brutoformule CHO. De stof komt voor als gele trikliene kristallen met een benzochinonachtige geur. De stof is zeer matig oplosbaar in koud water, iets beter in petroleumether, maar doorgaans goed oplosbaar in de meeste polaire organische oplosmiddelen. Onder basische omstandigheden hebben de meeste naftochinon-oplossingen een rood-bruine kleur. De antibacteriële en antitumorwerking wordt toegeschreven aan het aromatische karakter van de verbinding.

Naftochinon vormt het centrale deel van een grote groep biologische actieve verbindingen, met name de vitamines uit de K-groep.

De natuurlijk voorkomende derivaten van naftochinon zijn vaak kleurstoffen die in de vacuole van plantencellen. Als secundaire metaboliet komen de naftochinon en diens derivaten in een aantal plantengeslachten voor. Ook sommige schimmels en micro-organismen zijn in staat derivaten te synthetiseren. Hoewel er meerdere biochemische routes naar deze verbingen leiden, wordt het naftochinongedeelte vaak uit shikiminezuur gevormd.



</doc>
<doc id="1164887" url="https://nl.wikipedia.org/wiki?curid=1164887" title="Standaardglas">
Standaardglas

Een standaardglas is een maat voor de grootte van een drinkglas en de verhouding tot de hoeveelheid alcohol in de drank. Drank wordt in glazen geschonken, die speciaal op maat zijn gemaakt. De maat voor een glas wordt bepaald door het percentage alcohol in de drank. Hoe meer alcohol in een drank, hoe kleiner het glas.

1 standaardglas bier bevat ongeveer evenveel alcohol als 1 standaardglas sherry (ongeveer 10 gram). In de onderstaande tabel zijn voor een aantal soorten drank de grootte van het standaardglas aangegeven.


</doc>
<doc id="1165904" url="https://nl.wikipedia.org/wiki?curid=1165904" title="Doktershopping">
Doktershopping

Doktershopping is het fenomeen waarbij mensen een groot aantal dokters bezoeken omdat ze ofwel geen diagnose hebben of niet akkoord gaan met de gestelde diagnose.

Deze groep heeft een groot aantal klachten waarbij ongeveer de helft van de patiënten een bijkomende somatische of psychiatrische aandoening heeft. Vaak zijn er ook diverse sociale problemen en geen goede steungroep

Dit is geassocieerd met een somatisatiestoornis en somatisch onverklaarde klachten.


</doc>
<doc id="1166688" url="https://nl.wikipedia.org/wiki?curid=1166688" title="Hematofobie">
Hematofobie

Hematofobie, bloedangst, bloedfobie of bloedvrees is een extreme, irrationele angst voor bloed. Acute vormen van deze angst kunnen symptomen geven die ongelijk zijn aan die van andere angsten, zoals flauwvallen (Vasovagale syncope). Gelijkvormige verschijnselen kunnen ook optreden bij trypanofobie en traumatofobie, en daarom worden deze fobieën in het DSM-IV apart genoemd in de categorie "Bloed-injectie-verwondings fobieën". Eerdere versies spreken over "bloed-injectie-ziekte fobieën".

De hoofdregel bij fobieën is dat de bloeddruk stijgt, en dat daardoor flauwvallen haast onmogelijk is. Hematofobie is echter een uitzonder op deze hoofdregel, omdat hierbij de bloeddruk plotseling daalt.
Als een persoon erg is verwond en veel bloed verliest, dan heeft (bijna) flauwvallen een overlevingsfunctie: door het flauwvallen zal de hartslag dalen, zodat de gewonde minder bloed zal verliezen. 
Deze overlevingsfunctie is niet aan de orde als een persoon slechts waarneemt dat de ander veel bloed verliest en "daarom" flauwvalt. Derhalve wordt hematofobie een fobie genoemd.

De vorm waarbij de persoon geen last van angst heeft als het bloed afkomstig is uit het eigen lichaam, maar wel als het gaat om bloed van een ander. Vreemd genoeg hebben vaak mensen die werkzaam zijn in de medische wereld hier last van.

De vorm waarbij het zien van elk bloed kan leiden tot een angstaanval.

Angst voor bloed komt meestal voort uit een traumatische gebeurtenis in het verleden.

Naast psychologische hulp en begeleiding bij het onder controle krijgen van de angst, wordt ook regelmatig gebruikgemaakt van geïmplanteerde apparaten als bijvoorbeeld een pacemaker om het flauwvallen tegen te gaan.




</doc>
<doc id="1166930" url="https://nl.wikipedia.org/wiki?curid=1166930" title="Chiel de Boer">
Chiel de Boer

Chiel de Boer (Amsterdam, 27 oktober 1896 - Aerdenhout, 23 juli 1978) was van beroep tandarts, maar zijn grote liefde was het cabaret. In zijn vrije tijd hield hij naast zijn tandartspraktijk dan ook cabaretavonden. Hij trad op met Franse chansons en zelfgeschreven liedjes en conferences. Zijn grootste voorbeeld was Jean-Louis Pisuisse. Chiel de Boer stond bekend om zijn beschaafde woordgrapjes en soms pikante, maar nooit platte teksten. Op de cabaretavonden voor de Tweede Wereldoorlog trad hij altijd op met vrienden van zijn studietijd, zoals de advocaat Mr. Ernst August Moes (artiestennaam: Moestafa) en de makelaar in koffie Tony Straub (artiestennaam: Antoine Brusta). Het waren gevarieerde avonden met liedjes, goochelacts en conferences. Na de Tweede Wereldoorlog is Chiel de Boer 12 jaar lang professioneel cabaretier geweest, met een eigen cabaretgroep en een radioprogramma.

In de periode 1926-1940 heeft Chiel de Boer op verschillende plekken een cabaret gevestigd. Het begon in 1926 in een gekochte stal achter het café-restaurant De Harmonie in Maarssen. In Maarssen had Chiel de Boer in 1923 op een woonboot in de Vecht een tandartspraktijk gevestigd. In de oude stal werd een gezellig cabaret ingericht met hulp van de kunstschilder Willem van Leusden. De wanden werden versierd met teksten, tekeningen en wandplaten die vaak grappig, maar ook een beetje kritisch waren. Deze inrichting van een cabaret is voor Nederland uniek geweest.

Vanaf 1931 richtte Chiel de Boer op eenzelfde manier een zolder aan de Herengracht in Amsterdam om tot een cabaret. Deze zolder bevond zich boven de kunsthandel van de broer van Chiel, Piet de Boer. Chiel de Boer vond het te veel werk om naast zijn werk als tandarts elke 3 weken een nieuw programma voor zijn cabaret te schrijven. Door een extra speellocatie in Amsterdam te openen kon hij langer met hetzelfde programma kon optreden.

In 1935 werd de zolder vanwege eventueel brandgevaar vervangen door de ruimte onder het Vondelparkpaviljoen in het Vondelpark. Dit werd ingericht door de kunstschilder en vriend van Chiel de Boer, Flip Hamers. Dit cabaret werd "Chiel de Boer’s cabaret der honderdelf" genoemd, omdat er plaats was voor 111 toeschouwers.

Tot aan de Tweede Wereldoorlog bespeelde Chiel de Boer met zijn amateurcabaret De Stal in Maarssen en de verschillende locaties in Amsterdam. In 1939 heeft hij zijn eerste professionele stappen op het podium gezet. Hij trad op in het Leidschepleintheater van Martie Verdenius. Tijdens de Duitse bezetting weigerde Chiel de Boer te tekenen voor de Kultuurkamer en viel volledig terug op zijn tandartsenbestaan om geen problemen te krijgen. Toch zou hij tegen het einde van de oorlog illegale voorstellingen geven bij verschillende mensen thuis.

Een belangrijk en uniek onderdeel in het cabaret van Chiel de Boer was het schimmenspel. Het schimmenspel was doorgaans een toneelstukje dat werd verbeeld door middel van schaduwen op een scherm. Hoewel het schimmenspel al gebruikt werd in het cabaret Le Chat Noir in Parijs, waar de podiumkunst cabaret zijn oorsprong heeft, zegt Chiel de Boer nog nooit van Le Chat Noir had vernomen voor hij zelf het schimmenspel ging gebruiken. 

In de beginperiode zong Chiel de Boer veel Franstalige chansons die zijn publiek niet altijd verstonden en begrepen. Chiel de Boer gebruikte de schimmen om de inhoud van de liedjes voor zijn publiek te illustreren en te verduidelijken. Het gebruik van de schimmen ter illustratie is uniek te noemen, maar ook de schimmen zelf zijn bijzonder te noemen. Chiel de Boer sneed de schimmen zelf en maakte gebruik van perspectief, wat doorgaans niet gebruikt werd bij de twee dimensionale schaduwbeelden.

Na de bevrijding van Nederland begon Chiel de Boer direct met het geven van optredens. Dit luidde een periode van 12 jaar waarin hij professioneel cabaretier was en door het land trok met zijn cabaret en een aantal medewerkers, zoals Diny van Amstel, Peter Aryans en Katja Berndsen. Zijn beroep als tandarts had hij voorlopig aan de wilgen gehangen, want zijn droom was uitgekomen, hij kon zijn geld verdienen met het maken van cabaret.

Vlak voor de oorlog was er al een grote wens uitgekomen, namelijk een optreden op de radio. Chiel de Boer heeft bijvoorbeeld met zijn amateur-cabaret opgetreden bij de Bonte Dinsdagavondtrein van de AVRO. Maar door de oorlog kon hier geen vervolg aan worden gegeven. Na de oorlog werd hij gevraagd door de AVRO om elke twee weken op zondagavond een cabaretprogramma voor de radio te maken. Dit werd het programma "Gaat u even mee…", waarmee hij een grotere bekendheid in Nederland wist te verkrijgen. Om de week nam Chiel de Boer zijn luisteraars mee naar een plek in het land, zoals een museum of dierentuin, en aan de hand van die locatie volgden er dan sketches en liedjes. Het programma heeft gelopen van 1949 tot 1957.

In 1939 was Chiel de Boer en zijn cabaret gevraagd door zijn vriend Erik de Vries om het nieuwe fenomeen televisie te komen testen. In deze tijd was het nog experimenteel en pas in 1951 zou de eerste Nederlandse televisie-uitzending volgen. Mede door zijn eerdere ervaring met de experimentele televisie is Chiel de Boer gevraagd om op 4 oktober 1951 de eerste uitzending van de AVRO met zijn cabaret af te sluiten.

In 1957 nam de toen 61-jarige Chiel de Boer afscheid van zijn professionele loopbaan als cabaretier. Het viel hem te zwaar om elke twee weken een nieuw programma in elkaar te zetten en daarnaast was de smaak van het cabaretpubliek aan het veranderen. Chiel de Boer maakte cabaret in navolging van de Franse stijl van Jean-Louis Pisuisse, dit waren voornamelijk mooie liedjes en zachte grappen over alledaagse onderwerpen. Dit was niet meer wat het publiek interessant vond. Populair werden de geëngageerde cabaretiers die scherpe grappen maakten over de actualiteit, dat kon Chiel de Boer niet.

Tot zijn 65e zou Chiel de Boer weer werkzaam zijn als tandarts. Ditmaal was hij schooltandarts en vertelde met gebruik van poppen aan basisschoolkinderen het belang van goede tandverzorging. In 1957-1958 heeft hij dit ook op televisie gedaan in het programma "Bij de tandarts". 

In zijn huis in Aerdenhout had Chiel de Boer een klein toneeltje gebouwd en kleine versieringen aangebracht in de stijl van zijn cabarets van voor de oorlog. Hier gaf hij nog geregeld kleine cabaretavonden voor vrienden en familie. In 1961 en de daarop volgende jaren gaf hij ook "huistentoonstellingen" waar hij op grote platen zijn carrière als cabaretier aan belangstellenden kon laten zien. Hieruit volgde in 1968 zijn ongepubliceerde memoires "Tussen kiezen en coulissen", waarin hij schreef: "Ik heb het veel verder gebracht, dan ik ooit verwacht had, maar ik heb het niet zo ver kunnen brengen als ik ten slotte gehoopt had." Chiel de Boer overleed op 81-jarige leeftijd op 23 juli 1978 in Aerdenhout.


</doc>
<doc id="1167675" url="https://nl.wikipedia.org/wiki?curid=1167675" title="Dennendal">
Dennendal

Dennendal is een instelling voor mensen met een verstandelijke beperking die bekend werd door een conflict dat wel de affaire-Dennendal wordt genoemd. De instelling is gelegen in Den Dolder en is onderdeel van Reinaerde.

Dennendal kwam in 1974 in het nieuws nadat er een ongeluk was gebeurd. Vervolgens bleek dat de verzorgers en begeleiders in Dennendal de bewoners veel meer vrijheid toestonden dan gebruikelijk was in die tijd. Vooral de media van rechtse signatuur zagen in het incident aanleiding om de noodklok te luiden en het beleid in Dennendal ter discussie te stellen. Dat leidde tot een publiek conflict. Het personeel weigerde toe te geven en tussenkomst van de politie was nodig om het gezag in de instelling te herstellen. Uiteindelijk werd directeur Carel Muller ontslagen en op 18 januari 1974 door de politie uit het pand weggevoerd. De bewoners werden (tijdelijk) overgeplaatst naar andere instellingen.


</doc>
<doc id="1167992" url="https://nl.wikipedia.org/wiki?curid=1167992" title="Lodewijk van der Grinten">
Lodewijk van der Grinten

Lodewijk van der Grinten (Venlo, 8 april 1831 - aldaar, 11 april 1895) was een Nederlandse apotheker. Hij was de oprichter van het later tot multinational uitgegroeide Océ.

Van der Grinten begon in 1857 een apotheek in Venlo. Naast zijn apothekerswinkel had hij ook interesse in scheikunde en ontwikkelde hij in de jaren zeventig van de 19de eeuw een stof om margarine, een goedkope vervanger van boter dat recentelijk was uitgevonden, de kleur van boter te geven. In 1877, het jaar dat als het startjaar van Océ wordt beschouwd, begon Van der Grinten zijn product op de markt te brengen. De boterkleurstof vond gretig aftrek. Nadat Van der Grinten was overleden en zijn derde zoon Frans van der Grinten het apothekersbedrijf had overgenomen, besloot deze het bedrijf te specialiseren tot boterkleurselfabriek. De apotheek werd overgenomen door zijn broer Wiel. Uiteindelijk legde het bedrijf zich toe op kopieerapparaten onder de merknaam Océ.

In 2009 werd in Venlo een straat naar Van der Grinten vernoemd. Het bedrijf Océ heeft een historisch gedenkteken aangeboden aan de stad Venlo. In de Steenstraat 2, waar Van der Grinten zijn apotheek begon, is de gevel van het huidige café de Roëije Lieuw voorzien van informatie over het verleden van het pand, tevens het geboortehuis van Lodewijk van der Grinten.



</doc>
<doc id="1168013" url="https://nl.wikipedia.org/wiki?curid=1168013" title="Paliperidon">
Paliperidon

Paliperidon is een geneesmiddel voor de behandeling van schizofrenie dat op de markt wordt gebracht door Janssen-Cilag BV onder de merknaam Invega. Het is ontwikkeld bij Janssen Pharmaceutica als een doorontwikkeling van het langer bestaande antipsychoticum risperidon, ook van Janssen Pharmaceutica. Paliperidon maakt gebruik van een type tabletten met een speciaal mechanisme (de zogenaamde OROS-technologie). Door dat mechanisme wordt de werkzame stof gelijkmatig over de hele dag aan het lichaam afgegeven. Dat moet ervoor zorgen dat het geneesmiddel tegelijk effectief is en minder bijwerkingen geeft.

Door de verlengde afgifte hoeft men ’s morgens slechts één tablet in te nemen, die de hele dag werkt.Paliperidon-tabletten zijn in verschillende sterktes beschikbaar.

De meest voorkomende bijwerkingen die soms kunnen optreden bij gebruik van paliperidon zijn: hoofdpijn, slaperigheid, gevoel van duizeligheid, rusteloosheid, beven, vertraagd bewegen, verandering van uw hartslag (sneller, langzamer of onregelmatiger), daling van de bloeddruk bij het opstaan (gaan staan), maagpijn, droge mond, meer speekselvorming, misselijk gevoel (braken), weinig energie, vermoeidheid, gewichtstoename en veranderingen in de spieren, zoals hogere spierspanning, stijfheid of krampen.


</doc>
<doc id="1168038" url="https://nl.wikipedia.org/wiki?curid=1168038" title="Cytomegalie">
Cytomegalie

Cytomegalie is een infectieziekte veroorzaakt door het cytomegalovirus (CMV). Besmetting treedt op via intensief contact (speeksel, urine, sperma, cervixslijm, moedermelk en bloed). Verreweg de meeste infecties verlopen subklinisch of zelfs zonder symptomen; de meeste mensen komen ooit in aanraking met het cytomegalovirus zonder ernstige verschijnselen te vertonen.

Symptomen:
Zeldzame complicaties treden soms op als interstitiële pneumonie, hepatitis of het syndroom van Guillain-Barré.

Congenitale infecties kunnen voor serieuze problemen zorgen:

CMV kan voor grote problemen zorgen in geval van immuunincompetentie zoals bij aids (colitis, retinitis en encefalitis) en bij transplantatiepatiënten (pneumonie en hepatitis)

Er is geen behandeling beschikbaar voor cytomegalie. Cytomegalie dient symptomatisch behandeld te worden.



</doc>
<doc id="1168070" url="https://nl.wikipedia.org/wiki?curid=1168070" title="Maurice Wilkins">
Maurice Wilkins

Maurice Hugh Frederick Wilkins OBE FRS (Pangaroa (Nieuw-Zeeland), 15 december 1916 – Blackheath (Londen), 5 oktober 2004) was een Brits natuurkundige. Zijn ouders waren afkomstig uit Ierland. Zijn interesse in wetenschap dankte hij aan zijn vader die doctor was in de medische sector.

Wilkens werd geboren in Nieuw-Zeeland als zoon van Edgar Henry Wilkens. Op zesjarige leeftijd keerde zijn gezin terug naar Engeland, waar hij – na het doorlopen van de lagere en middelbare school – natuurkunde ging studeren aan de Universiteit van Birmingham, waar hij assistent werd van John Randall. Samen onderzochten ze de luminescentie van vaste stoffen. Vervolgens ging hij aan het werk onder toezicht van professor Mark Oliphant. Met enkele studiegenoten trok hij dan naar Californië voor het Manhattanproject, waar hij zijn studie voortzette.

Na de oorlog in 1945 gaf hij les aan Universiteit van St Andrews in Schotland, waar hij opnieuw herenigd werd met professor Randall. Via hem vond er een evolutie plaats in zijn interesses, hij begon zich meer en meer vast te pinnen op het biofysische projecten. Deze verhuisden met hem in 1946 naar Londen. Hij doceerde er aan het King’s College. Hij raakte alsmaar meer verdiept in de biologische aspecten. In het laboratorium van King's College, waar ook Rosalind Franklin werkzaam was, onderzocht hij desoxyribonucleïnezuur (DNA) en spermacellen met behulp van röntgenstralen. Verder onderzoek leidde tot de bevestiging van het Watson-Crick dubbel-helix DNA-model.

Hij was getrouwd met Ann Chidgey, samen hebben ze een dochter Sarah en een zoon George. Naast de Nobelprijs werd hij (samen met Crick en Watson) in 1960 onderscheiden met de Albert Lasker Award for Basic Medical Research van de American Public Health Association.


</doc>
