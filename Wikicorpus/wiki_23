<doc id="1943691" url="https://nl.wikipedia.org/wiki?curid=1943691" title="Fallische fase">
Fallische fase

De fallische fase is, volgens Freud, de derde fase in de psychoseksuele ontwikkeling en duurt van ongeveer 3 tot 5 à 6 jaar.

De bron van bevrediging is in dit stadium de geslachtsdelen. Dit is niet in de zin van volwassen seksualiteit; het kind is immers fysiek onvolwassen. Stimulatie van de genitaliën wordt echter wel vaak als plezierig gezien door jongens en, net als volwassen mannen, kunnen ze erecties krijgen tijdens hun slaap. Kinderen worden zich steeds meer bewust van hun lichaam en zijn nieuwsgierig naar hun lichaam en dat van andere kinderen, en ook dat van hun ouders. Freud observeerde dat kinderen rond deze leeftijd vaak "doktertje" spelen met andere kinderen, en hun moeder vragen of zij een penis heeft. Deze observaties leidden ertoe dat Freud bedacht dat de bevrediging zich in deze periode op en rond de geslachtsdelen concentreert.

Volgens Freud is dit ook het stadium waarin jongens zich onbewust seksueel aangetrokken voelen tot hun moeder. Dit heet ook wel het oedipuscomplex. Het oedipuscomplex staat voor het idee dat een zoon jaloers wordt op, en bang wordt voor, zijn vader. Hij kan dan zijn vaders eigenschappen overnemen en streven naar zijn gelijkenis, om zo de aandacht van de moeder op te eisen. Eenzelfde theorie kan gelden voor meisjes, die zich aangetrokken voelen tot hun vader. Zij zullen dan hun moeder als concurrente zien en hun vaders aandacht proberen te krijgen. Dit heet het elektracomplex, al gebruikte Freud de term oedipuscomplex voor beide seksen.

Freud ging ervan uit dat veel jongens en meisjes zich in deze fase tussen hun ouders proberen te plaatsen, om zodoende een van de ouders weg te jagen bij de ander en zo alle aandacht op te eisen. Een jongen zal in deze fase meer verlangen naar zijn moeder, en jaloers worden op zijn vader en hem als concurrent zien. Hij is immers de persoon die het bed deelt met zijn moeder. Desondanks is hij ook een van de belangrijkste verzorgers. Het Es wil zich verenigen met de moeder en de vader vermoorden (net als Oedipus), maar het Ich, gebaseerd op het realiteitsprincipe, weet dat de vader sterker is. Daarnaast voelt het kind zich ook aanhankelijk tegenover de vader, een van de verzorgers, dus deze gevoelens zijn erg tegenstrijdig. De angst dat de vader bezwaar zal maken tegen de gevoelens van de zoon wordt als het Es uitgedrukt als angst dat de vader hem zal castreren. Deze castratieangst (een fobie voor het verliezen van de mannelijke geslachtsdelen) is niet rationeel en bestaat alleen op een onderbewust irrationeel niveau.

Freud betoogde dat jonge meisjes een soortgelijke psychoseksuele ontwikkeling doormaakten als hierboven beschreven voor jongens. Waar de jongen echter castratieangst ontwikkelt, kan het meisje zogenaamde penisnijd krijgen. Dit betekent dat het meisje beseft dat ze geen penis heeft en jaloers kan zijn op mannen, die dat wel hebben. Freud betoogde dat deze nijd ligt in het idee dat, zonder penis, het meisje zich niet kan verenigen met de moeder, zoals het Es dat eigenlijk wil. Daarom zal ze, in plaats van de moeder, seksuele vereniging willen bereiken met haar vader. Na dit stadium heeft de vrouw nog een stadium in haar psychoseksuele ontwikkeling, waarin haar clitoris volledig of gedeeltelijk zijn gevoeligheid en belang overdraagt aan de vagina. Het jonge meisje moet op een gegeven moment haar eerste keuze, de moeder, opgeven, en haar vader kiezen als nieuw object. Haar uiteindelijke verschuiving naar heteroseksuele vrouwelijkheid, die het toppunt bereikt bij een bevalling, komt voort uit haar eerdere kinderlijke verlangens. In het algemeen beschouwde Freud het oedipale conflict bij meisjes intenser dan bij jongens, wat kan leiden tot een onderdaniger en minder zelfverzekerde persoonlijkheid.

Freud geloofde dat de fallische fase tegenstrijdige gevoelens van schuld over de kinderlijke seksuele verlangens en hun angst voor bestraffing van deze gevoelens met zich meebrengt, en dat er met deze gevoelens wordt omgegaan door deze te onderdrukken en, in plaats van zich aan te trekken tot de moeder bij een jongen ("oedipuscomplex") of tot de vader bij een meisje ("elektracomplex"), het kind zich juist zal richten tot de ouder van hetzelfde geslacht. Dit staat bekend als 'identificatie met de agressor' (Engels: "identification with the aggressor"). De jongen zal dit onder andere doen om de castratieangst te doen verminderen, omdat hij denkt dat de gelijkenis met zijn vader hem voor zijn vader zal beschermen.

In beide gevallen wordt het conflict tussen de verlangens van het Es en het Ich opgelost door twee afweermechanismen van het Ich. Een daarvan is onderdrukking, waarbij herinneringen, impulsen en ideeën van het bewuste worden geblokkeerd, maar dit leidt niet tot een oplossing van het conflict. De tweede is identificatie, zoals hierboven beschreven. Jongens zullen zich gaan identificeren met de vader en meisjes met de moeder. Freuds theorie over vrouwelijke seksualiteit, met name penisnijd, wordt in zowel geslachtstheorie als feministische theorie scherp bekritiseerd.

Als het oedipale conflict wordt opgelost, zal het kind in het algemeen uitgroeien tot een seksueel normale volwassene. Wordt het conflict niet opgelost, dan kan het kind seksuele afwijkingen als promiscuïteit, extreme seksuele remming en seksuele verwarring ervaren. Een fixatie in dit stadium kan ertoe leiden dat volwassen vrouwen streven naar superioriteit over mannen, alsof ze een overweldigend gevoel van verwoesting hadden door het ontbreken van een penis. Aan de andere kant kan de vrouw verleidend en flirterig worden, of juist erg onderdanig met een gebrek aan zelfvertrouwen. Mannen kunnen daarentegen buitensporige ambitie en ijdelheid vertonen.

Het oedipale conflict is erg belangrijk voor de ontwikkeling van het Über-ich. Bij het identificeren met een van de ouders wordt moraliteit en socialiteit namelijk geïnternaliseerd, en is het zich houden aan regels niet langer enkel het resultaat van de angst voor bestraffing. Een slechte identificatie met de ouder van hetzelfde geslacht kan, volgens de theorie van Freud, leiden tot roekeloosheid of zelfs onzedelijkheid.



</doc>
<doc id="1943839" url="https://nl.wikipedia.org/wiki?curid=1943839" title="Nina Bobo">
Nina Bobo

Nina Bobo (Indonesisch voor "Slaap, meisje") is een eenvoudig Indonesisch slaaplied dat in het genre van de krontjongliederen valt. Het lied is ook buiten Indonesië bekend geworden, zoals in Nederland door de Indische gemeenschap. Het werd onder meer vertolkt door Anneke Gronloh en Wieteke van Dort.

In het Indonesisch is het woord voor "slaapliedje" naar dit lied genoemd: "nina-bobo(k)" of "ninabobo". Een werkwoord als "meninabobokkan", dat hiervan is afgeleid, betekent dan ook "in slaap zingen". Dit gebruik is specifiek Indonesisch. Zo wordt "slaapliedje" in het Maleis (Bahasa Melayu) vertaald met het woord "dodoi".

Veelal wordt gedacht, dat "Nina" in het lied de eigennaam is van een meisje. Echter, het woord is afkomstig van het Portugese "menina", dat weliswaar "meisje" betekent, maar niet een specifiek meisje aanduidt. Diverse Indonesische woorden zijn uit het Portugees afkomstig. Dit geldt bijvoorbeeld ook voor het woord "nona" ("juffrouw"). Al in de 16e eeuw, voor de Nederlanders, voeren de Portugezen op Oost-Indië en zij lieten er hun sporen na in de talen en culturen van de Archipel. Het lied wordt zowel gezongen om meisjes als om jongens in slaap te zingen.

Het woord voor slapen, "bobo" of "bobok", is van het Chinees afkomstig. Het gewone Indonesische woord voor "slapen" is "tidur", "bobok" wordt veel minder en praktisch alleen bij kinderen gebruikt.

Volgens het lied zal een mug het kind steken als het niet in slaap valt. Voor de grap wordt vaak een ander dier dan een mug genoemd dat de toegezongene zou bijten.

Een oud slaapliedje uit Venetië heet "Nana bobo" en lijkt dus qua naam op dit lied.

Er bestaan diverse varianten van de tekst van het lied. Hieronder staat er een van weergegeven.

Indonesische versie 1:

Indonesische versie 2:

Nederlandse versie:


</doc>
<doc id="1944698" url="https://nl.wikipedia.org/wiki?curid=1944698" title="Sesamol">
Sesamol

Sesamol is een van fenol afgeleide organische verbinding, die een bestanddeel vormt van sesamolie. Het is een witte, kristallijne vaste stof met de typische geur van fenol.

Naast de productie uit sesamolie wordt sesamol ook synthetisch bereid, uitgaande van heliotropine. Eerst wordt heliotropine met perazijnzuur via een Baeyer-Villiger-reactie omgezet tot de ester sesamylformiaat. De ester wordt dan gesplitst door basische hydrolyse (toevoeging van natronloog) of alcoholyse (toevoeging van een alcohol), waarbij sesamol bekomen wordt.

Sesamol is een antioxidant dat eetbare oliën en vetten tegen bederf beschermt. Het is een alternatief voor synthetische antioxidanten zoals BHT of BHA. Het wordt ook in cosmetische huidverzorgingsproducten gebruikt om het lichaam te beschermen tegen vrije radicalen.

Sesamol is ook een bouwsteen voor andere verbindingen waaronder het geneesmiddel paroxetine. Sommige ethers van sesamol, zoals sesamex, zijn een synergist voor pyrethrinen en gelijkaardige insecticiden.



</doc>
<doc id="1944884" url="https://nl.wikipedia.org/wiki?curid=1944884" title="Carbendazim">
Carbendazim

Carbendazim is een op benzimidazool gebaseerd, vaak toepgepast fungicide. Een 4,7%-oplossing van carbendazimhydrochloride wordt onder de merknaam "Eertavas" verkocht als effectieve bestrijding van iepziekte.

Het Swedish Chemicals Agency heeft een verbod van carbendazim voorgesteld, maar het Europese Parlement heeft op 13 januari 2009 de stof toegelaten.

De toepassing van carbendazim op macadamia-plantages in Queensland (Australië) is omstreden.



</doc>
<doc id="1945522" url="https://nl.wikipedia.org/wiki?curid=1945522" title="Hexachloorcyclopentadieen">
Hexachloorcyclopentadieen

Hexachloorcyclopentadieen (HCCP) is een volledig gechloreerde organische verbinding, afgeleid van cyclopentadieen. Alle zes waterstofatomen in cyclopentadieen zijn vervangen door chlooratomen.

Hexachloorcyclopentadieen kan bereid worden door cyclopentadieen te chloreren: daarbij worden ook de dubbele bindingen verzadigd. Door het daarna te behandelen met een gesmolten mengsel van de zouten koper(I)chloride en koper(II)chloride wordt hexachloorcyclopentadieen en HCl gevormd.

Ook cyclopenteen, cyclopentaan, 1-penteen of n-pentaan en gechloreerde derivaten daarvan kunnen als uitgangsverbinding dienen.

Een andere methode bestaat erin cyclopentadieen te chloreren in twee stappen, eerst bij relatief lage temperatuur (minder dan 100°C) en daarna bij hogere temperatuur (tot 200°C) en in aanwezigheid van een aromatische verbinding (fenantroline) als katalysator; en ten slotte te verdampen bij meer dan 450°C waarbij HCCP wordt gevormd.

Hexachloorcyclopentadieen is een geconjugeerd dieen, en kan als dusdanig deelnemen aan Diels-Alder-reacties met andere onverzadigde verbindingen tot veel verschillende adducten. Een aantal daarvan zijn gebruikt als pesticiden. De meeste hiervan zijn echter niet meer toegelaten omdat het "persistente organische polluenten (POP's)" zijn; ze breken niet af in het milieu en kunnen zich in de voedselketen ophopen (bioaccumulatie). Zowel productie als gebruik zijn niet meer toegelaten door het Verdrag van Stockholm inzake persistente organische verontreinigende stoffen.
Tot de pesticiden die met hexachloorcyclopentadieen bereid werden, behoren onder meer:

De pesticiden mirex en chloordecon werden langs een andere weg afgeleid van hexachloorcyclopentadieen. Mirex is een dimeer van hexachloorcyclopentadieen; voor chloordecon wordt hexachloorcyclopentadieen in aanwezigheid van zwaveltrioxide gedimeriseerd, waarna het reactieproduct gehydrolyseerd wordt tot een keton.

Het anhydride van chlorendinezuur is het Diels-Alder-adduct van hexachloorcyclopentadieen en maleïnezuuranhydride. Chlorendinezuur wordt gebruikt als vlamvertrager en als monomeer in vlamvertragende polyesterharsen.



</doc>
<doc id="1945619" url="https://nl.wikipedia.org/wiki?curid=1945619" title="Cetrimoniumbromide">
Cetrimoniumbromide

Cetrimoniumbromide (IUPAC-naam: "hexadecyltrimethylammoniumbromide"; ook "cetyltrimethylammoniumbromide" genoemd) is een quaternair alkylammoniumzout, waarbij de alkylgroep een lineaire keten van zestien koolstofatomen omvat. Het is dus een ionair derivaat van hexadecaan. Het is een wit, hygroscopisch poeder en is goed oplosbaar in water. Cetrimoniumbromide is een kationische oppervlakteactieve stof met bacteriedodende eigenschappen. Bij alkalische pH is het actief tegen zowel gram-positieve als gram-negatieve bacteriën. De activiteit wordt geneutraliseerd door zepen en anionische oppervlakte-actieve stoffen zoals natriumdodecylsulfaat, waarmee het onoplosbare complexen vormt.

Cetrimoniumbromide is vergelijkbaar met cetrimoniumchloride; enkel het anion is bromide in plaats van chloride. Het wordt ook voor gelijkaardige toepassingen gebruikt, vooral in hairconditioners en shampoos, en in kleine concentraties als conserveermiddel in andere producten om de ontwikkeling van micro-organismen tegen te gaan. Het wordt ook in de moleculaire biologie gebruikt onder andere bij de precipitatie van DNA, omdat het ook onoplosbare complexen vormt met nucleïnezuren.


</doc>
<doc id="1947198" url="https://nl.wikipedia.org/wiki?curid=1947198" title="Internationale Organisatie voor Wijnbouw en Wijnbereiding">
Internationale Organisatie voor Wijnbouw en Wijnbereiding

De Internationale Organisatie voor Wijnbouw en Wijnbereiding, het OIV (Franse afkorting van L'Organisation internationale de la Vigne et du Vin), is een wetenschappelijke en technische internationale organisatie op het gebied van wijnbouw en wijngerelateerde producten, zoals de wijn zelf, dranken op basis van wijn, druiven, en rozijnen. 
De organisatie is in Parijs op 3 april 2001 tot stand gekomen. Op 1 januari 2004 is dit verdrag in werking getreden. 

De vroegste voorloper van het OIV waren de internationale conferenties naar aanleiding van de Phylloxera epidemie in de 19e eeuw. Het eerste congres vond plaats in Montpellier van 26 tot 30 oktober 1874. Het idee om een internationale organisatie op te richten kwam er op 29 november 1924 die toen door 8 landen werden ondertekend als "Office internationale du vin". In 1958 werd zij omgedoopt tot" Office international de la vigne et du vin" welke dus in 2001 werd omgezet in de huidige vorm.


Inmiddels is ook de Europese Gemeenschap tot het OIV toegetreden.
Per 3 april 2006 heeft de OIV 44 landen als lid. Niet toegetreden zijn de Europese lidstaten het Verenigd Koninkrijk, Polen, Denemarken, Litouwen, Letland en Estland.




</doc>
<doc id="1947970" url="https://nl.wikipedia.org/wiki?curid=1947970" title="Kunstmatige alvleesklier">
Kunstmatige alvleesklier

Een kunstmatige alvleesklier is een medisch apparaat voor de behandeling van diabetes mellitus type 1.

Bij diabetes mellitus type 1 maakt de alvleesklier geen insuline meer aan. Deze insuline moet door de patiënt met diabetes mellitus zelf toegediend worden door middel van een onderhuidse injectie (subcutaan). Een kunstmatige alvleesklier vervangt de insuline-afgifte van de alvleesklier. 

Kunstmatige alvleeskliersystemen bestaan uit:

Een onderhuidse glucosesensor meet continu het bloedsuiker en geeft dit door aan het computeralgoritme. Deze berekent of er insuline of glucagon toegediend moet worden en de eventueel toe te dienen dosis. De berekende dosis wordt vervolgens toegediend door de insuline- of de glucagonpomp. Deze vorm van bloedsuikerspiegelcontrole wordt "closed-loop"-controle genoemd. De patiënt hoeft zelf geen beslissingen meer te nemen over de toediening van insuline of glucagon, dit wordt volledig overgenomen door de kunstmatige alvleesklier.

In Nederland heeft het Academisch Medisch Centrum te Amsterdam in 2010 een subsidie van 10,5 miljoen euro gekregen van de Europese Unie om een kunstmatige alvleesklier te ontwikkelen.
Daarbovenop heeft het AMC samen met de firma Inreda Diabetic bv en Universiteit Twente in 2012 een (vervolg)subsidie van 5 miljoen euro gekregen van de Europese Unie om een kunstmatige alvleesklier te ontwikkelen die naast insuline ook met glucagon volledig geautomatiseerd in een gesloten systeem de bloedsuikers in het lichaam kan regelen. Dit is de laatste stap naar een kunstmatige alvleesklier die op dezelfde manier werkt als het menselijk lichaam. Insuline om de bloedsuikers te verlagen (voorkomen van hypers) en glucagon om de bloedsuikers te verhogen. Dit laatste is belangrijk om hypo's te voorkomen. Door een hypo kan een diabetespatiënt in coma raken.

Met de systemen die anno 2013 in gebruik zijn in het kader van wetenschappelijk onderzoek worden vergelijkbare behandelresultaten behaald als bij intensieve insulinetherapie. De patiënt heeft daarbij het voordeel minder tijd kwijt te zijn aan de insulinebehandeling.


</doc>
<doc id="1948017" url="https://nl.wikipedia.org/wiki?curid=1948017" title="Juveniele idiopathische artritis">
Juveniele idiopathische artritis

Juveniele idiopathische artritis (JIA) wordt ook wel jeugdreuma genoemd. Het is een auto-immuunziekte die onder andere de gewrichten aan kan tasten, wat pijnklachten geeft en langetermijnbeschadigingen van de gewrichten. Afhankelijk van het aantal gewrichten die aangedaan zijn en het wel of niet aanwezig zijn van andere symptomen met betrekking tot de andere organen, wordt JIA ingedeeld in drie groepen:

De behandeling van JIA, afhankelijk van de ernst, bestaat uit onder andere pijnstilling, NSAID's, methotrexaat, TNF-alfa-remmers, prednison. Bij de NSAID's wordt weer een protonpompremmer gegeven ter bescherming van de maag, en bij methotrexaat wordt foliumzuur gegeven om bijwerkingen te minimaliseren.



</doc>
<doc id="1948395" url="https://nl.wikipedia.org/wiki?curid=1948395" title="Iohexol">
Iohexol

Iohexol is de INN-benaming van een joodhoudende verbinding, die gebruikt wordt als contrastmiddel bij geneeskundig röntgenonderzoek. Het is een niet-ionische stof die goed oplosbaar is in water.

Iohexol wordt onder de merknaam "Omnipaque" door GE Healthcare verkocht; dit is een waterige oplossing van iohexol die in verschillende concentraties beschikbaar is. Voor myelografie wordt het intrathecaal in het hersenvocht geïnjecteerd. Daaruit zal het na korte tijd in de bloedstroom worden geabsorbeerd. Voor angiografie of computertomografie injecteert men het intraveneus in een bloedvat. Het zorgt ervoor dat bloedvaten op röntgenfoto's zichtbaar worden.

De stof wordt in het lichaam vrijwel niet afgebroken of omgezet en wordt via de nieren in de urine terug uitgescheiden.


Vergelijkbare joodhoudende contrastmiddelen:


</doc>
<doc id="1948412" url="https://nl.wikipedia.org/wiki?curid=1948412" title="Iodixanol">
Iodixanol

Iodixanol is de INN-benaming van een niet-ionische, wateroplosbare joodhoudende verbinding die gebruikt wordt als contrastmiddel bij röntgenonderzoek. Het wordt verkocht onder de merknaam "Visipaque" van GE Healthcare en werd oorspronkelijk gemaakt door Nycomed.

Iodixanol wordt vooral gebruikt bij coronaire angiografie. Een waterige oplossing van de stof wordt in een bloedvat geïnjecteerd. De stof zorgt dat de kransslagaders op röntgenfoto's zichtbaar zijn.

Iodixanol wordt niet omgezet in het lichaam, bindt niet aan proteïnen en wordt ongewijzigd in de urine uitgescheiden (een klein deel in de feces).


Vergelijkbare joodhoudende contrastmiddelen:


</doc>
<doc id="1949389" url="https://nl.wikipedia.org/wiki?curid=1949389" title="Blaaskanker">
Blaaskanker

Onder blaaskanker of blaascarcinoom wordt een kwaadaardige woekering van de epitheelcellen van het urineblaasslijmvlies verstaan.

In Nederland wordt jaarlijks bij 4800 mensen blaaskanker vastgesteld. De ziekte komt vooral bij mensen die ouder zijn dan 60 jaar voor, en 4 keer zo vaak bij mannen; bij hen is het de vierde, bij vrouwen de achtste in frequentie van voorkomen. De tumor is meestal een urotheelcarcinoom.

De oorzaak is meestal blootstelling aan bepaalde kankerverwekkende stoffen, de aromatische amines, die voorkomen in de verfindustrie, de rubberindustrie en bij het roken. De kans dat rokers de ziekte krijgen is 2 tot 2,5 keer zo groot als niet-rokers. De kanker treedt ongeveer 25 jaar na de blootstelling aan deze stoffen op. Ook chronische blaasonstekingen en irritatie worden in verband gebracht met blaaskanker.

Bloed plassen zonder dat er andere klachten zijn, is meestal het eerste teken dat er iets aan de hand is. Wanneer er kwaadaardige cellen in de urine gevonden worden is daarmee de diagnose gesteld, maar wanneer die niet gevonden worden wil dat nog niet zeggen dat de persoon blaaskankervrij is.

Het belangrijkste onderzoek is een cystoscopie. Er wordt daarbij via een slappe buis een videocamera en een lichtbron via de plasbuis tot in de blaas geschoven. Eventueel kan men het blaaslijmvlies aankleuren, waardoor verdachte gebieden beter zichtbaar worden. Men zal tijdens de cystoscopie uit alle verdachte gebieden biopten nemen om in het laboratorium te onderzoeken.

Hiervoor wordt het TNM systeem gebruikt, versie 2002 en 2004
Wanneer de tumor is ingegroeid in de spierlaag is verder onderzoek nodig. Daarvoor wordt meestal een MRI-scan gemaakt. Daarmee is te zien hoe ver de tumor is ingegroeid; en of er uitzaaiing is naar andere organen of structuren.

De behandeling hangt af van het stadium.

Er dient altijd een TURT, een Transurethrale resectie van blaastumoren, verricht te worden. Hierbij wordt de tumor weggenomen door middel van een cystoscopie. Het weefsel wordt microscopisch onderzocht. Met name de randen zijn belangrijk. 
Na de TURT wordt in principe de blaas gespoeld met een oplossing met medicatie die kankercellen doodt. 
Wanneer er een matige tot forse kans op terugkomen van de tumor of op verergering is, wordt wekelijks de blaas gespoeld met tuberculose-vaccin (BCG). Deze behandeling brengt een immuunreactie tegen kwaadaardige cellen op gang, maar heeft nogal wat bijwerkingen bij 5% van de patiënten.
Patiënten met minder kans op terugkomen of verergering zal men 3-6 maanden blaasspoelingen aanbieden met mitomycine, een middel dat kankercellen doodt.
Immunocyanine, afkomstig uit de zeeslak, is een derde mogelijkheid.

Hierbij vindt een "radicale cystectomie" plaats. Daarbij wordt de blaas met de lymfeklieren, en met de prostaat of de baarmoeder operatief verwijderd. De patiënt kan klachten krijgen die variëren van problemen met plassen, met de darmen tot problemen met seksualiteit.
Bij bepaalde vormen wordt in Nederland in plaats van een operatie wel inwendige bestraling toegepast. Er wordt daarbij een radioactief materiaal in de blaas gebracht. Soms wordt voorafgaande aan de operatie bestraald. 
Na de operatie moet de urine op een andere manier het lichaam verlaten:

Wanneer er uitzaaiingen op afstand zijn, kan met chemotherapie een verlenging van het leven bereikt worden, van gemiddeld 12 tot 14 maanden.

Bij niet-spierinvasieve tumoren is de kans om te overleven goed. De beschreven nabehandeling is wel nodig. Anders is de kans dat de ziekte terugkomt 33-78%.
Na cystectomie wegens een spierinvasieve groei is de overleving afhankelijk van het stadium en de tumorgroei, variërend van 20 tot 80%.


</doc>
<doc id="1949436" url="https://nl.wikipedia.org/wiki?curid=1949436" title="Stembandverlamming">
Stembandverlamming

Een stembandverlamming is de situatie waarbij één van beide, of beide, stembanden niet beweegt. Hierdoor sluiten de stembanden bij stemgeving niet goed en verliest iemand veel lucht bij praten. Dit veroorzaakt heesheid, kortademigheid en soms duizeligheid door hyperventilatie.

Een belangrijk verschil moet worden gemaakt tussen enkelzijdige en tweezijdige verlamming. Bij een dubbelzijdige verlamming is de stem meestal redelijk goed, maar wordt een persoon snel benauwd. Bij een enkelzijdige verlamming is de stem zelf het hoofdprobleem, al verschilt de ernst van de heesheid sterk per individueel geval en is deze afhankelijk van de positie van de stilstaande stemband.

De stembanden worden aangestuurd door een zenuw die vanaf het hoofd via de hals (vlak bij de schildklier en de slokdarm) en de borstkas terugkeert en daarna pas het strottenhoofd ingaat. Links gaat deze (nervus laryngicus recurrens) onder de aorta door, rechts gaat de zenuw onder de schouderslagader door.
Omdat het traject aan de linkerzijde langer is, is de linker stemband vaker verlamd dan de rechter.
Hoofdoorzaken zijn een virusinfectie, schildklieroperaties en kanker in de borstholte (longkanker, slokdarmkanker of uitzaaiingen van een tumor in of naast de longen). Ook wanneer zich kanker in het strottenhoofd of laag in de keel zit kan de stemband stilstaan.

Als de stem onbegrepen lang hees is (langer dan 4 weken), moet een kno-arts kijken of de stemband goed beweegt. Dit kan hij met een spiegeltje of een camera (via de neus of via de mond) doen.
Als de stemband verlamd is dan wordt een CT-scan of MRI-scan gemaakt om te kijken of er ergens in het verloop van de zenuw een probleem zit (de scan loopt vanaf het hoofd tot en met de aorta).

Bij een eenzijdige verlamming is behandeling gericht op stemverbetering. Daarom moeten de stembanden beter sluiten.
Stap 1 is logopedie. Stap 2 is eventueel een operatie om de stembanden beter tegen elkaar aan te krijgen. Dat kan met opspuiten of met een grotere operatie.
Bij een tweezijdige verlamming is de behandeling gericht op het verkrijgen van meer ruimte om adem te halen. Vaak is hiervoor een tracheotomie noodzakelijk, maar er kan ook worden gekozen voor het verwijderen van een stukje van de stemband om meer ruimte te maken. Dit leidt dan wel onoverkomelijk tot heesheid.



</doc>
<doc id="1949595" url="https://nl.wikipedia.org/wiki?curid=1949595" title="Fytofotodermatitis">
Fytofotodermatitis

Fytofotodermatitis is een aandoening waarbij onder invloed van licht (foto) een toxische of allergische eczeemreactie (dermatitis) op een plantaardige stof (fyto) optreedt. 

Een bekend voorbeeld is de reactie die op kan treden als men sap van de reuzenberenklauw op de huid krijgt waarna daar zonlicht op schijnt. Hierbij treden heftige roodheid, pijn, jeuk en blaren op. Maar ook bij andere planten kan een dergelijk verschijnsel optreden, soms alleen bij daarvoor gevoelige personen. 

De aandoening is gekenmerkt doordat hij alleen op aan licht blootgestelde delen van de huid op treedt, en dan meestal alleen nog op die delen daarvan die met de plant in contact zijn geweest, en zal meestal binnen enkele uren tot dagen na blootstelling optreden. Men ziet roodheid, papels, vesikels en soms krabartefacten.

De behandeling bestaat uit een sterke corticosteroïdezalf of -crème gedurende enkele dagen tot een week, en verder vermijden van de veroorzaker.


</doc>
<doc id="1950031" url="https://nl.wikipedia.org/wiki?curid=1950031" title="Equator (tandheelkunde)">
Equator (tandheelkunde)

De equator is in de tandheelkunde en de anatomie van de mondholte de grens van het tandvlees wordt aangeduid. De equator is van belang omdat een tandheelkundig element als een kroon, soms een inlay of een bevestiging als de prummelklem tot onder de grens van het tandvlees reikt.


</doc>
<doc id="1950594" url="https://nl.wikipedia.org/wiki?curid=1950594" title="Kazimierz Imieliński">
Kazimierz Imieliński

Kazimierz Imieliński (Dombrowa, 6 december 1929 - 16 juli 2010) was een Pools seksuoloog, hoogleraar in de medische wetenschap en directeur van verschillende seksuologische en pathologische instituten. Hij geldt in Polen als pionier van de seksuologie en schreef 260 verhandelingen en was auteur of mede-auteur van 73 boeken.

In 1963 verkreeg Imieliński de eerste in Polen uitgereikte titel van specialist in de seksuologie. Imieliński studeerde af aan de Medische Academie van Krakau (die later deel werd van de Jagiellonische Universiteit) en habiliteerde er in 1971.

In 2004 ontving hij de Orde Polonia Restituta. Imieliński verkreeg 56 eredoctoraten in 24 landen op vier continenten en werd door 18 buitenlandse universiteiten benoemd tot ereprofessor.




</doc>
<doc id="1951041" url="https://nl.wikipedia.org/wiki?curid=1951041" title="Pleegzuster Bloedwijn">
Pleegzuster Bloedwijn

Bloedwijn is een rode wijn versterkt met ijzerverbindingen, calciumglycerofosfaat en ginseng. De bekendste is Pleegzuster Bloedwijn, een merknaam van het Nederlandse bedrijf Chefaro. Er wordt van beweerd dat het een heilzame energiegevende werking heeft.

Vooral in de jaren 60 en 70 van de twintigste eeuw was het een populaire drank. Daarna werd de effectiviteit van de drank meer en meer in twijfel getrokken, vooral ook omdat de drank rode wijn als basis heeft en dus alcohol bevat. In 1998 bepaalde de Reclame Code Commissie dat het niet langer als medicijn mocht worden aangeduid, juist omdat het alcohol bevat.


</doc>
<doc id="1951140" url="https://nl.wikipedia.org/wiki?curid=1951140" title="Zoledronaat">
Zoledronaat

Zoledronaat (INN) of zoledroninezuur is een bisfosfonaat-geneesmiddel. Bisfosfonaten zijn stoffen die de botafbraak remmen en de botten versterken.

Zoledronaat is ontwikkeld door Ciba-Geigy, dat later opging in Novartis. Novartis verkoopt zoledronaat in twee producten: "Zometa" en "Aclasta".

De indicaties van "Zometa" zijn:
"Zometa" is sedert 20 maart 2001 toegestaan in de Europese Unie.

"Aclasta" wordt voorgeschreven voor de behandeling van:
"Aclasta" is op 15 april 2005 in de Europese Unie toegestaan.


</doc>
<doc id="1951455" url="https://nl.wikipedia.org/wiki?curid=1951455" title="Herman van Genderen">
Herman van Genderen

Herman (H.C.) van Genderen (Amsterdam, 16 oktober 1915 – Naarden, 16 september 2009) was een Nederlands bioloog en hoogleraar aan de Universiteit van Utrecht.
Van Genderen toonde al jong belangstelling voor de natuur en richtte in 1931 met een aantal vrienden een afdeling van de Nederlandse Jeugdbond voor Natuurstudie op, onder meer tezamen met Victor Westhoff. Hij studeerde vervolgens biologie aan de Universiteit Utrecht en volgde afstudeervakken onder leiding van plantenfysioloog Victor Jacob Koningsberger, dierfysioloog Herman Jordan en microbioloog Albert Kluyver. Hij studeerde af in 1940. Hoogleraar plantensystematiek Joseph Lanjouw wees hem op een vacature bij het Rijksinstituut voor Volksgezondheid en Milieu, toen gevestigd in Utrecht. Van Genderen werd aangesteld als onderzoeker in de sector farmacologie en biologische toxicologie, waar het onderzoek voornamelijk gericht was op geneesmiddelen en voedingsbestanddelen. Hij ontwikkelde er testmethoden voor de detectie van bacteriële resistentie tegen antibiotica, waaronder testen op penicillineresistentie in klinische isolaten van tuberculose patiënten. Het geneesmiddelenonderzoek had verder betrekking op de standaardisatie van geneesmiddelen, waaronder digitalisproducten, hormonen en vitaminen met behulp van proefdieren en orgaan-preparaten. Van Genderen was daarnaast nauw betrokken bij de ontwikkeling van een standaardtest voor het aantonen van pyrogene contaminanten in injectievloeistoffen.
Van Genderen verkreeg in 1949 een WHO-fellowship dat hem in staat stelde ervaring op te doen bij de Food and Drug Administration (FDA) in Washington, waar men toen een begin maakte met de ontwikkeling van toets- en evaluatiemethoden voor een goede beoordeling van de giftigheid van bestrijdingsmiddelen, voedseladditieven en contaminanten afkomstig uit de industrie. Tijdens zijn verblijf bracht Van Genderen enige tijd door in het Biochemistry Department van de Universiteit van St. Louis om meer kennis op te doen in het gebruik van radioactieve tracers bij het biotransformatieonderzoek. Hij bleef tot 1961 werkzaam bij het RIVM, in de laatste jaren als hoofd van het farmacologisch-toxicologisch laboratorium. In 1961 werd hij benoemd tot hoogleraar in de Veterinaire Farmacologie en Biologische Toxiciteit bij de Faculteit Diergeneeskunde van de Universiteit Utrecht en kreeg hij de leiding over het Instituut voor Veterinaire Farmacologie en Toxicologie, later ook een leeropdracht in de subfaculteit biologie.
Van Genderen sprak zijn oratie "de toxicologische gesteldheid van het milieu" uit op 24 juni 1963. Om de kwestie of ook in Nederland sprake was van effect van pesticiden op het milieu te analyseren belegde hij een bijeenkomst (met als deelnemers vertegenwoordigers van de belangrijkste onderzoeksinstellingen op milieugebied) waarin onder meer de grootschalige vogelsterfte in Nederland in 1960, waarschijnlijk veroorzaakt door zekere bestrijdingsmiddelen, besproken werd. Men besloot hier de krachten te bundelen tot een nationale onderzoeksinspanning. TNO besloot de Commissie TNO voor Onderzoek inzake Nevenwerkingen van Bestrijdingsmiddelen in te stellen met Van Genderen als voorzitter. De resultaten speelden later een rol bij de uitwerking van wet- en regelgeving in het kader van de beleidsontwikkelingen binnen diverse ministeries. Kenmerkend voor Van Genderen als toxicoloog was zijn brede, multidisciplinaire aanpak. Onder zijn leiding kwamen op tal van deelgebieden in de toxicologie belangrijke ontwikkelingen tot stand. Onderwerpen van studie van Van Genderen waren onder meer de rol van de biotransformatie bij de endogene metabole activering van stoffen, in-vitro-onderzoek met behulp van celkweeksystemen (doelstelling bijdragen aan de ontwikkeling van alternatieven voor dierproeven), de immunotoxicologie en onderzoek naar de inductie van leverporfyrie bij vogels onder invloed van bepaalde chloorkoolwaterstof-verbindingen, waaronder hexachloorbenzeen.
In 1967 nam Van Genderen het initiatief voor een postdoctorale opleiding farmacologie (onder meer samen met David de Wied en Bob van Noordwijk) om in de behoefte te voorzien aan professioneel opgeleide farmacologen. Hij deed toen onder meer onderzoek naar het fenomeen koorts (bij runderen lijdend aan melkziekte) en de pyrogene werking van endotoxinen bij herkauwers.
Van Genderen speelde een belangrijke rol bij de advisering van de overheid in vrijwel alle zaken waarin de toxicologie van belang is, waaronder de Gezondheids- en Voedingsraad, de Adviescommissie Warenwet, de Technische Commissie Bodembescherming, de Centrale Raad voor de Milieuhygiëne en talloze ad-hoccommissies in verband met affaires. Hij bleef zijn advieswerk doen, ook na zijn emeritaat. Hij publiceerde onder meer in vaktijdschriften als Chemisch Weekblad, het Nederlands Tijdschrift voor Geneeskunde en het Tijdschrift voor Diergeneeskunde. Daarnaast werkte hij mee aan een aantal boeken, waaronder "Het verstoorde evenwicht" (1970) en "De chemisch-ecologische flora van Nederland en België" (1998).
Van Genderen ontving in 1972 een eredoctoraat van de Universiteit van Hannover voor zijn verdiensten betreffende de toxicologische onderbouwing van normen ter bescherming van de consument tegen mogelijk schadelijke effecten van additieven en contaminanten. In 1977 werd hij verkozen tot lid van de Koninklijke Nederlandse Akademie van Wetenschappen en op 12 september 1980 verkreeg hij de penning van het prof. dr. H. Schornagelfonds. Een maand later werd hij benoemd tot erelid van de European Association for Veterinary and Toxicology. Van Genderen werd in 1981 benoemd tot ridder in de Orde van de Nederlandse Leeuw en ontving op 29 maart 1989 de FEDERA-prijs (Federatie van Medisch Wetenschappelijke Verenigingen in Nederland).

Van Genderen was enig kind en zijn ouders overleden toen hij jong was. Hij was getrouwd met Hetty Prins, dochter van de vooraanstaande chemicus en wetenschapper Hendrik Jacobus Prins.


</doc>
<doc id="1951625" url="https://nl.wikipedia.org/wiki?curid=1951625" title="Palladium(II)chloride">
Palladium(II)chloride

Palladium(II)chloride is het palladiumzout van waterstofchloride en heeft als brutoformule PdCl. De stof komt voor als een hygroscopische donkerrode vaste stof, die matig oplosbaar is in koud water.

Palladium(II)chloride kan bereid worden door metallisch palladium op te lossen in koningswater of sterk geconcentreerd zoutzuur, in een chloorgas-atmosfeer.

Palladium(II)chloride is qua kristalstructuur vergelijkbaar met platina(II)chloride. Er zijn 2 kristalstructuren van palladium(II)chloride bekend: een α- en een β-vorm. In beide vormen nemen de palladiumatomen een vierkant-planaire structuur aan, die karakteristiek is voor palladium(II)-zouten. Verder worden de palladiumatomen verbonden door middel van 2 chloorbruggen. In de α-vorm neemt het zout een polymeerstructuur aan, bestaande uit zeer lange ketenstructuren. De β-vorm, die moleculair van aard is, neemt een octaëdrische clustervorm aan met zes palladiumatomen en twaalf chlooratomen (die de brug tussen twee palladiumatomen vormen).

Vanaf 600°C ontleedt palladium(II)chloride in palladium en dichloor. Het lost zeer gemakkelijk op in zoutzuur, doordat het 2 chloride-ionen opneemt en daarmee het tetrachloropalladaat-ion vormt:

Palladium(II)chloride wordt als uitgangsstof gebruikt in de palladiumchemie, alsook in talrijke organische reacties. Zo katalyseert het de oxidatie van etheen tot aceetaldehyde.

Bij het oplossen in waterstofsulfide ontstaat een bruin-zwarte neerslag van palladium(II)sulfide. Palladium(IV)sulfide kan gevormd worden door het verhitten van palladium(II)chloride met zwavel.

Een belangrijke toepassingen van deze stof is de detectie van koolstofmonoxide. Hiervoor wordt filtreerpapier in een zeer sterk verdunde oplossing van palladium(II)chloride gedrenkt. Wanneer dit papier nu in contact komt met koolstofmonoxide (of andere reductantia), wordt zwart palladium gevormd door reductie ervan:

Palladium(II)chloride wordt gebruikt in de synthese van de palladiumkatalysator tetrakis(trifenylfosfine)palladium(0). Hiervoor wordt eerst het dichloorbis(trifenylfosfine)palladium(II)-complex gevormd door reactie van palladium(II)chloride met trifenylfosfine in benzonitril. Vervolgens worden hydrazine en trifenylfosfine in reactie hiermee gebracht en na afkoeling van het reactiemengsel slaat het palladiumcomplex neer en kan het afgefilterd worden.


</doc>
<doc id="1951642" url="https://nl.wikipedia.org/wiki?curid=1951642" title="Palladium(II)nitraat">
Palladium(II)nitraat

Palladium(II)nitraat is het palladiumzout van salpeterzuur en heeft als brutoformule Pd(NO). De stof komt voor als een rood-bruine vaste stof, die oplosbaar is in water (hydrolyse). Doordat zowel het Pd-ion en het nitraat-ion sterke oxidatoren zijn, is de verbinding ook een sterke oxidator.

Palladium(II)nitraat kan bereid worden door palladium(II)oxide op te lossen in verdund salpeterzuur en vervolgens de verbinding te laten uitkristalliseren:

Het kan ook bereid worden door metallisch palladium te laten reageren met heet, sterk geconcentreerd salpeterzuur.


</doc>
<doc id="1951682" url="https://nl.wikipedia.org/wiki?curid=1951682" title="Lithiumfluoride">
Lithiumfluoride

Lithiumfluoride (LiF) is het lithiumzout van waterstoffluoride. De stof komt voor als een wit kristallijn poeder of als transparante kristallen, die slecht oplosbaar zijn in water. Het is een zeer goed optisch materiaal om ultraviolette straling te transporteren. Door zijn grote band gap is het bijzonder goed resistent aan elektriciteit. Griceiet is de zeldzame minerale vorm van lithiumfluoride.

Lithiumfluoride kan bereid worden door reactie van lithiumhydroxide of lithiumcarbonaat met waterstoffluoride:

Lithiumfluoride is een bijzonder stabiel zout dat onder meer gebruikt wordt in een MSR (Molten Salt Reactor). Lithiumfluoride en berylliumfluoride vormen daarbij een mengsel, waarin fluoriden van uranium en thorium worden ingebracht.



</doc>
<doc id="1951907" url="https://nl.wikipedia.org/wiki?curid=1951907" title="Seymour London">
Seymour London

Seymour B. London (Detroit, 1 juli 1915 - Miami Beach, 14 juli 2010) was een Amerikaans arts en uitvinder van de automatische bloeddrukmeter.

London was afkomstig van Detroit en verhuisde met zijn gezin naar Miami Beach. Hij studeerde aan de universiteit van Florida en aan de universiteit van Michigan en behaalde in 1940 zijn doktersdiploma aan de Harvard Medical School. Samen met zijn echtgenote had hij vele jaren een dokterspraktijk in Miami Beach.

Omdat London vond dat hij te veel tijd verloor met het nemen van de bloeddruk met de hand, ontwikkelde hij een automatische bloeddrukmeter. Om de nauwkeurigheid van zijn toestel aan te tonen, deden London en zijn echtgenote een dubbelblinde test met vierhonderd artsen op het jaarlijks congres van de "American Medical Association". De bevindingen van het onderzoek toonden aan dat er geen statistisch significant verschil was tussen de uitkomsten van de metingen die automatisch waren gedaan en deze volgens de klassieke methode. De resultaten werden gepubliceerd in het "Journal of the American Medical Association" van november 1966.

London overleed in juli 2010 aan een hartziekte.


</doc>
<doc id="1952352" url="https://nl.wikipedia.org/wiki?curid=1952352" title="Stevensfundatie">
Stevensfundatie

De Stevensfundatie was een hofje in Utrecht. Slechts enkele woningen zijn bewaard gebleven waardoor het niet meer als hofje herkenbaar is.

Gerardus Hendrikus Stevens bepaalde bij testament van 18 juni 1853 dat een deel van zijn nalatenschap zou moeten worden aangewend voor de oprichting van vrijwoningen voor protestantse ambachtslieden. Na zijn dood kochten de beheerders van de Stevensfundatie een stuk grond van het Heilige Kruisgasthuis aan tussen de Kruissteeg (vanaf 1869 Kruisstraat), de Biltstraat, de Stadsbuitengracht en de Gasthuisstraat, waar zich de Breyerskameren bevinden. In 1860 werden op dit terrein 50 woningen gebouwd op een binnentuin. De architect S.A. van Lunteren kwam uit een familie van tuinders. Het hofje werd volgens die tijd moderne hygiënische maatstaven gebouwd. Tijdens een uitbraak van cholera in de Gasthuisstraat viel in de Stevensfundatie slechts één dode. De bepaling dat de huizen bedoeld waren voor mannelijke ambachtslieden werd strikt nageleefd: als een man overleed, moesten zijn vrouw en kinderen het hofje verlaten terwijl een man die weduwnaar werd mocht blijven. De regels zijn in de jaren '30 versoepeld.

Door de komst van de Rijkshogereburgerschool in 1866 en concertgebouw Tivoli in 1871 was de Kruisstraat een drukke straat geworden en de gemeente wilde de straat verbreden. Plannen hiertoe werden in 1935 ingetrokken maar in 1955 alsnog uitgevoerd. Hierdoor moest de Stevensfundatie terrein inleveren: één fundatiewoning werd afgebroken en het voorterrein verkleind. Het ijzeren hek werd vervangen door een laag muurtje. Het gebouw Tivoli werd in 1955 afgebroken en de gemeente was van plan een nieuw cultuurcentrum te bouwen op de plaats van de Stevensfundatie. De fundatie vroeg hiervoor 500.000 gulden en in 1959 werd de gemeente eigenaar. De fundatie bouwde vervangende woningen in Zuilen. Inmiddels waren de plannen van de gemeente weer gewijzigd en werd het terrein niet aangewend voor Tivoli. Het hofje werd bewoond door studenten en oorspronkelijke bewoners. Ondanks protesten werd in 1968 begonnen met de sloop van het merendeel van het hofje, dat plaats maakte voor een parkeerplaats. In 1986 werden hier een parkeergarage en etagewoningen gebouwd. De stichting Stevensfundatie verkocht in 1988 haar woningen in Zuilen maar bleef bestaan en keert incidenteel uitkeringen uit.

Een tweetal waterpompen van de Stevensfundatie zijn hergebruikt en vormen naast de Jacobikerk een rijksmonumentale waterpomp.


</doc>
<doc id="1952417" url="https://nl.wikipedia.org/wiki?curid=1952417" title="Butenon">
Butenon

Butenon of methylvinylketon (MVK) is een zeer toxische en reactieve organische verbinding met als brutoformule CHO. De stof komt voor als een corrosieve en zeer licht ontvlambare kleurloze vloeistof met een scherpe geur, die zeer goed oplosbaar is in water, ethanol, aceton en azijnzuur. Butenon is het meest eenvoudige enon, een alfa,bèta-onverzadigd keton.

Butenon wordt industrieel bereid door een zuur-gekatalyseerde condensatiereactie tussen aceton en formaldehyde, gevolgd door een dehydratie. De zuiverheid van het uiteindelijke product bedraagt 90 tot 97%.

Op laboratoriumschaal kan het bereid worden door de hydratatie van vinylacetyleen (butenyn), in aanwezigheid van zwavelzuur en kwik(II)sulfaat:

Een derde mogelijkheid is de dehydratie van 4-hydroxy-2-butanon met een mild organisch zuur.

De belangrijkste toepassing van butenon is als alkyleringsreagens in organische syntheses. Deze eigenschap is tevens de oorzaak van de hoge toxiciteit van de verbinding. Het wordt verder nog gebruikt bij de productie van gasdoorlatende plastics. Butenon is ook een intermediair bij de synthese van geneesmiddelen en fungiciden en in de biosynthese van steroïden en vitamine A, hierbij wordt initieel butenon gebruikt in een Robinson-annulering.

Butenon is zeer toxisch en kan spontaan polymeriseren onder invloed van licht. De damp van de vloeistof is schadelijk en kan aanleiding geven tot astma, longoedeem en ademhalingsproblemen. Butenon is schadelijk voor de ogen, de huid en de luchtwegen. Het kan irritatie van de slijmvliezen veroorzaken.




</doc>
<doc id="1952511" url="https://nl.wikipedia.org/wiki?curid=1952511" title="Eddy de Wind">
Eddy de Wind

Eliazar (Eddy) de Wind (Den Haag, 6 februari 1916 – Amsterdam, 27 september 1987) was een Nederlandse arts, psychiater en psychoanalyticus van Joodse afkomst. De Wind was een overlevende van de Holocaust uit het kamp Auschwitz. 

Eddy de Wind was de eerste – en misschien enige – arts, die onmiddellijk na zijn artsexamen vrijwillig naar Westerbork ging om de gedeporteerden daar bij te staan. Hij meldde zich aan nadat zijn moeder was opgepakt en naar Westerbork was afgevoerd. De Joodsche Raad beloofde hem dat als hij zich vrijwillig als arts voor Westerbork zou aanmelden, zijn moeder vrijgelaten zou worden. Toen De Wind in Westerbork aankwam, bleek zijn moeder echter al afgevoerd te zijn naar Auschwitz. De Wind verbleef langere tijd in Westerbork, waar hij zijn eerste vrouw ontmoette en zelfs trouwde. Uiteindelijk werd hij zelf ook gedeporteerd naar Auschwitz. Hij overleefde het kamp. Bij het vertrek van de Duitsers verstopte hij zich onder een barak. Hij maakte zodoende als een van de weinigen de bevrijding door de Russen mee. Na de bevrijding van het kamp door het Sovjetleger bleef hij op hun verzoek nog enige tijd om te helpen bij de verzorging van zieken. 

Na terugkomst in Nederland specialiseerde hij zich als psychiater en psychoanalyticus. Hij wijdde veel tijd aan de behandeling van oorlogstrauma's en gaf daaraan bekendheid in binnen- en buitenland. De Wind publiceerde in 1946 als eerste over het concentratiekampsyndroom (KZ-syndroom) in een artikel getiteld 'Confrontatie met de dood'. In 1946 publiceerde hij "Eindstation Auschwitz", een gedetailleerd verslag van zijn gevangenschap, geschreven in het kamp zelf na de bevrijding door de Russen. Voor zover bekend is het het enige boek dat in Auschwitz zelf geschreven is. Behalve aan het KZ-syndroom was De Wind ook een van de eersten die aandacht besteedde aan transgenerationele traumatisering.

Na de oorlog scheidde De Wind van de vrouw die hij in Westerbork had ontmoet. Hij trouwde opnieuw en kreeg drie kinderen.

Eddy de Wind (‘Edward de Vind’) wordt geciteerd in het rapport van de Sovjet-Unie, zoals dit is gepresenteerd aan het Neurenbergtribunaal (USSR-008): (vertaald) “Na de bezetting van Nederland door de Duitsers, vond er in 1940 een zuivering plaats van de overheid, het ambtenarenapparaat en onderwijsinstellingen. Van ons werden er drie universiteitsassistenten verwijderd en ik vertrok naar Amsterdam. Een Nederlandse fascist werd vermoord gevonden in een woonwijk. Als vergelding arresteerden de Duitsers 400 gijzelaars, inclusief mijzelf. Ze pakten me op straat op en stuurden me naar dit kamp.”



</doc>
<doc id="1952758" url="https://nl.wikipedia.org/wiki?curid=1952758" title="Rubidiumfluoride">
Rubidiumfluoride

Rubidiumfluoride (RbF) is het rubidiumzout van waterstoffluoride. De stof komt voor als een wit hygroscopisch kristallijn poeder, dat zeer goed oplosbaar is in water.

Rubidiumfluoride kan op verscheidene manieren worden gesynthetiseerd. De eerste methode is de reactie van rubidiumhydroxide met vloeizuur:

Een andere methode is de neutralisatiereactie van rubidiumcarbonaat met vloeizuur:

De laatste methode is de duurste en de gevaarlijkste. Hierbij reageert zuiver rubidium in een exotherme reactie met fluorgas:

Rubidiumfluoride is een kristallijne vaste stof met een kubisch kristalstelsel. Het behoort tot ruimtegroep Fm3m. De zijden van de eenheidscel zijn elk 565 pm lang.

Bij een vlamproef zal rubidiumfluoride de vlam paars-violet kleuren.



</doc>
<doc id="1952929" url="https://nl.wikipedia.org/wiki?curid=1952929" title="Cesiumfluoride">
Cesiumfluoride

Cesiumfluoride (CsF) is het cesiumzout van waterstoffluoride. De stof komt voor als een wit (soms kleurloos) hygroscopisch kristallijn poeder, dat zeer goed oplosbaar is in water. Het is in staat om vocht en water op te nemen, maar het kan weer gedroogd worden door het te verwarmen op 100°C in vacuüm.

Cesiumfluoride kan op verscheidene manieren worden gesynthetiseerd. De eerste methode is de reactie van cesiumhydroxide met vloeizuur:

Een andere methode is de neutralisatiereactie van cesiumcarbonaat met vloeizuur:

In cesiumfluoride bereikt het verschil in elektronegativiteit tussen de ionen zijn maximale waarde. In een oplossing hebben de twee ionen, in vergelijking met de andere halogeniden van de alkalimetalen, de grootste bewegingsvrijheid.

Cesiumfluoride reageert, door het fluoride, als een zwakke base: het wordt in die context bij organische syntheses gebruikt (waaronder de Knoevenagel-condensatie). In contact met zuren wordt het corrosieve waterstoffluoride gevormd. Verder wordt het ook nog bij desilyleringen gebruikt: door de hoge bindingsenergie tussen silicium en fluor is cesiumfluoride in staat om silyl-beschermgroepen van organische moleculen te halen. Dit is vergelijkbaar met de werking van TBAF. Een oplossing van cesiumfluoride in THF of DMF is in staat om tal van organosiliciumverbindingen aan te vallen, wat leidt tot vorming van een organosiliciumfluoride en een reactief carbanion. Dit carbanion kan verder reageren met elektrofielen:

Cesiumfluoride is een veelgebruikte fluoridedonor: het kan namelijk zeer snel fluoride-ionen afstaan in waterig milieu. In combinatie met hexafluoraceton wordt een cesiumperfluoralkoxide-zout gevormd. Lagere alkalifluoriden, zoals natrium- en kaliumfluoride, kunnen dit niet.

Cesiumfluoride is een kristallijne vaste stof met een kubisch kristalstelsel. Het behoort tot ruimtegroep Fm3m.



</doc>
<doc id="1952950" url="https://nl.wikipedia.org/wiki?curid=1952950" title="N,N'-dicyclohexylcarbodi-imide">
N,N'-dicyclohexylcarbodi-imide

N,N'-dicyclohexylcarbodi-imide (afgekort als DCC of DCCI) is een reactieve organische verbinding uit de groep van carbodi-imiden. Bij standaardomstandigheden is het een wasachtige vaste stof, met een vrij laag smeltpunt (ongeveer 35°C). Het is onoplosbaar in water, maar goed oplosbaar in vele organische oplosmiddelen.

De standaardmethode voor de bereiding van carbodi-imiden is door de dehydratie van het corresponderende ureum of thio-ureum; in dit geval is dat dicyclohexylureum of dicyclohexylthio-ureum. De dehydratie van dicyclohexylureum (dat gemakkelijk te bereiden is uit dicyclohexylamine en ureum) gebeurt op kamertemperatuur met 4-tolueensulfonylchloride in aanwezigheid van een base, zoals een pyridine.

N,N'-dicyclohexylcarbodi-imide wordt veel in de organische synthese gebruikt voor reacties van carbonzuren met amines of alcoholen. Het carbodi-imide activeert een carbonzuur omdat één van de stikstofatomen geprotoneerd kan worden, waardoor op het centrale koolstofatoom van N,N'-dicyclohexylcarbodi-imide een elektrofiel centrum ontstaat. Het ontstane carboxylaat kan hierop als nucleofiel aanvallen. Hierdoor ontstaat een betere leaving group. Het amine kan nu aanvallen op de carbonylgroep en dicyclohexylureum wordt (na intermoleculaire protonentransfer) uitgestoten. Formeel fungeert N,N'-dicyclohexylcarbodi-imide dus ook als dehydratiereagens dat het water opneemt dat bij de reactie vrijkomt:

De estervorming met N,N'-dicyclohexylcarbodi-imide als koppelingsreagens staat bekend als de Steglich-verestering. Ze vereist een katalytische hoeveelheid DMAP om omlegging te voorkomen:

Het reactiemechanisme is analoog aan dat van de amidevorming: de nucleofiele aanval gebeurt nu door het alcohol.

Dergelijke reacties kunnen met N,N'-dicyclohexylcarbodi-imide onder milde omstandigheden uitgevoerd worden, gewoonlijk reeds op kamertemperatuur, en zijn geschikt voor labiele verbindingen die men in andere methodes niet kan gebruiken. Dat maakt N,N'-dicyclohexylcarbodi-imide zeer geschikt voor de koppeling van aminozuren bij de stapsgewijze synthese van peptiden. De stof activeert een eerste aminozuur. De koppeling gebeurt door een nucleofiele aanval door de aminogroep van het tweede aminozuur, waarbij opnieuw dicyclohexylureum vrijkomt.

N,N'-dicyclohexylcarbodi-imide is het beste koppelingsreagens voor de synthese van peptiden. Het heeft wel als nadelen dat het bij kamertemperatuur vast is. Bovendien is het een sterk allergeen. De stof is tevens toxisch en corrosief. Als alternatief kan N,N'-di-isopropylcarbodi-imide (DIC) gebruikt worden: dat is een vloeistof en niet allergeen.



</doc>
<doc id="1953026" url="https://nl.wikipedia.org/wiki?curid=1953026" title="Rubidiumchloride">
Rubidiumchloride

Rubidiumchloride (RbCl) is het rubidiumzout van waterstofchloride. De stof komt voor als een wit hygroscopisch kristallijn poeder, dat goed oplosbaar is in water.

Rubidiumchloride kan worden gesynthetiseerd door reactie van rubidiumhydroxide met waterstofchloride:

Rubidiumchloride is een kristallijne vaste stof met een kubisch kristalstelsel. Het behoort tot ruimtegroep Fm3m. De zijden van de eenheidscel zijn elk 658,1 pm lang.

Rubidiumchloride wordt gebruikt als katalysator. Verder wordt het in Europa onder de naam "Rubinorm" gebruikt als antidepressivum. Het verhoogt het dopamine- en het noradrenaline-niveau en heeft een stimulerende werking.

Rubidiumchloride is een zeer goede bio-merker. Doordat het goed oplosbaar is in water kan het snel worden opgenomen in de cellen van een organisme. Eenmaal het is de cellen aanwezig is, neemt het de plaats van K in, omdat ze tot dezelfde chemische groep behoren (de alkalimetalen). Als radioactief rubidium wordt geïncorporeerd, kan dit gevolgd worden via een geigerteller.



</doc>
<doc id="1954137" url="https://nl.wikipedia.org/wiki?curid=1954137" title="Chroom(III)fluoride">
Chroom(III)fluoride

Chroom(III)fluoride is een chroomzout van waterstoffluoride, met als brutoformule CrF. De stof komt voor als een groene kristallijne vaste stof, die quasi-onoplosbaar is in water. Het sublimeert bij 1100-1200°C. Chroom(III)fluoride komt ook als trihydraat en tetrahydraat voor. Het trihydraat is iets beter oplosbaar in water. Het tetrahydraat is corrosief.

Chroom(III)fluoride kan bereid worden door reactie van chroom(III)oxide met vloeizuur:

Chroom(III)fluoride wordt voornamelijk gebruikt als kleurstof voor kalksteen en zijde. Het is een goed beschermmiddel voor hout.

In het laboratorium wordt het gebruikt als katalysator bij hydrogeneringen, hydrogenolyses en een aantal organische reacties.




</doc>
<doc id="1954392" url="https://nl.wikipedia.org/wiki?curid=1954392" title="Aldrin">
Aldrin

Aldrin is een organische chloorverbinding met als brutoformule CHCl. Het is een insecticide dat ingezet werd tegen onder andere termieten, sprinkhanen en ritnaalden. Het gebruik en productie van aldrin zijn, vanwege de langdurige schadelijkheid voor het milieu, op de Conventie van Stockholm verboden sinds 2004. Naar schatting zijn tussen 1946 en 1976 zo'n 270 miljoen ton aldrin en gerelateerde verbindingen geproduceerd voor gebruik als insecticide.

Bij gebruik van aldrin wordt de stof voornamelijk opgenomen via de ademwegen (fijnstof en dampen) en via de huid. Aldrin is een sterk zenuwgif en bij een acute vergiftiging treden vaak hoofdpijn, duizeligheid en spiercontracties op. Bij een zware vergiftiging komt het ook tot krampen en treden bewustzijnsstoringen op. Daarnaast kan het tot leiden tot problemen bij de bloedcirculatie en het functioneren van lever en nieren. De dodelijke dosis voor een volwassen mens wordt bij ongeveer 5 gram geschat.
In het menselijk lichaam wordt aldrin omgezet tot het epoxide dieldrin, wat een nog sterker insecticide is. Het dieldrin wordt vervolgens in de lever verder geoxideerd, waarna het na omzetting met glucoronzuur via de urine uitgescheiden kan worden. Afscheiding via deze weg gaat echter zeer langzaam, daar het zeer lipofiele dieldrin zich ophoopt in vetweefsel. Naar schatting is de halfwaardetijd voor het verblijf in het menselijk lichaam circa 1 jaar.

Aldrin wordt bereid door hexachloorcyclopentadieen met norbornadieen in een Diels-Alder-reactie met elkaar te laten reageren:

Aldrin is genoemd naar de Duitse chemicus Kurt Alder, één van de uitvinders van dit reactietype.




</doc>
<doc id="1954725" url="https://nl.wikipedia.org/wiki?curid=1954725" title="Cyanidine">
Cyanidine

Cyanidine is een natuurlijk voorkomende organische verbinding met als brutoformule CHO, waarbij het kation doorgaans vergezeld is van een anion zoals chloride of sulfaat. Het is een voorbeeld van een anthocyanidine (niet te verwarren met anthocyanen, welke glycosiden van anthocyanidinen zijn). Het is een pigment dat gevonden kan worden in verschillende rode vruchten, zoals druiven, blauwe bosbessen, bramen, kersen, veenbessen, vlierbessen, meidoorn, loganbessen, açaibessen en frambozen. Het kan ook gevonden worden in vruchten als appels en pruimen. Daarnaast kan het gevonden worden in rodekool en rode uien.

De stof heeft een karakteristieke rood-oranje kleur, hoewel dit van de pH afhangt; oplossingen van de stof zijn rood bij pH < 3, violet bij pH 7-8 en blauw bij pH > 11. De hoogste concentraties cyanidine zijn te vinden in de schil van de vrucht.

Cyanidine, net als andere anthocyanidinen, heeft vermeende antioxidant- en radicaalafvang-effecten, welke mogelijk cellen beschermen tegen oxidatieve schade en de kans op hart- en vaatziekten en kanker verminderen. Er bestaat een theorie volgens welke inname van cyanidinen obesitas en diabetes tegengaat.

Andere onderzoeken geven over het algemeen aan dat de glucosideafgeleide van cyanidine een rol kan spelen in kankertherapie.



</doc>
<doc id="1954759" url="https://nl.wikipedia.org/wiki?curid=1954759" title="1,2,3-trichloorpropaan">
1,2,3-trichloorpropaan

1,2,3-trichloorpropaan is een organische verbinding met als brutoformule CHCl. De stof komt voor als een kleurloze vloeistof met een enigszins zoete, maar indringende geur, die onoplosbaar is in water.

De voornaamste toepassingen voor 1,2,3-trichloorpropaan is als industrieel oplosmiddel, als verf- en vernisverwijderaar en als ontsmettings- en vetoplossend middel. Verder wordt het soms bij organische syntheses gebruikt.

De stof ontleedt bij verbranding, met vorming van giftige en corrosieve dampen (zoutzuur). 1,2,3-trichloorpropaan reageert hevig met metalen (voornamelijk aluminium, zink en magnesium), sterke basen, sterke zure en sterke oxidatoren, waardoor kans op ontploffing ontstaat.

1,2,3-trichloorpropaan is irriterend voor ogen, de huid en de luchtwegen. De stof kan effecten hebben op de lever en de nieren, met als gevolg een verstoorde werking. Blootstelling aan hoge concentraties kan bewusteloosheid veroorzaken. Ze is mogelijk carcinogeen voor de mens.




</doc>
<doc id="1955142" url="https://nl.wikipedia.org/wiki?curid=1955142" title="Methylparathion">
Methylparathion

Methylparathion is een zeer toxische organische verbinding met als brutoformule CHNOPS. De stof komt voor als een wit kristallijn poeder, dat zeer moeilijk oplosbaar is in water.

Methylparathion wordt gebruikt als een krachtig insecticide. Handelsnamen van het product zijn "Metacide, Bladan-M, Folidol-M" en "Nitrox-80". De commerciële vorm van methylparathion is een donkerbruine oplossing met de onaangename geur van rotte eieren en knoflook. Het wordt sedert 1952 in de Verenigde Staten geproduceerd. Door de hoge toxiciteit wordt het gebruik van de stof streng gecontroleerd.

Bij verhitting van methylparathion worden giftige dampen gevormd. De stof kan effecten hebben op het zenuwstelsel, met als gevolg stuiptrekkingen, ademhalingsfalen en de dood. Er kan remming van cholinesterase optreden en blootstelling ver boven de toegestane grenzen kan de dood veroorzaken.




</doc>
<doc id="1955271" url="https://nl.wikipedia.org/wiki?curid=1955271" title="Snelwegangst">
Snelwegangst

Snelwegangst is een term die gebruikt wordt voor een subtype van rijangst. Veelal betreft het rijangst ten gevolge van een paniekstoornis of een bijkomend verschijnsel van overbelasting. Snelwegangst waar overbelasting een grote rol speelt zonder dat hierbij wordt voldaan aan de criteria van een paniekstoornis kan actueel blijven nadat de periode van overbelasting reeds achter de rug is (Van den Berg, Boon en Van Bergen 2005).

Snelwegangst komt het meest voor bij mensen van middelbare leeftijd. Vrouwen zijn wat oververtegenwoordigd, ofschoon ook mannen geregeld last hebben van deze gevoeligheid .



</doc>
<doc id="1955381" url="https://nl.wikipedia.org/wiki?curid=1955381" title="Methacrylonitril">
Methacrylonitril

Methacrylonitril (IUPAC-naam: 2-methyl-2-propeennitril) is een organische verbinding met als brutoformule CHN. De stof komt voor als een kleurloze vloeistof met een kenmerkende geur, die matig oplosbaar is in water. Deze onstabiele verbinding wordt gestabiliseerd door toevoeging van 50 ppm 4-methoxyfenol.

Methacrylonitril wordt veelvuldig gebruikt bij de productie van homo- en copolymeren, elastomeren en plastics. Het is een intermediair in de synthese van zuren, amiden, esters en andere nitrilen. Het wordt ook gebruikt ter vervanging van acrylonitril.

Methacrylonitril polymeriseert hevig ten gevolge van verhitting, waardoor brand- of ontploffingsgevaar ontstaat. Het vormt bij verbranding giftige en corrosieve dampen van onder andere cyaniden en stikstofoxiden.

Methacrylonitril is irriterend voor ogen en de luchtwegen. Blootstelling aan de stof kan vergiftiging door cyaniden veroorzaken.



</doc>
<doc id="1955942" url="https://nl.wikipedia.org/wiki?curid=1955942" title="Franje (anatomie)">
Franje (anatomie)

De franje ("cilia", enkelvoud "cilium") van een vlinder wordt gevormd door de buitenste opvallend langwerpige schubben van de vleugel. De franje vormt soms een herkenningskenmerk voor vlinders. Zo zijn de geblokte zomervlinder en de geblokte stipspanner vernoemd naar hun afwisselend zwart-witte franje.

Bij oudere imagines is de franje door slijtage ("afgevlogen zijn") vaak niet meer goed zichtbaar.


</doc>
<doc id="1955995" url="https://nl.wikipedia.org/wiki?curid=1955995" title="Fenthion">
Fenthion

Fenthion is een toxische organische verbinding met als brutoformule CHOPS. De stof komt in zuivere toestand voor als een kleurloze vloeistof, die onoplosbaar is in water. Een 95-98%-oplossing van fenthion is een bruine olie-achtige vloeistof met een typische lookgeur.

Fenthion kan bereid worden door condensatiereactie van 4-methylmercapto-"m"-cresol en dimethylfosforchloridothionaat.

Fenthion is een veelgebruikt insecticide, avicide en acaricide. Handelsnamen van het product zijn "Baycid, Baytex, Entex, Figuron, Lebaycid, Mercaptophos, Queletox" en "Tiguvon".

De stof ontleedt bij verhitting, met vorming van giftige dampen van onder andere fosforoxiden en zwaveloxiden.

Fenthion stof kan effecten hebben op het zenuwstelsel, met als gevolg stuiptrekkingen en ademhalingsfalen. Het zorgt voor een remming van de cholinesterase.




</doc>
<doc id="1956156" url="https://nl.wikipedia.org/wiki?curid=1956156" title="Enno Mandema">
Enno Mandema

Enno Mandema (Makkinga, 19 oktober 1921 – 27 januari 2010) was een Nederlandse hoogleraar inwendige geneeskunde en lid van de Koninklijke Nederlandse Akademie van Wetenschappen. 

Mandema volgde de hogereburgerschool in Warffum, studeerde van 1939-1948 geneeskunde aan de Universiteit Groningen en werd aldaar opgeleid tot internist; hij rondde deze specialisatie af in 1954. Twee jaar later promoveerde hij cum laude bij professor Van Buchem op het onderwerp "het multipel myeloom, het solitair plasmocytoom en de macroglobulinaemie. Klinische, histologische, biochemische en serologische waarnemingen".

Mandema vertrok naar Chicago, waar hij bij professor R.M. Kark onderzoek deed naar de antinucleaire factor SLE en eiwitten. In 1975 werd hij voor zijn werk, hier verricht, benoemd tot "Honorary Fellow van the American College of Physicians". In 1960 werd hij benoemd tot hoogleraar interne geneeskunde en hoofd van de interne kliniek. De titel van zijn inaugurele rede luidde: "familieonderzoek bij erfelijke ziekten: een belangrijke preventief geneeskundige taak". Mandema was in deze tijd chef van de interne kliniek van het Academisch Ziekenhuis Groningen, docent, onderzoeker en arts. Mandema introduceerde in 1960 de nierbiopsie en startte in 1961 met acute dialyses; daarnaast richtte hij de onderafdeling nefrologie op. Hij was aanvankelijk promotor bij de oncologie en deed reumatologisch onderzoek. Ook publiceerde hij "Het medisch jaar, fysiologische diagnostiek van Mandema Formeyne" en "Acute Interne Geneeskunde." Het Universitair Medisch Centrum Groningen vernoemde later een stipendium naar hem, het Mandema-stipendium (om gepromoveerde specialisten in opleiding te stimuleren onderzoek te combineren met opleiding).

Als onderzoeker volgde Mandema zijn liefde voor eiwitten. Samen met Bob Nienhuis beschreef hij in 1963 de anti-perinucleaire factor bij reuma. Daarmee beschreven zij voor het eerst de zeer moderne en zeer specifieke anti-CCP antilichamen bij genoemde ziekte. Dit onderzoek leidde tot diverse dissertaties en het eerste internationale amyloidosis symposium in Groningen. Mandema werd honorary member van de editorial board van de International Society of Amyloidosis (AMYLOID). Hij was formateur en eerste voorzitter van de (wetenschappelijke raad) van de Nierstichting Nederland en richtte de Nederlandse Maag Lever Darm Stichting op, om onderzoek te stimuleren. Ook speelde hij een belangrijke rol bij het Nederlands Tijdschrift voor Geneeskunde, toen hij voorzitter van de vereniging was. Mandema was vanaf 1985 lid van de Adviesgroep SGO, Stimulering Gezondheidsonderzoek, en van 1987 tot 1993 de eerste voorzitter van de Raad voor Gezondheidsonderzoek; vanaf 1979 was hij lid van de Koninklijke Nederlandse Akademie van Wetenschappen.


</doc>
<doc id="1956635" url="https://nl.wikipedia.org/wiki?curid=1956635" title="Cyclofosfamide">
Cyclofosfamide

Cyclofosfamide (handelsnaam: Endoxan) is een organische verbinding met als brutoformule CHClNOP. De stof komt in zuivere toestand voor als een kleurloze vloeistof, die goed oplosbaar is in water. Meestal komt het monohydraat voor: dit is een wit reukloos kristallijn poeder. Bij verlies van de molecule kristalwater wordt het vloeibaar.

Cyclofosfamide kan bereid worden uit bis(2-chloorethyl)amine en fosfor(V)oxychloride. Het ontstane fosforzuuramidedichloride levert bij omzetting met 3-amino-1-propanol in aanwezigheid van tri-ethylamine uiteindelijk cyclofosfamide:

Cyclofosfamide is een alkyleringsreagens dat onder de groep der stikstofmosterdgassen valt. De stof kan bij kankerbehandeling worden gebruikt, omdat het een alkylgroep aan het DNA hecht. De alkylgroep wordt meer bepaald aan guanine vastgemaakt: aan het zevende stikstofatoom van de imidazoolring.

De stof ontleedt bij verbranding, met vorming van giftige dampen van onder andere fosforoxiden, stikstofoxiden, koolstofdioxide en koolstofmonoxide.

Cyclofosfamide is irriterend voor de ogen, de huid en de luchtwegen. De stof kan effecten hebben op het bloed, de urineblaas, het centraal zenuwstelsel en het hart. Ze is kankerverwekkend bij de mens maar wordt ook toegepast als cytostaticum.




</doc>
<doc id="1957300" url="https://nl.wikipedia.org/wiki?curid=1957300" title="Myofasciaal pijnsyndroom">
Myofasciaal pijnsyndroom

Myofasciaal pijnsyndroom (MPS) is een chronische pijnconditie die gekenmerkt wordt door pijnlijke knopen in een willekeurige spier. De knopen worden "myofasciale trigger points" (MTrP's) genoemd en zijn nagenoeg vergelijkbaar met de "tender points" bij fibromyalgie.

De term "myofasciaal" komt van 'myogeen' (spierweefsel) en fascie (bindweefsel).

De term is ontstaan uit diverse oudere benamingen zoals: muskelschwiele (Dld, Froriep 1843), Fibrositis/Myofibrositis (Eng. Llewellyn and Jones, 1915), Myogelose (Dld, Schade, 1919), Reffered pain (Eng. Kellgren, 1938), Muscular rheumatism (Eng. Gutstein, 1938), Fibrositis (Eng, Kelly, 1941), Myofascial triggerpoints (Eng. Travell, 1952), Fibrositis syndrom (Smythe and Moldofsky, 1977), Myofascial triggerpoints (Travell and Simons, 1983). Travel en Simons hebben op dit gebied twee boeken gepubliceerd over het onderwerp.

Myofasciaal pijnsyndroom is momenteel de meest gebruikte verzamelterm voor klachten die ontstaan door MTrP's. 

MPS is volgens diverse onderzoekers een disfunctie van de motorische eindplaat (synaps) in een willekeurige spier. 
De aandoening wordt dan ook gekenmerkt door pijn in een spier waarbij rond de motorische eindplaat een energiecrisis is ontstaan. Het gevolg hiervan is dat er een pijnlijke knoop en een strakke band ontstaat in de spier. Deze knoop wordt "myofasciale trigger point" (MTrP) genoemd, deze knoop is manueel waar te nemen en heeft als eigenschap dat bij stevige druk de pijn verhevigt en de herkenbare pijn wordt opgewekt, meestal heeft de pijn een vast patroon van uitstraling (Travell & Simons, 1999). Ook de strakke band is in veel gevallen manueel waar te nemen en is het gevolg van het samentrekken van de sarcomeren in de betreffende spier.

Naast de MTrP en de strakke band is het pijngebied van het MTrP bij ieder individu praktisch gelijk. Dit uitstralingsgebied wordt ook wel "referred pain" (afgeleide pijn) genoemd.
Een ander kenmerk van het MTrP is wel de "local twitch"; dit is een spier-ruggenmerg-reflex (vgl. knie-pees-reflex) die opgewekt kan worden door het MTrP weg te laten schieten onder de vinger of door een acupunctuur-naald in het MTrp te plaatsen. 
Overige kenmerken zijn beperking van beweging door de aangedane spier(en), enige spierzwakte en reactie van het autonome zenuwstelsel (zweten, misselijkheid) tijdens het behandelen van MTrp's. Ook wordt er over het algemeen niet één MTrP vastgesteld maar meerdere spieren zullen vaak in één ledemaat van centraal naar perifeer meerdere MTrP'’s hebben. Soms komen MTrP's gegeneraliseerd (over het hele lichaam) voor. Er wordt aangenomen dat de centrale MTrP's belangrijker zijn voor behandeling dan de perifere MTrP's (ook wel satelliet-triggerpoints genoemd). Het is bekend dat er latente MTrP's bij iedereen vast te stellen zijn. Deze zijn aanwezig maar veroorzaken geen klachten maar vaak wel de specifieke reacties zoals de "twitch respons", "reffered pain" en de reactie van het autonoom zenuwstelsel.

Over het algemeen wordt de diagnose MPS (nog) niet door artsen en specialisten gesteld. Er is nog weinig bekend en erkend. De onderzoeken op dit gebied zijn de afgelopen jaren toegenomen maar er is nog geen algemene medische consensus over deze aandoening. Een behandeling van MTrP's wordt in Nederland en België door een aantal fysio- en manueel-therapeuten gegeven onder de noemer van "dry needling".

Hierover is nog vrij weinig onderzoek naar gedaan en er is nog niet veel data bekend. Er is mogelijk weinig verschil tussen mannen en vrouwen. Gezien de diverse onderzoeken die over de hele wereld momenteel gedaan worden kan aangenomen worden dat personen met MTrP's overal ter wereld te vinden zijn. 
In tegenstelling tot fibromyalgie (FM) reageren patiënten met MTrP's goed op "dry needling", is het pijngebied niet over het gehele lichaam maar lokaal/regionaal, hebben meestal beperkte beweeglijkheid, en FM-patiënten zijn hypermobiel.

De behandeling is gericht op het wegnemen van de MTrP's in de diverse spieren. 

In Amerika worden al sinds 1960 veel mensen door artsen behandeld met injecties (wet needling), de behandeling is gericht op het triggerpoint waarbij diverse vloeistoffen kunnen worden ingespoten. Botox, lokale anaestica en corticosteroïden worden veel gebruikt. Wereldwijd worden er al veel mensen behandeld door artsen, specialisten, para-medici en acupuncturisten. 

Tevens is de werking van "wet needling" en "dry needling" onderzocht. Er bleek uit diverse studies weinig verschil. Dry needling wordt door middel van een acupunctuurnaald gedaan. Het MTrP wordt aangeprikt en er wordt geen vloeistof ingespoten en is daardoor kostentechnisch goedkoper. Diverse Nederlandse fysiotherapeuten hebben de opleiding voor dry needling gevolgd, na het beëindigen van deze studie mogen zij evenals acupuncturisten dry needling toepassen.

Andere behandelmogelijkheden zijn: laser, shock wave elektrotherapie en frequency specific microcurrent (FSM). Ook zijn er diverse manuele technieken die door manueel therapeuten, fysiotherapeuten, triggerpointtherapeuten, bindweefseltherapeuten, (shiatsu)masseurs gegeven kunnen worden. Belangrijk is het rekken van de aangedane spieren. Kortdurend met ijs behandelen (korter dan 2 seconden per cm²) of een warmtepakking en infrarood zou ook een snelle ontspannende werking hebben op de aangedane spier.
Ook zelfmassage van een aantal myofaciale triggerpoints is goed te leren en geeft bij consequente toepassing goede resultaten.

Het is nog een relatief jonge therapievorm die nog niet gesteund wordt door de medische wereld. Er is ook nog steeds geen enkele erkenning voor deze aandoening. De onderzoeken zijn kleinschalig en leveren soms tegenstrijdige informatie op. Diverse onderzoeken tonen aan dat het MTrp bestaat en ook zichtbaar is door middel van echoscopie, MRI en elastomyografie. Ook tonen intramusculaire onderzoeken aan dat er diverse weefselstof- en spierspanningveranderingen aantoonbaar zijn. Ook onderzoeken met drukmeters tonen aan dat er pijnpunten in spieren gevonden worden bij proefpersonen.

De twitch respons (het reflexfenomeen) is makkelijk aantoonbaar en is makkelijk zichtbaar te maken bij een persoon, maar is niet een honderd procent vaststelling van een MTrP.
Er is nog grote onduidelijkheid om aan te tonen waarom dry needling bijna net zo goed werkt als wet needling. Bij wet needling is van de meeste stoffen bekend wat lokaal hun werking is. Bij dry needling niet.
Duidelijk is wel dat het fenomeen MTrP meer algemene bekendheid krijgt bij congressen over spier/bindweefsel, (para)-medische boeken en bij onderzoeken zoals RSI (Cans).




</doc>
<doc id="1957431" url="https://nl.wikipedia.org/wiki?curid=1957431" title="Ziekenhuis Johannes de Deo">
Ziekenhuis Johannes de Deo

Ziekenhuis Johannes de Deo, ook geschreven als St. Joan de Deo en Joannes de Deo, was een ziekenhuis in de Papenhulst te 's-Hertogenbosch. Het ziekenhuis was gevestigd aan de Papenhulst 26, een Rijksmonument dat is ontworpen is door Jules Dony. De naam van het ziekenhuis verwijst naar de heilige Johannes de Deo.

Het ziekenhuis Hospitaalbroeders van Sint Johannes de Deo is opgericht in 1856, door uit Duitsland afkomstige geestelijken, die verdreven waren door de Kulturkampf. In 1914 betrok het ziekenhuis het pand aan de Papenhulst, nadat het oude pand twee jaar eerder was gesloopt. In 1963 stopten de Broeders met het exploiteren van het ziekenhuis.



</doc>
<doc id="1957482" url="https://nl.wikipedia.org/wiki?curid=1957482" title="Ziekte van Kimura">
Ziekte van Kimura

De ziekte van Kimura is een zeldzame goedaardige, chronische, inflammatoire aandoening. De belangrijkste symptomen zijn onderhuidse letsels in hoofd of nek en een vrijwel pijnloze, eenzijdige ontsteking van de cervicale lymfeklieren.

De oorzaak van de ziekte is vooralsnog onbekend. Al vermoedt men dat deze ligt bij factoren als een allergische reactie of een wijziging in de regelgeving van het immuunsysteem. Andere theorieën zoals blijvende Antigene Stimulatie, beten van geleedpotigen en parasitaire of candida-infecties moeten ook in het achterhoofd gehouden worden. Tot op heden is geen van deze theorieën bewezen.

De pathofysiologie van de ziekte is onbekend, hoewel een allergische reactie, trauma en een auto-immuunproces allemaal verdacht worden van de mogelijke oorzaak. De ziekte manifesteert zich door een abnormale proliferatie van lymfoïde follikels en vasculair endotheel. Perifere eosinofilie en de aanwezigheid van de eosinofielen in het infiltraat suggereren dat de ziekte overgevoeligheidsreactie zou kunnen zijn. Wetenschappers hebben aangetoond dat TH2-lymfocyten ook een rol spelen, maar om dit te bevestigen is verder onderzoek nodig.
Kimura beperkt zich meestal tot de huid, lymfeklieren en speekselklieren, maar er zijn ook gevallen gemeld van patiënten die naast Kimura ook nog nefrotisch syndroom hadden. De basis van deze mogelijke associatie is nog onduidelijk.

De ziekte wordt voornamelijk geconstateerd bij mannen van Aziatische afkomst. De ziekte komt zelden voor bij westerlingen, dit baseert men op het schaars aantal gemelde gevallen in de Verenigde Staten.

Observatie is acceptabel indien de beschadigingen noch symptomatisch noch vervormd zijn. Intralesionale of orale steroïden kunnen ervoor zorgen dat de knobbeltjes krimpen, maar leiden zelden tot genezing. 
Cyclosporine heeft een remissie geïntroduceerd bij patiënten met Kimura. Vrijwel direct nadat er terugkerend letsel werd gemeld, is de therapie stopgezet.
Cetirizine is een effectief middel tegen verschillende symptomen van de ziekte. Cetirizine wordt gebruikt tijdens de behandeling van pruritus (jeuk) en als anti-inflammatoire agent is het geschikt voor de behandeling van de jeuk die eerder werd geassocieerd met optredende laesies. 
Na een vondst van een Amerikaanse Universiteit in 2005, verdwenen jeuk en laesies na de behandeling van cetirizine en werden eosinofielen in het bloed teruggezet tot een normale waarde. Ook werden corticosteroïd-effecten opgelost en begon een remissie binnen een termijn van twee maanden. Het is mogelijk dat de inhibitie van eosinofielen de sleutel kan zijn tot de genezing van de ziekte van Kimura. Dit is te wijten aan de rol van eosinofielen, die waarschijnlijk een grotere rol speelt bij het veroorzaken van deze ziekte dan andere cellen met betrekking tot de huid. 

Er wordt radiotherapie gebruikt om terugkerende of aanhoudende laesies te behandelen. Gezien het goedaardige karakter van deze ziekte, wordt straling echter alleen overwogen in gevallen van terugkerende, vervormde laesies. 
Chirurgie wordt beschouwd als de steunpilaar van de therapie. Recidief na de operatie komt relatief veel voor en wordt daarom zo min mogelijk toegepast.



</doc>
<doc id="1957839" url="https://nl.wikipedia.org/wiki?curid=1957839" title="Koper(II)arsenaat">
Koper(II)arsenaat

Koper(II)arsenaat is een toxisch koperzout van arseenzuur en heeft als brutoformule Cu(AsO). De stof komt voor als een blauw-groen kristallijn poeder, dat onoplosbaar is in water. Het oplosbaarheidsproduct ("K") van koper(II)arsenaat bedraagt 7,6 × 10. De verbinding komt voornamelijk voor als tetrahydraat: Cu(AsO) · 4 HO.

Koper(II)arsenaat is een insecticide, herbicide, fungicide en rodenticide, dat voornamelijk in de landbouw wordt aangewend.

Koper(II)arsenaat bezit een triklien kristalstelsel en behoort tot ruimtegroep P. De parameters van de eenheidscel bedragen:

Koper(II)arsenaat ontleedt bij verhitting, met vorming van toxische arseendampen. Het reageert met zuren, onder vrijstelling van het zeer giftige arsine.

Koper(II)arsenaat en diens aerosol zijn irriterend voor de ogen en de luchtwegen. De stof kan effecten hebben op het centraal zenuwstelsel, het spijsverteringsstelsel en het vaatstelsel, met als gevolg ernstige bloedingen, verlies van vocht en elektrolyten, bewusteloosheid en shock. Blootstelling aan lage concentraties kan de dood veroorzaken. Koper(II)arsenaat is carcinogeen voor de mens.



</doc>
<doc id="1957868" url="https://nl.wikipedia.org/wiki?curid=1957868" title="Chris Wiliquet">
Chris Wiliquet

Marie Chris Wiliquet (Tienen, 21 november 1946 - Laken, 13 augustus 2010) was een Vlaams auteur en bacterioloog.

Hij groeide als het ware op in het schildersatelier van zijn vader, Maurice Wiliquet, die kunstschilder was. Hij vergezelde zijn vader naar vernissages en tentoonstellingen. Zo maakte hij kennis met andere kunstschilders, beeldhouwers, tekenaars, decorateurs, schrijvers en dichters.

Na een wetenschappelijke carrière in de microbiologie keerde Wiliquet terug naar de wereld van de kunst. Hij volgde teken- en schilderles en ging weer studeren: kunstgeschiedenis.

Twee van zijn romans werden uitgegeven door de uitgeverij 'Zuid & Noord': 'Bewijs van goed zedelijk gedrag' (2003) en 'Reis in een roze luchtbel' (2005). Voor zijn eerste boek kreeg Wiliquet een nominatie voor de Vlaamse Literaire Debuutprijs. 

Verder werden nog enkele korte verhalen van de schrijver gepubliceerd in literaire tijdschriften en had hij verschillende wetenschappelijke bijdragen waaronder 'Conductometrie in de bacteriologie' , alsook onder meer in "Journal of Antimicrobial Chemotherapy" en "La Nouvelle Presse Médicale".

De auteur werkte in de zomer van 2010 aan een nieuw boek 'De schaduw van de dood' waarin hij op onnavolgbare wijze verslag uitbrengt over zijn veranderende gemoedsgesteldheid bij de strijd tegen leukemie. De druk van het boek was gepland voor 2011.




</doc>
<doc id="1957891" url="https://nl.wikipedia.org/wiki?curid=1957891" title="Methylarseenzuur">
Methylarseenzuur

Methylarseenzuur is een toxisch organische verbinding van arseen en heeft als brutoformule CHAsO. De stof komt voor als een witte hygroscopische vaste stof, die zeer goed oplosbaar is in water. Methylarseenzuur is een derivaat van arseenzuur, waarbij de OH-groep is vervangen door een methylgroep.

Methylarseenzuur ontleedt bij verhitting, met vorming van giftige dampen van arseenoxiden. De oplossing in water is een matig sterk zuur. Het reageert met reductoren, reactieve metalen (zoals ijzer, aluminium en zink), met vorming van het giftige methylarsine.

De stof is irriterend voor de ogen, de huid en de luchtwegen.



</doc>
<doc id="1957949" url="https://nl.wikipedia.org/wiki?curid=1957949" title="Koper-8-chinolaat">
Koper-8-chinolaat

Koper-8-chinolaat is een koperzout van chinoline en heeft als brutoformule Cu(CHNO). De stof komt voor als een geel-groen kristallijn poeder, dat onoplosbaar is in water en de meeste organische oplosmiddelen.

Koper-8-chinolaat wordt gebruikt bij de aanmaak van antiseptica, deodorants en fungiciden. Handelsnamen van de stof zijn "Bioquin, Cunilate, Dokirin, Fruitdo" en "Quinondo".

Koper-8-chinolaat ontleedt bij verbranding, met vorming van giftige en corrosieve dampen van onder andere stikstofoxiden.

Inademing van de aerosol kan astmatische reacties teweegbrengen.


</doc>
<doc id="1958131" url="https://nl.wikipedia.org/wiki?curid=1958131" title="Vingerkootje">
Vingerkootje

Vingerkootjes zijn kleine stukjes bot. Ze bevinden zich, zoals de naam al aangeeft, in de vingers en geven stevigheid hieraan. Daarnaast hechten strek- en buigpezen zich eraan.
De vingerkootjes zijn het uiteinde van de handen. In het Latijn worden deze "phalanges" (Nederlands: falangen) genoemd.

Anatomisch gezien bestaan de vingers uit drie soorten falangen:

De duim heeft, in tegenstelling tot de overige vingers, twee in plaats van drie kootjes.

Bij de tenen spreekt men van teenkootjes.


</doc>
<doc id="1958736" url="https://nl.wikipedia.org/wiki?curid=1958736" title="Ketose (metabolisme)">
Ketose (metabolisme)

Ketose is een metabool proces dat gekenmerkt wordt door een verhoogde concentratie ketonen in het bloed, veroorzaakt door afbraak van vetzuurketens (ketogenese). Men spreekt dan van een ketogene "toestand" en niet van een "ziekte": ketose is onderdeel van de fysiologische biochemie van organismen.

Ketogenese vindt plaats als de afbraak van lichaamssuikers onvoldoende energie kan leveren aan het lichaam. Zodra er zich weinig koolhydraten (=suikers, zoals glucose) in cellen bevinden wordt er van een koolhydraatverbranding na een inductie-fase overgegaan tot vetverbranding met verbruik van vetzuren en ketonen (Bij DM type 1 is er juist een hele hoge concentratie glucose in het bloed). Dit kan zijn bij een lage glycogeenvoorraad in de lever, bijvoorbeeld bij een langdurige of intensieve inspanning, bij een koolhydraatarm dieet of bij vasten.

Of een lichaam in ketogene toestand verkeert kan gecontroleerd worden door speciale urinetest strips te gebruiken, zoals "Ketostix".
Als er ketose plaatsvindt in het lichaam, ruikt diegene vaak naar aceton, soms beschreven als 'fruitige adem'.

Bij de vetverbranding worden vetmoleculen (triacylglycerol) gesplitst in één glycerolmolecuul en drie vetzuurketens. Dit proces wordt lipolyse genoemd. Het grootste gedeelte van het lichaam is in staat vetzuren te gebruiken als alternatieve bron van energie, in een proces genaamd beta-oxidatie. Eén van de producten van beta-oxidatie is acetyl-CoA, dat gebruikt wordt in de citroenzuurcyclus. Acetyl-CoA wordt gebruikt om ketonlichamen te produceren. De ketonen acetoacetaat en β-hydroxybutyraat worden dan gebruikt voor energie. 

De hersenen kunnen geen vetzuren gebruiken voor energie, omdat deze de bloed-hersenbarrière niet kunnen passeren. Ketonen kunnen dat wel. In de hersenen worden deze opgenomen in acetyl-CoA en dan gebruikt in de citroenzuurcyclus.

Als iemands dieet verandert van hoog-glykemische (=koolhydraatrijke) voeding naar een koolhydraatarm dieet dat niet voldoende koolhydraten levert om de glycogeenvoorraden aan te vullen, doorloopt het lichaam een aantal fases om in ketose te raken. Tijdens de eerste fasen van dit proces verbrandt het volwassen brein geen ketonen; het brein maakt echter direct gebruik van dit belangrijke substraat voor de synthese van lipiden in de hersenen. Na ongeveer 48 uur van dit proces begint het brein ketonen, afkomstig van lichaamsvet, te verbranden om meer direct gebruik te kunnen maken van de energie van de vetvoorraden, om de resterende glucosereserves alleen te gebruiken voor absolute noodzaak, en zo de uitputting van de eiwitvoorraden in de spieren te voorkomen.

Als de glucosereserves echt op dreigen te raken, worden uiteindelijk (spier-)eiwitten afgebroken. Dit komt voor bij hongerstakers, hongerdiëten en bijvoorbeeld anorexia nervosa.

Ketose wordt opzettelijk veroorzaakt in een ketogeen dieet dat wordt gebruikt om epilepsie te behandelen: het aantal epilepsie aanvallen blijkt hierdoor drastisch te kunnen verminderen. Verder worden koolhydraatarme diëten gebruikt om overtollig vet te verbranden. Hoewel er nog onvoldoende wetenschappelijk onderzoek is lijken deze diëten succesvol .

Sommige artsen beschouwen ketose als een gevaarlijke en potentieel levensbedreigende toestand die de lever overbelast en afbraak van spierweefsel veroorzaakt. Ketogenese, zoals hierboven besproken, breekt geen spieren af. Ketogenese kan alleen voorkomen als gevolg van het bijproduct van vetafbraak: acetyl-CoA.

De anti-ketose standpunten zijn aangevochten door een aantal artsen en aanhangers van koolhydraatarme diëten, die ketose als een normaal metabool proces zien om aan energie te komen door opgeslagen vet te verbranden. Dit opgeslagen vet zou waarschijnlijk grotendeels gevormd zijn op momenten dat er veel koolhydraten waren, waardoor deze omgezet zijn in vet voor koolhydraatarmere momenten. Daarnaast zijn deze diëten koolhydraatarm, maar juist wel eiwitrijk en sommige ook vetrijk, waardoor er voldoende alternatieve energie is om geen spieren te hoeven afbreken. Er wordt betoogd dat er niet alleen groepen jagers waren die duizenden jaren voornamelijk in ketogene staat leefden, maar dat er ook vele gedocumenteerde gevallen zijn van bevolkingsgroepen (bijvoorbeeld eskimo's) die met name van vetten en eiwitten leven. In het verleden waren de grote hoeveelheden koolhydraten die we in de westerse samenleving gebruiken, niet voorhanden. Hoewel sommigen geloven dat voor langdurig intensief sporten koolhydraatinname nodig is om de uitputtende glycogeenvoorraden aan te vullen, hebben studies aangetoond dat na een aanpassingsperiode van twee tot vier weken fysiek uithoudingsvermogen niet wordt beïnvloed door ketose.

Alle ketonlichamen zijn zuur, maar bij normale omstandigheden kan het bloed bufferen om de pH van het bloed binnen normale grenzen te houden. Als deze buffercapaciteit tekortschiet, kan een ernstige ketoacidose ontstaan, waarbij de pH van het bloed onder de 7,35 daalt.

Ketoacidose is een medische aandoening die onder andere optreedt bij een ontregelde diabetes mellitus of bij alcoholvergiftiging, en die vergezeld gaat met hyperglykemie, uitdroging, ketonurie en verhoogde glucagonwaarden. De hoge glucagonwaarden en de lage insulinewaarden zorgen ervoor dat het lichaam meer glucose gaat aanmaken via gluconeogenese en glycogenolyse, en meer ketonlichamen via ketogenese. Hoge glucosewaarden zorgen voor het tekortkomen van tubulaire reabsorptie in de nieren, waardoor er water kan lekken in de buisjes in een proces dat osmotische diurese genoemd wordt, wat uitdroging en verdere verergering van de acidose veroorzaakt.


</doc>
<doc id="1958847" url="https://nl.wikipedia.org/wiki?curid=1958847" title="Syndroom van Bogart-Bacall">
Syndroom van Bogart-Bacall

Het syndroom van Bogart-Bacall is een aandoening veroorzaakt door vocaal misbruik.

Mensen die harder praten of zingen dan hun gemiddelde, kunnen last krijgen van vocale vermoeidheid. Dit is tevens de oorzaak van dysfonie. Mensen die met een relatief lage stem praten worden het vaakst getroffen, vooral wanneer ze een slechte ademhaling en stembeheersing hebben. Het syndroom kan gevolgen hebben voor zowel mannen en vrouwen.
Zowel Humphrey Bogart als Lauren Bacall hadden last van een lichte vocale stoornis, dit verklaart de naam van deze aandoening. 

BBS is nu de medische term voor een voortdurende heesheid die vaak acteurs, zangers of tv-/radiopresentatoren teistert, aangezien zij regelmatig met een lage stem dienen te spreken. Bacall had uiteraard een hoge, nasale stem, ze is opgeleid deze te verlagen voor haar rol in de film "To Have and Have Not". De behandeling bestaat meestal uit stemtherapie door een logopedist.



</doc>
<doc id="1958941" url="https://nl.wikipedia.org/wiki?curid=1958941" title="Dieldrin">
Dieldrin

Dieldrin is een gebrugde organische chloorverbinding met als brutoformule CHClO. De stof komt voor als een kleurloos tot lichtbruin kristallijn poeder, dat slecht oplosbaar is in water.

Dieldrin wordt bereid door hexachloorcyclopentadieen met norbornadieen in een Diels-Alder-reactie met elkaar te laten reageren, waarbij aldrin wordt gevormd, gevolgd door een epoxidatie van de norborneenring:

Dieldrin is genoemd naar de Duitse scheikundige Otto Diels, één van de ontdekkers van dit reactietype.

Dieldrin is een insecticide dat ingezet werd tegen onder andere termieten en sprinkhanen. Het gebruik en productie van dieldrin zijn, vanwege de langdurige schadelijkheid voor het milieu, op de Conventie van Stockholm verboden sinds 2004. Handelsnamen van de stof zijn "Alvit, Dieldrex, Dieldrite, Illoxol, Octalox, Panoram" en "Quintox".

Dieldrin ontleedt bij verhitting, met vorming van giftige dampen, onder andere waterstofchloride. Het reageert met oxidatoren en zuren en tast metalen aan door de trage vorming van waterstofchloride gedurende de opslag.

Dieldrin kan schadelijke effecten hebben op het centraal zenuwstelsel, met als gevolg stuiptrekkingen.




</doc>
<doc id="1959540" url="https://nl.wikipedia.org/wiki?curid=1959540" title="Ferbam">
Ferbam

Ferbam is een organische verbinding van ijzer met als brutoformule CHNSFe. De stof komt voor als een zwart reukloos kristallijn poeder, dat onoplosbaar is in water.

Ferbam kan bereid worden door reactie van koolstofdisulfide met dimethylamine en natriumhydroxide, waarbij natriumdimethyldithiocarbamaat als intermediair ontstaat. Dit wordt in reactie gebracht met ijzer(III)sulfaat.

Ferbam wordt gebruikt als fungicide dat onder meer bij aardappelen en tabak wordt ingezet. Handelsnamen van het product zijn "Ferbeck, Fermate, Ferradow, Hexaferb, Karbam Black, Knockmate" en "Trifungol".

Ferbam ontleedt bij verhitting en bij contact met water, met vorming van toxische en brandbare gassen. Het reageert met sterk oxiderende stoffen, koper- of kwikhoudende verbindingen en basen.

De stof is irriterend voor de ogen, de huid en de luchtwegen. Ze kan effecten hebben op het centraal zenuwstelsel.




</doc>
<doc id="1961310" url="https://nl.wikipedia.org/wiki?curid=1961310" title="Fosalon">
Fosalon

Fosalon is een toxische organische verbinding met als brutoformule CHClNOPS. De stof komt voor als kleurloze tot witte kristallen met een knoflookachtige geur, die onoplosbaar zijn in water. De structuur is zeer analoog aan die van azamethifos.

Fosalon wordt gebruikt als insecticide en acaricide. Handelsnamen van het product zijn "Azofene, Rubitox" en "Zolone". De verbinding is wegens de hoge toxiciteit voor de mens sedert december 2006 in de Europese Unie verboden.

Fosalon ontleedt bij verhitting, met vorming van giftige dampen van waterstofchloride, koolstofdioxide, koolstofmonoxide, stikstofoxiden, fosforoxiden en zwaveloxiden.

De stof is irriterend voor de ogen, de huid en de luchtwegen. Er kan een zwakke remming van de cholinesterase optreden.




</doc>
<doc id="1961580" url="https://nl.wikipedia.org/wiki?curid=1961580" title="Binaire deling">
Binaire deling

Binaire deling is de vorm van ongeslachtelijke voortplanting en celdeling, die voorkomt bij alle prokaryoten, bij organellen binnen de eukaryoten en bij veel protisten.

Binaire deling resulteert in de reproductie van een prokaryote cel door splitsing in twee gelijke dochtercellen, die elk het potentieel hebben om uit te groeien tot de grootte van de oorspronkelijke cel. Binaire deling van een organellen leidt op vergelijkbare manier tot de vorming van twee gelijke dochter-organellen. Een dergelijke deling komt ook voor bij sommige protozoa zoals dinoflagellaten.

Prokaryoten hebben geen celkern en geen centromeren. Mitose en cytokinese zijn niet hetzelfde als binaire deling. 

Celdeling van bacteriën wordt gestuurd door het FtsZ, een verzameling van ongeveer een dozijn proteïnen die bij elkaar komen langs de delingsplaats. Daar vormen ze een scheidingswand. De celwand en het plasmamembraan groeien dan transversaal vanaf het midden van de te delen cel en vormen zo twee bijna gelijke dochtercellen.

Binaire deling begint met DNA-replicatie. DNA-replicatie begint op een origin of replication, waar de strengen uit elkaar gaan en een replicatie bubble ontstaat (noot: prokaryote DNA-replicatie heeft gewoonlijk 1 origin of replication, terwijl eukaryoten meerdere origins of replication hebben). De replicatie bubble scheidt de dubbele DNA-streng en vervolgens wordt elke enkele streng afgelezen waarbij een dochter streng gevormd wordt door semiconservatieve replicatie. Op deze wijze wordt al het prokaryotische DNA verdubbeld. Hierna begint de cel te groeien. Elke cirkelvormige DNA-streng maakt zich nu vast aan de celmembraan en begint de cel langwerpig te worden. Bij het langwerpig worden van de cel worden de twee chromosomen uit elkaar getrokken. De celmembraan stulpt in het midden naar binnen en vormt een scheidingswand waarbij de cel in twee dochtercellen gesplitst wordt.

Binaire deling kan niet worden verdeeld in een profase, metafase, anafase, en telofase, alle kenmerken van mitose bij Eukaryoten. Het vermogen van sommige meercellige dieren, zoals stekelhuidigen en platwormen om twee hele organismen te regenereren na het in tweeën splitsen is ook niet hetzelfde als binaire deling, evenmin als de vegetatieve vermeerdering van planten.



</doc>
<doc id="1962468" url="https://nl.wikipedia.org/wiki?curid=1962468" title="Chlooracetylchloride">
Chlooracetylchloride

Chlooracetylchloride is een toxische en corrosieve organische verbinding met als brutoformule CHClO. De stof komt voor als een kleurloze tot lichtgele vloeistof met een scherpe geur, die reageert met water onder vorming van zoutzuur.

Op industriële schaal wordt chlooracetylchloride bereid carbonylering van dichloormethaan, de oxidatie van 1,1-dichlooretheen of de additie van chloorgas aan een keteen.

Op laboratoriumschaal kan het ook bereid worden uit reactie van chloorazijnzuur met thionylchloride, fosforpentachloride of fosgeen.

Chlooracetylchloride is een bifunctionele molecule: het acylchloride-deel vormt esters en amiden, terwijl het andere deel van de molecule in staat is reacties met andere verbindingen aan te gaan, zoals met amines. Chlooracetylchloride kan bijvoorbeeld gebruikt worden bij de synthese van lidocaïne:

De belangrijkste toepassing van chlooracetylchloride is als intermediair in de productie van adrenaline, diclofenac, diazepam en de herbiciden alachloor, acetochloor en butachloor. Het wordt ook aangewend in de synthese van chlooracetofenon, een ander intermediair, dat onder meer als traangas wordt gebruikt. Chlooracetofenon wordt bereid middels een Friedel-Craftsacylering van benzeen, met aluminiumchloride als katalysator:

Chlooracetylchloride ontleedt bij verhitting, met vorming van giftige en corrosieve dampen, onder andere fosgeen en waterstofchloride. Het reageert hevig met water, alcoholen, metalen in poedervorm en talrijke organische bestanddelen, waardoor kans op vergiftigings-, brand- en ontploffingsgevaar ontstaat. Het vormt bij contact met (vochtige) lucht een corrosief gas.

Chlooracetylchloride is een lacrimator en veroorzaakt bijgevolg tranende ogen. Het is irriterend voor de ogen en corrosief voor de huid en de luchtwegen. Inademing van damp of aerosol kan longoedeem veroorzaken. De stof kan schadelijke effecten hebben op het hart- en bloedvaten. Blootstelling ver boven de toegestane blootstellingsgrenzen kan de dood veroorzaken.




</doc>
<doc id="1962507" url="https://nl.wikipedia.org/wiki?curid=1962507" title="Sclerose">
Sclerose

Een sclerose (van het Griekse "sklerosis", "verharding") is een weefselverharding, meestal gaat het bij een sclerose om een verharding in het zenuwstelsel. Meestal heeft dit verlamming, en in een verder stadium ook de dood als gevolg. Soms kan een sclerose echter beperkt blijven tot bultjes op de huid of andere organen.
Voorbeelden van bekende sclerosis zijn:


</doc>
<doc id="1962617" url="https://nl.wikipedia.org/wiki?curid=1962617" title="Mia Versluis">
Mia Versluis

Mia Versluis (1945-1971) was een comapatiënte, door wie voor het eerst in Nederland een landelijke discussie op gang kwam over het al dan niet in leven houden van iemand die door een medische fout in een onomkeerbaar coma raakt.

Versluis ging in 1966 naar het ziekenhuis om een knobbeltje aan haar hiel te laten weghalen zodat ze op haar trouwdag schoenen met hoge hakken zou kunnen dragen. Ze liet de operatie doen onder een lichte narcose, waar ze echter nooit meer uit zou ontwaken. Mia's vader voorkwam dat de behandeling werd gestaakt, wat als gevolg zou hebben dat de jonge vrouw zou sterven. Er volgde een reeks rechtszaken, waarin het ziekenhuis en de anesthesist nooit toegaven fouten te hebben gemaakt. De anesthesist kreeg van de tuchtrechter een boete opgelegd, maar de strafrechtzaak werd nooit naar behoren afgerond. Uiteindelijk stierf Mia alsnog in 1971. 

Vader Versluis verweet het ziekenhuis dat hij nooit goed was begeleid en dat hij daardoor in 1968 geestelijk was ingestort. Hij eiste daarom schadevergoeding van het ziekenhuis wegens overtreden van een zorgvuldigheidsnorm. Zijn vordering werd uiteindelijk door de Hoge Raad afgewezen wegens ontbreken van oorzakelijkheid.

De casus Mia Versluis was begin jaren zeventig de aanleiding tot de eerste peiling onder de Nederlandse bevolking over euthanasie.


</doc>
<doc id="1962845" url="https://nl.wikipedia.org/wiki?curid=1962845" title="Joachim Oelhaf">
Joachim Oelhaf

Joachim Oelhaf (Danzig, 12 december 1570 – 20 april 1630) was een Duits arts.

Joachim Oelhaf, familielid van Peter Oelhaf, werd op 12 december 1570 geboren in Gdańsk. In zijn geboorteplaats studeerde hij aan de academie, het "studium particulare". Nadat hij meerdere universiteiten had bezocht, verwierf hij in 1600 aan de Universiteit van Montpellier de doctorstitel. Kort daarna werd hij hoogleraar in de anatomie aan het gymnasium in Gdańsk. Later werd hij nog stadsdokter en lijfarts van Sigismund III van Polen. Op 20 april 1630 overleed Oelhaf.




</doc>
<doc id="1964078" url="https://nl.wikipedia.org/wiki?curid=1964078" title="Vinylcyclohexaandiepoxide">
Vinylcyclohexaandiepoxide

Vinylcyclohexaandiepoxide is een toxische organische verbinding met als brutoformule CHO. De stof komt voor als een kleurloze vloeistof, die goed oplosbaar is in water.

Vinylcyclohexaandiepoxide kan bereid worden uit de epoxidatie van 4-vinylcyclohexeen (het Diels-Alder-dimeer van 1,3-butadieen) met een peroxycarbonzuur.

Vinylcyclohexaandiepoxide wordt voornamelijk gebruikt als reactieve verdunner voor andere diepoxiden. Handelsnamen van het product zijn "EP-206, ERLA-2270, ERLA-2271, UNOX Epoxide 206, NCI-C60135" en "Chissonox-206".

Vinylcyclohexaandiepoxide is een intermediair in de condensatiereactie van dicarbonzuren. Het wordt verder nog gebruikt als monomeer voor de bereiding van polyglycolen met een epoxy-groep en voor de homopolymerisatie van bepaalde harsen.

Vinylcyclohexaandiepoxide kan polymeriseren in contact met zuren en basen, waardoor brand- of ontploffingsgevaar ontstaan. Het vormt bij verbranding een scherpe rook en irriterende dampen. De stof reageert met verbindingen die actieve waterstof bevatten, zoals alcoholen en aminen.

De stof is irriterend voor ogen, de huid en de luchtwegen. Inademing van het product kan longoedeem veroorzaken en blootstelling aan hoge concentraties kan de dood veroorzaken. Op lange termijn of bij langdurige blootstelling kunnen er schadelijke effecten optreden op de nieren, de eierstokken en de teelballen, met als gevolg weefselbeschadiging. Deze stof is mogelijk carcinogeen bij de mens.



</doc>
<doc id="1965805" url="https://nl.wikipedia.org/wiki?curid=1965805" title="David van Gesscher">
David van Gesscher

David van Gesscher (Amsterdam, 9 oktober 1735 - aldaar, 24 mei 1810) was een vooraanstaand heelmeester en chirurgijn aan het Sint Pietersgasthuis in Amsterdam. Hij schreef een aantal leerboeken, zonder literatuurverwijzingen en nauwelijks casuïstische mededelingen. Na 1790 was hij voornamelijk organisatorisch bezig. Gesscher was ronduit fatalistisch in zijn benadering van tumoren en keerde zich tegen iedere behandeling van het mammacarcinoom.

Gesscher was de zoon van een chirurgijn afkomstig uit Deventer. Hij werd geboren in de Lindenstraat in de Jordaan. Gesscher was een tijdgenoot van Petrus Camper bij wie hij lessen volgde, van Willem Röell en Andreas Bonn. In 1760 trad hij toe tot het chirurgijnsgilde en in 1761 trouwde hij met Christina Geertruida Westenberg. In 1773 werd hij benoemd in het Pesthuis aan de Overtoom. In 1777 correspondeerde hij met Camper .." over het voordeel der Doorsneede van de Schaambeenderen, om, met behoud van het leven beide van moeder en kind, moeĳelyk geklemde hoofden te redden: en de Keizerlyke sneede, of den haak, te vermyden". 

Gesscher was meer theoretisch dan praktisch gericht. Niettemin was hij de uitvinder van de vereenvoudigde tabaksklisteerpijp voor het reanimeren van drenkelingen en verzorgde de gewonden na de Slag bij de Doggersbank (1781). In 1783 kocht hij een pand op de Keizersgracht, niet ver van de Leidsegracht. Hij fungeerde diverse malen als hoofdman van het gilde (vanaf 1784); zijn familiewapen werd aangebracht op het plafond van het chirurgijnsgilde in de Waag. In 1790 was hij mede-oprichter en secretaris van het Genootschap ter bevordering van de Heelkunde.

Na de Bataafse Revolutie werd het chirurgijnsgilde afgeschaft en vervangen door een Commissie van Geneeskundig Toeverzicht. Gesscher schreef de statuten, en nam de onderwijstaken waar na het ontslag van Andreas Bonn. In 1800 werd hij lector en gaf lessen bij hem thuis. Hij bezat een verzameling van aangetaste beenderen. Vanaf 1804 werd hij langzaam blind en vanaf 1805 was hij nauwelijks in staat les te geven. Hij stierf kinderloos en werd begraven in de Nieuwe Kerk.

Gesscher publiceerde veel en zijn publicaties geven in goed beeld van de geneeskundige problemen uit die tijd. Hij schreef o.a. drie Heelkundige Waarnemingen. Zijn werken zijn vertaald in het Duits. Hij was lid van de Hollandsche Maatschappij der Wetenschappen te Haarlem en van het Zeeuwsch Genootschap der Wetenschappen te Vlissingen. Hij is geportretteerd door o.a. Rienk Jelgerhuis.


</doc>
<doc id="1965806" url="https://nl.wikipedia.org/wiki?curid=1965806" title="Constantiahofje">
Constantiahofje

Constantia is de naam van een woningbouwcomplex rondom een groen binnenhof aan de Willemsstraat 149-165 in Amsterdam, dat in 1863 in neoclassicistische stijl werd gebouwd. De 36 woningen werden in opdracht van de 'Stichting voor den Ambachtsstand - Constantia Woningen' ontworpen door architect Pieter Johannes Hamer.

De woningen waren (vrij van huur) bestemd voor "werklieden ouder dan zestig jaar die minstens twaalf jaar bij één en dezelfde patroon in enig vak van nijverheid waren werkzaam geweest". Het hofje is sinds 2002 een rijksmonument.

De entree heeft een klassieke opzet zoals veel hofjes in Nederland zijn opgezet. Ook de plattegrond ervan is traditioneel. Boven de deuren zijn bovenlichten te zien die zijn versierd met een levensboommotief. In het hofje stond een waterpomp en er was een bleekweide ingericht. Boven de achtervleugel aan het binnenhof staat een torentje, zoals vaker te zien is in traditionele hofjes.
In 1868 bouwde de stichting naast het hofje nog 12 woningen (Willemsstraat 145 en 147). Waarschijnlijk in 1873 volgden de vrijwel identieke woningen aan de Willemsstraat 143, alles ontworpen door Pieter Hamer. Op deze panden zijn de gevelletters "Constantia" "woningen" aangebracht.

De woningen werden vernoemd naar Constantia van Loon, de vrouw van Joshua van Eik, de voorzitter van de Vereeniging ten behoeve der Arbeidersklasse te Amsterdam (VA). De voorzitter van deze vereniging richtte in 1863 de "Stichting voor den Ambachtsstand - Constantiawoningen" op, als een onderafdeling van de Vereeniging, speciaal voor de bouw van deze woningen.

Na de dood van het echtpaar Van Eik in 1878 kreeg de stichting de naam "Vereeniging Van Eik Stichting-Constantia-Woningen", die het hofje ging beheren. In 1921 droeg deze stichting de woningen over aan de VA. De bejaarden die er toen nog woonden, mochten er tot hun dood vrij van huur blijven wonen. De gemeente kocht in 1962 alle aandelen van de vereniging, op één na. De VA droeg in 1973 het beheer en onderhoud van al haar vastgoedbezit over aan het Woningbedrijf Amsterdam, een dienstonderdeel van de gemeente Amsterdam. Dit gebeurde omdat het voor de woningbouwvereniging steeds moeilijker werd om dit zelf te bekostigen uit de lage huuropbrengsten. De gemeente kocht het toen nog niet. Dat gebeurde alsnog in 1984, nadat een patstelling met 's Rijks fiscus werd beslecht.

Tussen 1980 en 1990 heeft het Gemeentelijk Woningbedrijf Amsterdam alle woningen gerenoveerd. Daarbij werden ook de plattegronden ingrijpend gewijzigd. De oorspronkelijke eenkamerwoningen zijn toen samengevoegd tot grotere eenheden.

Het Gemeentelijk Woningbedrijf Amsterdam werd in 1994 geprivatiseerd in de Stichting Het Woningbedrijf Amsterdam. Tussen 2004 en 2014 fuseerde deze stichting met woningcorporaties in Amsterdam, Almere, Haarlem, Haarlemmermeer, Noord-Kennemerland en Weesp tot de huidige Stichting Ymere, waardoor een van de grootste woningcorporaties van Nederland ontstond. De Constantiawoningen worden daardoor tegenwoordig verhuurd door deze woningcorporatie, volgens de toewijzingsregels die gelden voor alle sociale woningbouw.


</doc>
<doc id="1965934" url="https://nl.wikipedia.org/wiki?curid=1965934" title="Huiszittenweduwenhof">
Huiszittenweduwenhof

Het Huiszittenweduwenhof, beter bekend als het Karthuizerhofje, is de naam van een hofje aan de Karthuizersstraat in de Amsterdamse wijk de Jordaan, dat in 1650 werd gebouwd. Het ontwerp voor het hofje met 104 kleine beneden- en bovenwoningen komt van stadsbouwmeester Daniël Stalpaert in opdracht van de zogeheten Huiszittenmeesters. Hij ontwierp vier vleugels die om een ruim binnenplein werden geplaatst. Het hofje is een rijksmonument.

Op de plek van het huidige Huiszittenweduwenhof werd in 1394 door de orde der Kartuizers, op enige afstand van de toenmalige veste Amsterdam waar nog amper bebouwing was, het klooster 'St.Andries-ter-Zaliger-Haven' gesticht. Het klooster werd in 1566 door de geuzen verwoest tijdens de roerige periode die voorafging aan de Alteratie. Wat hierna nog van waarde overbleef, werd overgedragen aan de regenten van de Huiszittenarmen, het weeshuis en de gasthuizen. Sinds de stadsuitleg van 1612 ligt het terrein binnen de stad; tussen de Lindengracht, de Tweede Lindendwarsstraat en aan de naar het klooster vernoemde Karthuizersstraat en Karthuizersdwarsstraat.
Joost van den Vondel voert in zijn toneelstuk Gijsbrecht van Aemstel, het personage 'Willebord', de prior van dit klooster, ten tonele.

De zorg voor de Amsterdamse ‘huiszittende armen’ (mensen die thuis wonen en dus niet bijvoorbeeld dakloos zijn) berustte destijds bij regenten of vooraanstaande kooplieden, de huiszittenmeesters. In Amsterdam waren er de Nieuwezijds Huiszittenmeesters en de Oudezijds Huiszittenmeesters. Zij ondersteunden de armen met turf, levensmiddelen en soms huisvesting.

De regenten van de stad Amsterdam besloten in 1649 voor 5.087 gulden het stuk grond te kopen waar het klooster had gestaan om er een `Huiszittenweduwenhof’ te bouwen. Tot dan toe lagen de huisjes voor weduwen en ouwe vrijsters verspreid over de stad. Die werden verkocht en uit de opbrengst werd het nieuwe hof grotendeels gefinancierd. In 1649 vroegen de toenmalige Huiszittenmeesters aan de stadsbouwmeester om een ontwerp te maken. In 1650 konden de eerste armen al naar het hofje verhuizen. 76 woningen werden verdeeld door de Nieuwezijds en 28 door de Oudezijds Huiszittenmeesters. Vanaf het begin kwamen hier niet alleen ‘huyszittende weduwen’ te wonen. Ook ‘huyszittende oude vrijsters’ vonden er onderdak. Men genoot behalve vrij wonen het 'Winterse onderhoud' en jaarlijks 25 manden turf. De bewoners werden natuurlijk geacht zich keurig te gedragen.

De huizen aan de straatzijde van het hofje zijn te herkennen aan de witte droogstokken die zich in strak gelid aan de bovenvensters van de voorgevel bevinden. Daaraan heeft de Karthuizersstraat te danken dat het in de volksmond het 'Droogstokkenstraatje' wordt genoemd. De karakteristieke houten witte wasrekken zaten niet in het oorspronkelijke ontwerp van Stalpaert.
Boven de ingang van het hofje staan de namen van de eerste regenten op de gevel. Bij binnenkomst maakt het hofje een ruime indruk. Aanvankelijk was er een bleekveld op de binnenplaats. Dat is nu een siertuin. De andere tuin was oorspronkelijk een moestuin. Op de binnenplaats bevinden zich nog altijd de twee zeventiende-eeuwse waterpompen met bronzen spuiers in de vorm van een vissenkop en een mascaron. Binnen het hofje is boven de toegangspoort het Amsterdamse koggeschip te zien. Dat was ten tijde van de bouw het grootste handelsvoertuig. Het koggeschip was vroeger het stadswapen van Amsterdam. Het huidige wapen van Amsterdam is aan de andere kant te zien.

Tot 1870 deed het hofje dienst onder beheer van door het stadsbestuur aangestelde regenten. In 1870 ging het beheer naar het Burgerlijke Armenbestuur. Dat werd in 1927 opgeheven. Toen werd het weduwenhof onder leiding van de directeur der Gemeentelijke Verzorgingstehuizen gesteld. Het 'Karthuizerhof' werd in 1973 verlaten door de bejaarde bewoners. In hetzelfde jaar werd het officieus, dus met toestemming van de gemeente, gekraakt. Later werd een regeling getroffen, waardoor enkele instellingen de kleine woningen als jongerenhuisvesting konden verhuren. Na de renovatie in 1986 bleven er van de oorspronkelijke 104 woningen 65 over. Beheerder namens de gemeente was het Gemeentelijk Woningbedrijf Amsterdam. Dit gemeentelijke dienstonderdeel werd in 1994 geprivatiseerd in de Stichting Het Woningbedrijf Amsterdam. In het eerste decennium van de 21e eeuw fuseerde deze stichting met woningcorporaties in Amsterdam, Almere, Haarlem en Haarlemmermeer tot de huidige Stichting Ymere. De woningen in het hofje zijn daardoor tegenwoordig eigendom van deze woningcorporatie, die de woonruimtes nu verhuurt volgens de normale (toewijzings-)criteria voor sociale-huurwoningen in Amsterdam.


</doc>
<doc id="1966006" url="https://nl.wikipedia.org/wiki?curid=1966006" title="Hofje De Zeven Keurvorsten">
Hofje De Zeven Keurvorsten

Het Hofje van De Zeven Keurvorsten is een hofje in de Tuinstraat in de Amsterdamse wijk de Jordaan. Het is gesticht in de 17e eeuw, vermoedelijk rond 1645, door buskruitmaker Cornelis Martensz. Pronck. Hij kocht in 1641 een perceel grond tegenover de stadstimmertuin waarop het hofje werd gebouwd. Eerst bouwde men zeven huisjes langs de Tuinstraat, die bedoeld waren voor armlastige, oudere rooms-katholieke dames van onbesproken gedrag, zo valt te lezen in het eerste reglement. In 1724 werden hierachter nog eens zeven huisjes bijgebouwd, waardoor er een binnenhofje ontstond.
In 1778 werd in een ruimte boven de poort een bedeplaats ingericht. In 1853 kochten de regenten een buurperceel voor een kapel die aan St. Barbara werd gewijd. Deze kapel werd in 1862 in gebruik genomen, totdat deze na de Tweede Wereldoorlog in onbruik raakte. De kunstwerken die daar hingen, werden verkocht of in bruikleen gegeven terwijl de kapel zelf verhuurd werd.

De geschiedenis van het hofje is op het hofje te lezen op een chronogram.

De entree is als die van een klassiek hofje. Het hofje is ommuurd en alleen toegankelijk via één ingang aan de Tuinstraat die in vroegere tijden 's avonds werd afgesloten. Op die manier kon niemand ongemerkt binnenkomen. De plattegrond ervan komt overeen met de plattegrond van traditionele Nederlandse hofjes, wat betekent dat de woningen een binnenterrein omsluiten waar vroeger de bleekweide en moestuin waren.

In een kasboek uit 1739 wordt voor het eerst gesproken over het ‘Pronckenhofje genaamd de Zeven Keurvorsten.’ De herkomst van de naam De Zeven Keurvorsten is onduidelijk. Mogelijk ligt de oorsprong hiervan in een wat cynische benaming door omwonenden, die weinig moesten hebben van de rooms-katholieke kerk en de katholieke bewoners van het hofje. Aanvankelijk stonden er slechts zeven huisjes, misschien was elk huisje vernoemd naar een keurvorst. De keurvorsten waren van 1198 tot 1806 verantwoordelijk voor het verkiezen van een nieuwe koning van Duitsland, resp. keizer van het Heilige Roomse Rijk. Het selecte college van keurvorsten bestond sinds 1257 uit de aartsbisschoppen van Mainz, Trier en Keulen, en vier wereldlijke keurvorsten: de Paltsgraaf aan de Rijn, de Koning van Bohemen, de Hertog van Saksen en de Markgraaf van Brandenburg.

Na de bouw van de zeven nieuwe huisjes in 1724 was het de bedoeling dat het ontstane hofje daarna het Alidaeshofje zou gaan heten. Die naam is nog te zien op een gevelsteen in de voorgevel van de nieuwste woningen. Die naam is echter nooit in zwang geraakt, De Zeven Keurvorsten was reeds te zeer ingeburgerd.

In 1940 zijn enkele kleine woningen samengevoegd. Aan het begin van de jaren zeventig van de 20e eeuw is het hofje grondig gerestaureerd. In 2012 is het hofje opnieuw ingrijpend gerenoveerd. Zeven woningen zijn samengevoegd tot 4 woningen, waarna er nog 12 woningen resteren. Het Hofje De Zeven Keurvorsten is eigendom van een particuliere stichting. De woningen in het hofje worden nog steeds verhuurd als sociale-huurwoningen, tegenwoordig via woningcorporatie Ymere.

Een monografie over het hofje is in december 2009 verschenen. Het boekje is geschreven door Marijke Bruggeman. Tegelijkertijd heeft zij het historisch archief geschikt gemaakt voor overdracht aan het Stadsarchief Amsterdam. Sinds 23 september 2010 zijn alle archiefstukken uit vorige eeuwen daar voor het publiek te raadplegen. Ter gelegenheid van de overdracht heeft stadsdichter Frank Starik een speciaal gedicht geschreven, en maakten leerlingen van de o.b.s. Theo Thijssenschool tekeningen en gedichten met dit hofje als thema. Al dit werk is opgenomen in het historisch archief.



</doc>
<doc id="1968763" url="https://nl.wikipedia.org/wiki?curid=1968763" title="Syndroom van Phelan-McDermid">
Syndroom van Phelan-McDermid

Het syndroom van Phelan-McDermid of 22q13.3-deletie is een zeldzame afwijking van chromosoom 22 als gevolg van het feit dat een deel van het chromosoom niet compleet is. Het syndroom is vernoemd naar de Canadese onderzoeksters Mary Catherine (Katy) Phelan en Heather E. McDermid, de eersten die het beschreven.

De belangrijkste symptomen zijn geestelijke achterstand en diverse lichamelijke afwijkingen. Dit kan bij individuen in verschillende vormen voorkomen.

In de typeaanduiding van het syndroom staat de '22' voor chromosoom 22, de 'q' voor het lange deel van het chromosoom , '13.31' voor de band waarin de afwijking zich bevindt en 'deficiëntie' voor het feit dat het om een deel van het chromosoom gaat dat niet aanwezig is. Deze laatste specificatie is nodig omdat er ook varianten van de afwijking bestaan, waarbij de DNA-code die hier niet aanwezig is, in die situaties dubbel op de betreffende locatie staan (22q13.3-duplicatiesyndroom).

Bij syndroom van Phelan-McDermid ontbreekt er in de telomeren een stukje genetisch materiaal. Uit onderzoek is gebleken dat alle patiënten het Shank 3-gen missen, dat verantwoordelijk is voor het aanleggen van de synapsen.

Waargenomen zijn tot nu toe:

Er zijn gerichte hypotheses over een relatie tussen autisme en schizofrenie. Zowel autisme als schizofrenie worden veroorzaakt door problemen in de ontwikkeling van het embryo in de eerste maand van de zwangerschap. Ongeveer 20 tot 40 dagen na de bevruchting gaat er bij beide stoornissen iets fout in de aanleg van de lichaamsdelen en hersenen, wat een kettingreactie op gang brengt. De ziekten hebben dezelfde oorzaak.

Ook op het genetisch vlak zijn relaties te zien tussen autisme en schizofrenie op basis van duplicaties en deficiënties binnen chromosomen. Zo is statistisch vastgesteld dat bij het syndroom van Phelan-McDermid significant vaker schizofrenie voorkomt en bij het 22q13.3-duplicatiesyndroom significant vaker autisme voorkomt. Vergelijkbare waarnemingen zijn gedaan voor chromosoom 1 op 1q21.1 (deletie (1q21.1-deletiesyndroom): schizofrenie/duplicatie (1q21.1-duplicatiesyndroom): autisme) voor chromosoom 16 op 16p11.2 (deficiëntie: autisme/duplicatie: schizofrenie) en chromosoom 22 op 22q11.21 (deficiëntie (Velo-cardio-faciaal syndroom): schizofrenie/duplicatie: autisme). Onderzoeken naar autisme/schizofrenie-relaties gekoppeld aan deficiënties/duplicaties voor chromosoom 15 (15q13.3), chromosoom 16 (16p13.1) en chromosoom 17 (17p12) zijn nog niet eenduidig.


</doc>
<doc id="1968851" url="https://nl.wikipedia.org/wiki?curid=1968851" title="Binapacryl">
Binapacryl

Binapacryl is een toxische organische verbinding met als brutoformule CHNO. De stof komt voor als een kleurloos kristallijn poeder, dat onoplosbaar is in water. Binapacryl is de dimethylacrylzuur-ester van het schadelijke en inmiddels verboden herbicide dinoseb. De handel in de stof is vastgelegd middels het Verdrag van Rotterdam.

Binapacryl wordt gebruikt als miticide en fungicide. Handelsnamen van het product zijn "Acricid, Ambox, Endosan, Morocide" en "Niagara 9044".

Binapacryl ontleedt bij verhitting of bij verbranding, met vorming van giftige dampen, onder andere stikstofoxiden. Het reageert traag met water, met vorming van het schadelijke dinoseb. Het is de vorming van dinoseb wat de verbinding zo toxisch maakt; binapacryl is op zich slechts mild-toxisch.

De stof kan effecten hebben op de stofwisseling, met als gevolg een hoge lichaamstemperatuur en zweten.



</doc>
<doc id="1968852" url="https://nl.wikipedia.org/wiki?curid=1968852" title="Toxafeen">
Toxafeen

Toxafeen (ook camfechloor genoemd) is een toxische gebrugde organische chloorverbinding, waarvan de brutoformule niet nauwkeurig kan worden vastgesteld. Dit heeft te maken met het feit dat toxafeen in feite een mengsel is van circa 200 organische verbindingen, die ontstaan door de chlorering van kamfeen. Er kan wel een gemiddelde brutoformule worden vastgesteld: CHCl. De weergegeven structuurformule geldt strikt genomen alleen voor het koolstofskelet. Ook een of meer van de expliciet aangegeven waterstofatomen kunnen door chloor vervangen zijn. Toxafeen komt voor als een gele tot amberkleurige wasachtige vaste stof, die quasi-onoplosbaar is in water.

Toxafeen werd gebruikt als insecticide. Handelsnamen van het product zijn "Alltox, Chem-Phene, M 5055, Clor Chem T-590, Crestoxo, Estonox, Fasco-Terpene, Geniphene, Gy-phene, Hercules 3956, Melipex, Penphene, Phenacide, Phenatox, Strobane-T, Toxakil, Toxyphene" en "Toxon 63". Het is, wegens de hoge toxiciteit, verboden middels het Verdrag van Stockholm. Het behoort, samen met onder meer hexachloorbenzeen, aldrin en dieldrin, tot de zogenaamde "dirty dozen", twaalf stoffen of groepen van stoffen waartegen maatregelen nodig waren wegens de schadelijkheid voor de gezondheid en het milieu.

Toxafeen ontleedt bij verhitting bij verbranding en/of onder invloed van basen, onder invloed van sterk zonlicht en katalysatoren zoals ijzer, met vorming van giftige dampen. Het tast ijzer aan. Toxafeen is onverenigbaar met sterk basische pesticiden.

De stof is matig irriterend voor de huid. Ze kan effecten hebben op het centraal zenuwstelsel, met als gevolg beven en stuiptrekkingen. Blootstelling aan een hoge dosis kan de dood veroorzaken. Toxafeen is mogelijk carcinogeen bij de mens en is door het IARC ingedeeld in klasse 2B.



</doc>
<doc id="1969094" url="https://nl.wikipedia.org/wiki?curid=1969094" title="BEPP">
BEPP

Beknopte Eclectische Psychotherapie voor PTSS (afgekort BEPP) is een psychologische behandeling voor de posttraumatische stressstoornis (PTSS). De behandeling is ontwikkeld in het Academisch Medisch Centrum van Amsterdam door prof. dr. Gersons en collega's. BEPP is opgenomen in de NICE richtlijnen als werkzame behandeling voor de (PTSS). Uit een systematische review van de wetenschappelijke literatuur komen traumagerichte cognitieve gedragstherapie en EMDR naar voren als voorkeur in de behandeling van PTSS. BEPP wordt in deze review geschaard onder traumagerichte cognitieve gedragstherapie.

BEPP omvat echter meer dan trauma-gerichte cognitieve gedragstherapie. In BEPP zijn namelijk de werkzame elementen uit verschillende psychotherapierichtingen samen gebracht, zoals cognitieve gedragstherapie, hypnotherapie, psychodynamische psychotherapie en directieve therapie. Daarom is de naam eclectische psychotherapie gekozen. Tot voor kort was deze therapie bekend als KEP, maar om beter aan te sluiten bij de Engelse naam (Brief Eclectic Psychotherapy for PTSD) is gekozen om de Nederlandse naam aan te passen

In BEPP wordt gewerkt aan de overmatige angst, het gevoel van controleverlies en het verlies van veiligheid die mensen met PTSS ervaren.
BEPP omvat 16 wekelijkse sessies die 45 minuten tot een uur duren. Iedere sessie is omschreven en heeft een specifiek doel:




</doc>
<doc id="1969243" url="https://nl.wikipedia.org/wiki?curid=1969243" title="Imaginaire exposure">
Imaginaire exposure

Imaginaire exposure is een methode bij psychotherapie om traumatische gebeurtenissen te verwerken. Deze methode wordt vaak ingezet in de behandeling van mensen die lijden aan een posttraumatische stressstoornis.

Onder begeleiding van een therapeut gaat een persoon terug naar de herinneringen van de traumatische gebeurtenis. De herinnering wordt in gedachte zo levendig mogelijk teruggehaald door het terug te vertellen alsof het nu gebeurt. De persoon praat in de tegenwoordige tijd en zit met de ogen gesloten. De therapeut moedigt aan om te letten op informatie over wat men voelt, hoort, ziet en ruikt. Het is belangrijk om juist de naarste momenten van de traumatische gebeurtenis aan bod te laten komen. Het doorwerken van deze momenten helpt om herbelevingen als flashbacks en nachtmerries te laten verminderen.

Vaak herinnert men zich nieuwe informatie tijdens imaginaire exposure. Daardoor kan men anders tegen de traumatische gebeurtenis aankijken. Ook helpt het om de nare flashbacks context te geven: in plaats van een soort foto van het naarste moment, wordt de herinnering een verhaal met een begin en een eind. Tijdens de imaginaire exposure merkt men ook dat het weliswaar naar is om terug te denken, maar dat er niets gevaarlijks gebeurt. Men wordt bijvoorbeeld niet gek door terug te denken aan die heel nare momenten.


</doc>
<doc id="1969332" url="https://nl.wikipedia.org/wiki?curid=1969332" title="Dekveer">
Dekveer

Een dekveer is een veer van een vogel die voornamelijk dient om het lichaam te isoleren en geen gespecialiseerde functie heeft zoals de slagveren of de donsveren. De dekveren bedekken vaak het grootste deel van het lichaam van een vogel. 


</doc>
<doc id="1969472" url="https://nl.wikipedia.org/wiki?curid=1969472" title="4-nitrochloorbenzeen">
4-nitrochloorbenzeen

4-nitrochloorbenzeen is een toxische organische verbinding met als brutoformule CHClNO. De stof komt voor als lichtgele kristallen met een kenmerkende geur, die onoplosbaar zijn in water. 4-nitrochloorbenzeen is een veelvoorkomend intermediair in de synthese van tal van andere organische benzeenderivaten, waaronder een aantal antioxidanten die voorkomen in rubber.

De IUPAC-naam van de verbinding is 1-chloor-4-nitrobenzeen. De veel gebruikte naam refereert aan de bereidingswijze, uitgaande van chloorbenzeen.

4-nitrochloorbenzeen werd aanvankelijk bereid door aromatische nitrering van 4-broomchloorbenzeen, middels een elektrofiele aromatische substitutie:

De huidige, industriële synthese vertrekt van chloorbenzeen, dat middels wolfraam- en zirkoonkatalysatoren wordt genitreerd met salpeterzuur:

4-nitrochloorbenzeen is een intermediair dat gevormd wordt bij de synthese van tal van benzeenderivaten, waaronder 4-chlooraniline, 4-nitrofenol, 4-nitroanisol, 4-nitroaniline, 2,4-dinitrochloorbenzeen en 1,2-dichloor-4-nitrobenzeen. Deze reactie betreffen hoofdzakelijk een nucleofiele substitutie van het chlooratoom.

Een andere toepassing is de condensatiereactie met aniline tot 4-nitrodifenylamine. Een reductieve alkylering van nitrogroep geeft sedundaire arylamines, die kunnen gebruikt worden als antioxidanten voor rubber.

4-nitrochloorbenzeen ontleedt bij verhitting, met vorming van giftige gassen (stikstofoxiden, waterstofchloride, fosgeen en dichloor). Het is een sterke oxidator en reageert derhalve hevig met brandbare en reducerende stoffen.

De stof kan effecten hebben op het bloed, met als gevolg de vorming van methemoglobine.




</doc>
<doc id="1969570" url="https://nl.wikipedia.org/wiki?curid=1969570" title="Rode Kruis-Vlaanderen">
Rode Kruis-Vlaanderen

Rode Kruis-Vlaanderen is een onafhankelijke organisatie in Vlaanderen en maakt via het Belgische Rode Kruis deel uit van het Internationale Rode Kruis.

Het Rode Kruis werd in Vlaanderen actief na de oprichting van het Belgische Rode Kruis in 1864. Zes jaar later vond de eerste buitenlandse hulpactie plaats tijdens de Frans-Duitse Oorlog. De organisatie richtte dicht bij het slachtveld acht hulpposten op om gewonde soldaten te verzorgen. Later werden ook in vredestijd activiteiten gestart en in 1892 begon men opleidingen eerste hulp voor medisch en verplegend personeel. Tijdens de Eerste Wereldoorlog werden meer dan 36.000 gewonden verzorgd in het Rode Kruishospitaal L’Océan in De Panne en Vinkem. Begin jaren 20 begon de afdeling Jeugd Rode Kruis met een speelpleinwerking. In 1934 werd de eerste bloedtransfusiedienst opgericht. Tijdens de Tweede Wereldoorlog opende het Rode Kruis 157 hulpziekenhuizen. Verder verzond de organisatie dagelijks 6.000 pakketten met onder andere niet bederfbare etenswaren naar krijgsgevangenen in Duitsland. In 1958 verzorgde het Belgische Rode Kruis bijna 40.000 eerste hulp behoevende bezoekers van Expo 58. Andere grote interventies betroffen hulp bij de brand in de Innovation te Brussel (1967), de evacuatie van 800 gezinnen tijdens de overstroming in Ruisbroek (1976), de opvang van overlevenden en nabestaanden na de ramp met de Herald of Free Enterprise (1987) en de inzet van 300 vrijwilligers na de treinramp bij Wetteren (2013). In de tweede helft van 2015 richtte de organisatie in Vlaanderen elf opvangcentra voor asielzoekers op.

Rode Kruis-Vlaanderen is een onafhankelijke vrijwilligersorganisatie die via het Belgische Rode Kruis deel uitmaakt van de Internationale Rode Kruis- en Rode Halve Maanbeweging. De organisatie telt zo'n 14.000 vrijwilligers. Rode Kruis-Vlaanderen bestaat uit twee onderdelen: de Dienst voor het Bloed en de Humanitaire Diensten.

Deze dienst zorgt voor inzamelen, bereiden en testen van menselijk bloed, plasma, bloedplaatjes en weefsels voor geneeskundige toepassingen. Er zijn elf donorcentra in Vlaanderen en ook bij de lokale afdelingen wordt bloed gegeven. Het Centrum voor Evidence-Based Practice (CEBaP) biedt wetenschappelijke ondersteuning aan Rode Kruis-Vlaanderen. Het Transfusion Research Center (TReC) van Rode Kruis-Vlaanderen onderzoekt biologische, biochemische en biomedische vragen over de afname, bereiding, bewaring, werking en kwaliteit van bloedproducten.

De organisatie geeft eerstehulpopleidingen aan burgers, scholen en organisaties en bedrijven en helpt ook in het buitenland met opzetten van cursussen. In binnen- en buitenland wordt noodhulp verzorgd. De Hulpdienst van Rode Kruisvrijwilligers bemannen hulpposten bij evenementen en verlenen hulp bij rampen. Er zijn sociale zorgactiviteiten, zoals hulpmiddelen uitlenen, ouderen bezoeken thuis en in rusthuizen en boeken uitlenen in ziekenhuizen en instellingen. Het Jeugd Rode Kruis is er om jongeren te betrekken bij het Rode Kruis.



</doc>
<doc id="1969625" url="https://nl.wikipedia.org/wiki?curid=1969625" title="New Delhi-metallo-bèta-lactamase">
New Delhi-metallo-bèta-lactamase

New Delhi-metallo-bèta-lactamase of NDM-1 is een enzym dat bacteriën resistent maakt tegen vrijwel alle bekende antibiotica. Deze resistente bacteriën zijn aangetroffen in onder meer India en Pakistan en vandaar meegenomen door buitenlanders die vooral naar deze landen gaan om daar een goedkope cosmetische behandeling te ondergaan in ziekenhuizen waar slechte hygiëne is.

NDM-1 was als eerste ontdekt in 2008 bij een patiënt die werd overgeplaatst van India naar Zweden met een "Klebsiella pneumoniae"-infectie.
De meest voorkomende bacteriën met het NDM-1-enzym zijn "Escherichia coli" en "Klebsiella pneumoniae". Het gen bla dat codeert voor dit enzym is aangetoond in plasmiden en kan in dat geval makkelijk worden overgedragen aan andere bacteriën.

Het gen produceert carbapenemase, een metallo-bèta-lactamase. Dit is een enzym dat door hydrolyse antibiotica uit de beta-lactamfamilie inactiveert. Deze antibiotica waren tot voor kort in staat om de meeste bacteriën te doden door remming van de synthese van een van hun celwandlagen.

De volgende groepen antibiotica worden inactief gemaakt door het enzym:

Het lijkt er op dat de antibiotica polymyxine en tigecycline vaak nog wel werkzaam zijn.
Recent bleek dat een nieuw maar nog experimenteel antibioticum met de werknaam GSK 299423 mogelijk ook werkzaam is. Deze stof blokkeert de werking van het bacteriële topoisomerase.

Bacteriën met het NDM-1-enzym zijn tot nu toe gevonden in Pakistan, Bangladesh, Australië, India, Verenigde Staten, Japan, Zuid-Korea, Canada, Groot-Brittannië, Frankrijk, België en Nederland.



</doc>
<doc id="1970645" url="https://nl.wikipedia.org/wiki?curid=1970645" title="Klumpke">
Klumpke

Een parese van het type Klumpke is een aandoening aan één tot vijf van de hoofdzenuwen in de plexus brachialis, de zenuwknoop die zorgt voor het gevoel in en de beweging van de arm. Dit kan leiden tot een volledige of gedeeltelijke verlamming van de arm. De schade kan per zenuw variëren van een kneuzing tot een scheuring en ontstaat voornamelijk bij borelingen, bijvoorbeeld ten gevolge van een schouderdystocie bij de bevalling. Bij het type Klumpke gaat het om een onderste plexusletsel (dus beschadiging van C7, C8 of T1)


</doc>
<doc id="1971664" url="https://nl.wikipedia.org/wiki?curid=1971664" title="Khyenrab Norbu">
Khyenrab Norbu

Khyenrab Norbu (Tsetang, 1883-1962) was een Tibetaans arts en astroloog. Hij was de lijfarts van de dertiende dalai lama en leraar van onder meer Tenzin Chödrag, die later de lijfarts van de veertiende dalai lama werd. Norbu liet verschillende medische werken na.

Op jonge leeftijd trad hij toe tot het klooster van Nagchu. Hier werd hij een leerling van Amdo geshe Jampäl Rolpey Lodrö. Daarna vertrok hij naar Lhasa waar hij aan het medische college Chogpori studeerde.

In 1912 kwam hij aan het hoofd te staan van de kliniek van de kloosteruniversiteit Drepung en vier jaar later, in 1916, werd hij door de dertiende dalai lama benoemd tot directeur van het medisch college Chogpori en van het Instituut van Tibetaanse Geneeskunde en Astrologie ("Men Tsee Khang"). Twee jaar later werd hij ook junior lijfarts van de dalai lama.

Bekende Tibetaanse artsen die het vak van hem leerden, waren Tenzin Chödrag, Lobsang Wangyal, Yeshi Dönden en Jampa Trinley.



</doc>
<doc id="1972478" url="https://nl.wikipedia.org/wiki?curid=1972478" title="Diallylamine">
Diallylamine

Diallylamine is een toxische en licht ontvlambare organische verbinding met als brutoformule CHN. Het is een secundair amine. De stof komt voor als een kleurloze vloeistof met een kenmerkende geur, die goed oplosbaar is in water.

De reactie van een allylhalide zoals allylchloride met ammoniak levert een mengsel op van mono-, di- en triallylamine. Diallylamine wordt ook gevormd door de reactie van allylamine met allylchloride of allylbromide.

Het is een tussenproduct bij de synthese van andere stoffen, waaronder kunstharsen, pesticiden en farmaceutica.

Diallylamine ontleedt bij verbranding, met vorming van giftige dampen van stikstofoxiden. De oplossing in water is een matig sterke base. Het reageert hevig met zuren en oxidatoren en tast koper, tin, aluminium en zink aan.

De stof is irriterend voor de ogen, de huid en de luchtwegen.



</doc>
<doc id="1973456" url="https://nl.wikipedia.org/wiki?curid=1973456" title="Mannelijk (biologie)">
Mannelijk (biologie)

Mannelijk (♂) is een biologische geslachtelijke status bij veel meercellige organismen. In kleinere zin kan het ook refereren aan de organen die stuifmeel of kleine, mobiele gameten produceren zoals zaadcellen. Deze kunnen bijdragen aan de voortplanting van het organisme door te versmelten met vrouwelijke gameten. 

Een veelgebruikt symbool voor mannelijke organismen is het marssymbool (♂); een cirkel met een naar rechtsboven wijzende pijl. Deze stellen het schild en de speer van de god Mars voor.

Bij de meeste dieren en mensen is het feit of een organisme mannelijk is genetisch bepaald, maar bij andere kunnen echter ook omgevingsfactoren bepalen of dit organisme mannelijk wordt. Bij reptielen, zoals alligators, wordt het geslacht bijvoorbeeld bepaald door de temperatuur waarbij de eieren worden uitgebroed. Er zijn slakken die indien nodig van geslacht kunnen veranderen, andere kunnen tweeslachtig zijn.

Behalve in hun productie van gameten verschillen mannelijke dieren in meer opzichten van de vrouwelijke. Bij veel insecten en vissen is het mannelijke organisme kleiner dan het vrouwelijke, terwijl bij zoogdieren de mannelijke organismen doorgaans juist groter zijn dan de vrouwelijke. Bij de voortplanting spelen mannelijke dieren doorgaans alleen een rol bij de bevruchting van de vrouwelijke gameten. Het vrouwelijke dier draagt de zygote bij zich. De enige bekende uitzonderingen hierop zijn het zeepaard en de zeenaald.
Bij mensen wordt een kind van het mannelijk geslacht een jongen genoemd, en een volwassene een man.

Bij mossen, varens en zaadplanten (naakt- en bedektzadigen) kunnen er mannelijke gametofyten, gametangia en gameten onderscheiden worden. Een gametofyt is mannelijke als het alleen antheridia (mannelijke gametangia) kan vormen, die op hun beurt weer de antherozoïden (zaadcellen) vormen.

Bij de zaadplanten is er vaak een onderscheid tussen mannelijke en vrouwelijke sporofyten (planten), dat chromosomaal bepaald wordt. De mannelijke planten worden gekenmerkt door het bezit van meeldraden of microsporofyllen.



</doc>
<doc id="1973457" url="https://nl.wikipedia.org/wiki?curid=1973457" title="Vrouwelijk (biologie)">
Vrouwelijk (biologie)

Vrouwelijk (♀) is een biologische geslachtelijke status bij veel meercellige organismen. Het is het organisme, of deel van een organisme, dat niet-mobiele gameten, de eicellen, produceert. Daarnaast dragen vrouwelijke organismen ook bijna altijd de zygoten bij zich.

Bij zoogdieren, waaronder mensen, verschillen vrouwelijke organismen verder van mannelijke door de aanwezigheid van organen die nodig zijn om de zygote te laten volgroeien en na de geboorte te voeden. Denk hierbij aan een baarmoeder en melkklieren. Bij insecten en vissen zijn de vrouwelijke organismen doorgaans groter dan de mannelijke.

Bij mensen en veel andere dieren is het feit of een organisme vrouwelijk wordt genetisch bepaald. Bij reptielen is echter ook de temperatuur van de eieren van invloed. Sommige dieren, zoals slakken, kunnen van geslacht veranderen.

Een veelgebruikt symbool om vrouwelijke organismen mee aan te duiden is het venussymbool (♀); een cirkel met een kruis eronder.



</doc>
<doc id="1973558" url="https://nl.wikipedia.org/wiki?curid=1973558" title="Kleurenwaaier">
Kleurenwaaier

Een kleurenwaaier is een waaiervormig, uitvouwbaar boekje van kleurstalen, waarvan de bekendste de RAL-kleurenwaaier is. Kleurenwaaiers worden onder meer gebruikt bij het vaststellen van kleuren in de architectuur en grafische techniek.



</doc>
<doc id="1973666" url="https://nl.wikipedia.org/wiki?curid=1973666" title="Karel de Gheldere">
Karel de Gheldere

Karel De Gheldere (Torhout, 18 augustus 1839 - Koekelare, 17 juli 1913) was een Belgische arts en Vlaamse dichter.

De Gheldere werd een leerling en epigoon van Guido Gezelle, die hij in de poësisklas in het Kleinseminarie van Roeselare als leraar had. Hij behoorde tot de kring rond Gezelle met onder meer Hugo Verriest, Gustaaf Verriest (1843-1918) en Eugeen Van Oye en bleef zijn ganse leven in de ban van de "Heer ende Meester". "Wij zijn immers 't werk van uw handen", schreef hij hem in 1893. 

Voor de guitige leerling schreef Gezelle het gedicht "Aan Karel de Gheldere": "G'hebt met een goeden plaaster mij het treurziek hert genezen". Ook De Gheldere behoorde tot de leerlingen die Gezelle graag had willen zien priester worden, maar de jonge man verkoos, net als zijn neef Eugeen Van Oye, het artsenberoep en trok naar de Katholieke Universiteit Leuven. Hij vestigde zich als arts in Koekelare. Hij werd er de bezieler van de zanggilde Sint-Genesius en schreef teksten voor Vlaamse liederen. De vele gedichten die hij publiceerde hadden de natuur als belangrijk thema. Het waren hoofdzakelijk tedere schetsen van het landelijke en huiselijke leven. Onvermijdelijk haalde hij het niveau niet van zijn leermeester. 
Hij werd in 1889, dankzij Gezelle en net als Van Oye, lid van de Koninklijke Vlaamse Academie voor Taal- en Letterkunde.


De Gheldere behoorde tot een oude notabele familie uit Brugge en Torhout, die voor het eerst in 1719 in de adelstand werd verheven. Zijn overgrootvader Charles-Théodore de Gheldere (1745-1832), schepen van Brugge, was in de Hollandse Tijd in 1822 in de adelstand bevestigd. Karel was de derde van zeven kinderen van Charles-Alexandre de Gheldere (1812-1884) en Louise Ossieur (1813-1867).

Hoewel zelf tot de Belgische adel behorende, is het niet zeker of hij ooit het predicaat "jonkheer" gebruikte. Hij trouwde in 1871 met Marie Desnick (Koekelare, 1836 - Zaffelare, 1927) en ze hadden zes kinderen, onder wie Joseph de Gheldere (1878-1962) die jezuïet en missionaris in Indië werd. De oudste zoon Charles de Gheldere (1873-1953) werd arts in Brussel en heeft een talrijk nageslacht, waaronder heel wat artsen, meest in Wallonië en Brussel gevestigd. De jongste zoon, Robert de Gheldere (1882-1969) werd notaris in en katholiek burgemeester van Heist, alsook provincieraadslid van West-Vlaanderen. Zijn zoon Jan-Baptist de Gheldere Joos (1912-1980) volgde zijn vader op als notaris, burgemeester en provincieraadslid. Hij was vele jaren voorzitter van de West-Vlaamse provincieraad. Zijn zoon Vincent de Gheldere (°1950) nam zijn opvolging als notaris in Heist.



</doc>
<doc id="1973940" url="https://nl.wikipedia.org/wiki?curid=1973940" title="2-hydroxypropylacrylaat">
2-hydroxypropylacrylaat

2-hydroxypropylacrylaat is een corrosieve en toxische organische verbinding met als brutoformule CHO. De stof komt voor als een kleurloze vloeistof, die mengbaar is met water. De verbinding wordt gestabiliseerd met fenol of fenolderivaten.

2-hydroxypropylacrylaat wordt gebruikt bij de productie van homo- en copolymeren. Het is ook een nuttige verbinding als basisbouwsteen bij organische en anorganische syntheses, omdat het makkelijk additiereacties aangaat.

2-hydroxypropylacrylaat kan polymeriseren ten gevolge van verhitting, aanwezigheid van een initiator of UV-licht. Om polymerisatie tegen te gaan moet de stof steeds in lucht worden bewaard en nooit onder inerte atmosfeer. De stof ontleedt bij verhitting, met vorming van corrosieve dampen (acrylzuur en acroleïne).

De stof is corrosief voor de ogen, de huid en de luchtwegen. Inademing van damp kan longoedeem veroorzaken



</doc>
<doc id="1974061" url="https://nl.wikipedia.org/wiki?curid=1974061" title="Immunoglobuline A">
Immunoglobuline A

Immunoglobuline A (IgA) is een antilichaam isotype dat vooral wordt aangetroffen in mucosale secreties. De belangrijkste functie van dit antilichaam is het lichaam te beschermen tegen indringers van buitenaf, zoals bacteriën en virussen. De ingewanden produceren tussen de 3 en de 5 gram IgA per dag, wat het belang van dit isotype antilichaam aangeeft bij de mucosale immuniteit. 
IgA heeft twee subtypes, te weten IgA1 en IgA2. Bovendien kan IgA voorkomen in zowel de normale monomere vorm alswel in een dimere vorm genaamd secretoir IgA (sIgA). In zijn secretoire vorm is IgA het belangrijkste antilichaam in mucosale secreties zoals tranen en speeksel en in secreties van de gastrointestinale organen, prostaat en respiratoir epitheel. Ook komt het in lage concentraties voor in het bloed. De secretoire component van sIgA beschermt het antilichaam tegen afbraak door proteolitische enzymen waardoor het langer overleeft in het maag-darm systeem. 
IgA is verder een slechte activator van het complementsysteem en is een zwakke opsonisator. De zware keten van IgA is van het type α.



</doc>
<doc id="1974895" url="https://nl.wikipedia.org/wiki?curid=1974895" title="Lood(II)fosfaat">
Lood(II)fosfaat

Lood(II)fosfaat is een loodzout van fosforzuur, met als brutoformule Pb(PO). Het is een toxische en carcinogene verbinding, die bij verbranding giftige dampen van loodoxiden produceert. Lood(II)fosfaat is vrijwel onoplosbaar in water en organische oplosmiddelen. De mineralen pyromorfiet en vauqueliniet zijn natuurlijke bronnen van lood(II)fosfaat.

Lood(II)fosfaat kan bereid worden door reactie van lood(II)oxide, lood(II)hydroxide of lood(II)carbonaat met fosforzuur. Het kan ook gewonnen worden uit reactie van lood(II)acetaat en natriumfosfaat. Het onoplosbare lood(II)fosfaat slaat dan neer:




</doc>
<doc id="1975418" url="https://nl.wikipedia.org/wiki?curid=1975418" title="Zilvermolybdaat">
Zilvermolybdaat

Zilvermolybdaat (AgMoO) is het zilverzout van molybdeenzuur. De stof komt voor als gele kubische kristallen, die matig oplosbaar zijn in water. Het wordt gebruikt in de glasindustrie als kleurstof.


</doc>
<doc id="1976004" url="https://nl.wikipedia.org/wiki?curid=1976004" title="Hans Ariëns Kappers">
Hans Ariëns Kappers

Johannes (Hans) Ariëns Kappers (Amsterdam, 9 juli 1910 - 18 november 2004) was een Nederlandse directeur van het Nederlands Instituut voor Hersenonderzoek, hoogleraar neuroanatomie aan de Universiteit Groningen en Universiteit van Amsterdam, lid van de Koninklijke Nederlandse Akademie van Wetenschappen en ridder in de Orde van de Nederlandse Leeuw.

Ariëns Kappers deed in 1929 eindexamen aan het Amsterdams Lyceum. Na zijn kandidaatsexamen geneeskunde aan de Universiteit van Amsterdam werd hij in 1932 student-assistent aan het Anatomisch-Embryologisch Laboratorium bij M.W. Woerdeman, die toen net professor dr. L. Bolk was opgevolgd. Hij werd na zijn semi-artsexamen bevorderd en publiceerde in die periode over de relatie tussen het hersen- en lichaamsgewicht tijdens de ontwikkeling. In 1937 werd Ariëns Kappers aangesteld als hoofdassistent aan het Anatomisch-Embryologisch laboratorium in Groningen. In 1938 promoveerde hij aan de Universiteit van Amsterdam bij professor Woerdeman op "Biometrische bijdrage tot de kennis van de ontogenetische ontwikkeling van het menselijke bekken". 

Ariëns Kappers werkte van 1942-1945 weer als assistent in het Anatomisch Laboratorium in Amsterdam, in hetzelfde gebouw waar zijn oom C.U. Ariëns Kappers, sinds 1909, de eerste directeur van het Centraal Instituut voor Hersenonderzoek, met zijn staf gehuisvest was. Ariëns Kappers beschreef in die periode onder meer een geval van microcefalie, publiceerde over kopplacoden bij reptielen en vervolgde zijn allometrische studies over hersen- en lichaamsgewicht bij een scala van species. Hij keerde in mei 1945 terug naar Groningen, waar hij in 1946 benoemd werd tot hoogleraar in de anatomie en embryologie en in de jaren 1956-1957 als rector magnificus was aangesteld. In deze periode ontstond zijn vergelijkende neuroendocriene belangstelling, die uitmondde in diverse publicaties, zoals over de "paraphysis cerebri" bij lagere vertebraten en de mens, de neurohypofyse van de exolotl, de verbindingen tussen de hypothalamus en de hypofyse en de functies van de plexus chorioides. Het nieuwe inzicht betreffende de mogelijke schade aan de intra-uteriene hersenontwikkeling door een virus werd in drie talen gepubliceerd in de jaren 1955-1956 aan de hand van een geval van hersenafwijkingen bij een menselijk embryo van 6 weken met "embryopathica rubeolosa". Zijn eerste artikel over de epifyse van de rat verscheen in 1960.

In 1962 werd Ariëns Kappers benoemd tot directeur van het Centraal Instituut voor Hersenonderzoek en buitengewoon hoogleraar in de anatomie en de embryologie aan de Universiteit van Amsterdam. Zijn inaugurele rede ging over "Het oog van Siva, de pijnappelklier of epifyse." In 1963 organiseerde hij het eerste internationale congres over dit onderwerp met als titel "De structuur en functie van de epifysis cerebri". De congresbijdragen werden als een dik volume in de serie "Progress in Brain Research" gepubliceerd. Ariëns Kappers deed naast zijn vergelijkende morfologische studies onderzoek naar de histochemische structuur en endocriene functies van de epifyse. Onder zijn leiding groeide het Herseninstituut uit tot een multidisciplinair onderzoekscentrum en tot de bakermat voor vele hoogleraren aan universiteiten wereldwijd. 

Ariëns Kappers was medeoprichter van TELEAC en kroonlid van de NOS, bestuurslid van het Koninklijk Instituut tot Onderwijs van Blinden, voorzitter van het departement Amsterdam, van de Maatschappij tot Nut van het Algemeen, en vicevoorzitter van het bestuur van de Henri Frankfort Stichting voor Mediterrane Pre- en Protohistorie. Daarnaast was hij lid van de Koninklijke Nederlandse Akademie van Wetenschappen en beeldhouwer.



</doc>
<doc id="1976384" url="https://nl.wikipedia.org/wiki?curid=1976384" title="Sharka-virus">
Sharka-virus

Het sharka-virus (PPV) is een plantenziekte die steenvrucht-soorten aantast en wordt onder andere door de groene perzikluis overgebracht, maar ook andere luizen kunnen de ziekte overbrengen. Vooral pruim, kwets en ook perzik, nectarine, abrikoos zijn vatbaar voor het sharka-virus. Het is een quarantaine ziekte.
Het draadvormige virus is 20 × 764 nanometer groot en behoort tot de virusgroep (+)ssRNA van het geslacht Potyvirus. Er zijn zes stammen (D, M, Rec, EA, C en EA) bekend. De verschillende stammen geven verschillende symptomen, die ook nog afhankelijk van de waardplant per stam verschillen. Stam PPV-D (isolaat: Dideron) infecteert tot nu toe alleen de abrikoos. Stam PPV-M (isolaat: Markus) infecteert vooral de perzik en heeft een grote virulentie. Stam PPV-C komt voor bij de kers.

Aantasting met het sharka-virus kan aangetoond worden met ELISA of PCR.

Op pruimenbladeren ontstaan in het voorjaar (mei/juni) lichtolijfgroenkleurige tot olijfgroene kringen, lijn, vlek of een bleekgroene waas. Op de vrucht ontstaan ingezonken plekken, die afzonderlijk of in lijnen kunnen voorkomen. Onder de plekken heeft het gomachtige vruchtvlees een rode kleur. Door de aantasting kan een vroegtijdige vruchtval optreden. Vooral bij warm en droog weer treden duidelijke symptomen op.

In 1917 werden de symptomen in Bulgarije opgemerkt. In 1933 werd door Dimitar Atanasov ontdekt dat het een virus was en werd het virus door hem voor de eerste keer beschreven. Tegenwoordig komt de ziekte bijna in geheel Europa voor, maar niet in Nederland en België.

Het sharka-virus wordt als non-persistent virus overgedragen door bladluizen, zoals de groene perzikluis.

Er zijn geen gewasbeschermingsmiddelen tegen het sharka-virus. Overdracht wordt tegengegaan door de luizen te bestrijden. Daarnaast worden resistente pruimen en kwetsen rassen gekweekt. In 1981 werd het resistente pruimenras Jojo door de Universiteit van Hohenheim gekweekt.




</doc>
<doc id="1977033" url="https://nl.wikipedia.org/wiki?curid=1977033" title="Cachou">
Cachou

Cachou (ook catechu) is een looistofhoudende, organische kleurstof. 

Cachou is afkomstig uit de bast van tropische bomen, vooral van de acacia, de betelpalm en de mimosa. Het hoofdbestanddeel van deze stof is taan. De bewerking heet cachouën of tanen en dit wordt in een taanketel gedaan, waarin door het koken van de bast de taan wordt verkregen. De bruin-gele kleur van cachou wordt taneet genoemd.

Cachou heeft een conserverende werking. Het werd vooral door vissers gebruikt om touw, visnetten en katoenen zeilen te tanen en het rottingsproces door schimmels of bacteriën te voorkomen. Touw en netten werden meestal in de taanketel gekookt, zeilen werden op de grond uitgelegd en met een borstel getaand. 
Oude vissersboten hadden door het tanen vaak bruine zeilen, wat heeft geleid tot de term bruine vloot, waarmee overigens een veel ruimere groep historische schepen aangeduid wordt. Tegenwoordig hebben historische schepen meestal witte zeilen, rotten is geen probleem meer en witte zeilen worden eleganter gevonden.

Cachou wordt ook gezien als een geneeskundige stof. Het wordt gebruikt als smaakstof in drop en als smaak- en kleurstof in alcoholische dranken. In het Franse Toulouse worden sinds het eind van de negentiende eeuw blikjes cachou-snoep met een sterke mintsmaak volgens onveranderd recept verkocht onder de naam "Cachou Lajaunie".


</doc>
<doc id="1977176" url="https://nl.wikipedia.org/wiki?curid=1977176" title="Benzylcyanide">
Benzylcyanide

Benzylcyanide (afgekort tot BnCN) is een zeer toxische organische verbinding met als brutoformule CHN. De stof komt voor als een kleurloze olieachtige vloeistof met een aromatische geur, die zeer slecht oplosbaar is in water.

Benzylcyanide wordt bereid uit reactie van benzylchloride en natriumcyanide in ethanol via een S2-reactie.

Benzylcyanide is één van de belangrijkste verbindingen met een zogenaamde actieve methyleengroep. Deze kan tal van organische reacties aangaan.

De stof is een belangrijk intermediair in de productie van tal van - meestal toxische - verbindingen. Zo wordt het gebruikt bij de synthese van fenobarbital, methylfenidaat, fenylazijnzuur, methadon, pethidine, ketobemidon en een aantal amfetamines. Verder is benzylcyanide een precursor voor de productie van sibutramine en aanverwante verbindingen.

Net zoals alle cyaniden, is ook benzylcyanide een zeer toxische verbinding. Immers, bij contact met (sterke) zuren of bij verbranding wordt het zeer toxische blauwzuur gevormd. Het is irriterend voor de ogen en de huid en toxisch bij inhalatie of inslikken.



</doc>
<doc id="1977229" url="https://nl.wikipedia.org/wiki?curid=1977229" title="Ethinylestradiol">
Ethinylestradiol

Ethinylestradiol (EE), is een synthetisch derivaat van oestradiol. EE is een oraal bioactief oestrogeen dat gebruikt wordt in vrijwel alle moderne orale anticonceptiepillen. Het is één van de meest gebruikte medicijnen.

In eerste instantie is EE vooral gebruikt als medicijn ter bestrijding van overgangsklachten en hypogonadisme bij vrouwen.

EE komt in het milieu terecht via de urine en ontlasting van mensen die de stof als medicijn gebruiken. In het milieu vertoont de stof xeno-oestrogene effecten.

Ethinylestradiol was het eerste semi-synthetische steroïde oestrogeen. EE, het 17α-ethynyl-derivaat van oestradiol, werd in 1938 door Hans Herloff Inhoffen en Walter Hohlweg voor Schering AG in Berlijn voor het eerst bereid.

Ethinylestradiol kreeg in de Verenigde Staten in 1943 goedkeuring door de FDA en werd onder de naam "Estinyl" op de markt gebracht. In 2004 is de registratie van de enkelvoudige stof, ingetrokken op verzoek van Schering, dat "Estinyl" niet langer verkocht. In Nederland is de enkelvoudige stof in de handel gebleven. In combinatiepreparaten is het in de hele wereld nog steeds een van de meest verkochte anticonceptieve stoffen.


EE komt vrijwel geheel beschikbaar, want 97% wordt in het lichaam gebonden. De halfwaardetijd bedraagt 36 ± 13 uur. De uitscheiding geschiedt door ontlasting en urine. EE kan oraal maar ook transdermaal (door de huid heen met behulp van bijvoorbeeld een pleister) worden toegediend.

Oestradiol wordt snel opgenomen bij orale inname en ook snel in de lever gedeactiveerd. De substitutie op C17 van het steroïdskelet met de ethynyl-groep bleek een verbinding met oestrogene activiteit op te leveren die veel beter bestand was tegen de afbraak in de lever. Hiermee werd de weg geopend naar een breed scala van orale anticonceptiva.

EE wordt opgenomen in de dunne darm. De concentratie bereikt ongeveer 2 uur na toedienen een piek in het serum. Hoewel de stof beter bestand is tegen afbraak in de lever, gebeurt dat wel via het cytochroom P450 3A4 iso-enzym. EE en zijn metabolieten worden met de gal uitgescheiden. Ten gevolge van de enterohepatische cyclus (de gal met EE komt weer in de dunne darm terecht, waardoor EE opnieuw opgenomen kan worden) wordt een aantal uren later een tweede serumpiek bereikt. De individuele verschillen in het absorptieproces zijn groot, en kunnen ook nog beïnvloed worden door andere medicijnen (bijvoorbeeld antibiotica). In het bloed is EE bijna volledig gebonden aan het proteïne albumine. EE wordt via hydroxylering van de aromatische ring gemetaboliseerd via de ontlasting en urine, deels in de vorm van glucuronide of sulfaatconjugaten.

EE is hormonaal effectief via het activeren van de oestrogeenreceptor en heeft daardoor een oestrogene werking. De verreweg meest gebruikte toepassing is een combinatie van EE met een Progestativum als oraal anti-conceptiemiddel. In de loop van de jaren is de voorgeschreven effectieve anticonceptieve dosis gedaald. De hoeveelheid EE daalde van 50 naar 30 en zelfs 20 μg, zoals de naamgeving van Microgynon 50, 30 en 20, aangeeft.




</doc>
<doc id="1977263" url="https://nl.wikipedia.org/wiki?curid=1977263" title="Allylcyanide">
Allylcyanide

Allylcyanide is een toxische organische verbinding met als brutoformule CHN. De stof komt voor als een kleurloze vloeistof met een onaangename geur, die onoplosbaar is in water.

Allylcyanide wordt bereid uit reactie van allylbromide met koper(I)cyanide via een S2-reactie:

Allylcyanide is neurotoxisch.
Bij contact met (sterke) zuren of bij verbranding wordt het zeer toxische blauwzuur gevormd.



</doc>
<doc id="1977306" url="https://nl.wikipedia.org/wiki?curid=1977306" title="Leonard Thompson">
Leonard Thompson

Leonard Thompson (1908 – 1935) was een Canadese man, die in 1922 als eerste patiënt met diabetes behandeld werd met insuline. Dokter Frederick Banting was zijn arts. Hij kreeg deze eerste injectie in Toronto in Canada op 11 januari 1922 op 14-jarige leeftijd. Leonard kreeg eerst een allergische reactie. Nadat de insuline en de dosis waren verfijnd ging het beter. Dankzij de insuline-injecties verbeterde zijn gezondheid en leefde hij nog dertien jaar. Hij stierf op 27-jarige leeftijd aan longontsteking.

De naam Leonard is verbonden aan de Leonard-prijs voor goede diabeteszorg voor kinderen en jongeren. Deze prijs is een initiatief van de Stichting Diabetes Education Study Group Nederland (DESG) en is ingesteld als eerbetoon aan een persoon (of groep personen) die zich bijzonder verdienstelijk heeft gemaakt voor het welzijn van het kind met diabetes.


</doc>
<doc id="1978166" url="https://nl.wikipedia.org/wiki?curid=1978166" title="Chromylchloride">
Chromylchloride

Chromylchloride is een toxische anorganische verbinding van chroom, met als brutoformule CrClO, hoewel deze vaak als CrOCl genoteerd wordt. De stof komt voor als een donkerrode rokende vloeistof met een scherp prikkelende geur, die hevig reageert met water. Het is een sterke oxidator met een tetraëdrische structuur, die vergelijkbaar is met die van sulfurylchloride.

De vaak gebruikte formule voor deze verbinding, CrOCl, legt sterk de nadruk op het chromylgedeelte: CrO, waarmee de nadruk gelegd wordt op de overeenkomst met bijvoorbeeld sulfuryl- en uranylverbindingen. De regels voor het noteren van formules voor anorganische verbindingen geven echter aan dat de aan het metaal gekoppelde elementen in opklimmende volgorde van hun elektronegativiteit genoteerd moeten worden.

Chromylchloride wordt bereid door de reactie tussen zoutzuur en chroom(VI)oxide of door reactie van kaliumchromaat met sterk geconcentreerd zoutzuur, gevolgd door behandeling met zwavelzuur als dehydraterend reagens. Chromylchloride wordt dan zichtbaar als een onoplosbare donkerrode zware vloeistof die kan afgescheiden worden van het reactiemengsel door een eenvoudige destillatie.
Chromylchloride kan ook bereid worden middels andere chloreringsreagentia, zoals fosforpentachloride en titaniumtetrachloride, of door toevoegen van zwavelzuur aan een mengsel van natriumchloride en kaliumdichromaat, gevolgd door een destillatie:

Een alternatieve methode is de reactie van chroom(VI)oxide met zoutzuur:

Chromylchloride is een sterk elektrofiel en een agressieve oxidator. Zo zal het druppelen van chromylchloride op amorf zwavel leiden tot spontane ontbranding. De elektrofiliciteit kan worden aangetoond door de reactie van chromylchloride met water (hydrolyse), die sterk exotherm is:

Een oplossing kan gecontroleerd worden op aanwezigheid van (kleine concentraties) chloriden, door het te verwarmen met kaliumdichromaat en geconcentreerd zwavelzuur. Hierbij ontstaat, indien er chloriden aanwezig zijn, een rokende rode vloeistof: chromylchloride. Het voordeel bij deze test is dat het enkel voor de detectie van chloride is bedoeld: er wordt immers geen reactie waargenomen bij fluoriden, bromiden, jodiden en cyaniden.

Afhankelijk van het gebruikte oplosmiddel, oxideert chromylchloride terminale alkenen tot aldehyden. Andere typen alkenen zullen geoxideerd worden tot alfa-chloorgesubstitueerde ketonen of derivaten ervan.

Chromylchloride valt tevens aromatisch of heterocyclisch gebonden methylgroepen aan, die via een Étard-reactie reageren tot aldehyden. Daarom wordt chromylchloride ook wel eens het Étard-reagens genoemd.

Chromylchloride ontleedt hevig bij contact met water, met vorming van giftige en corrosieve dampen, onder andere waterstofchloride, dichloor, chroom(VI)oxide en chroom(III)chloride. De stof is een sterke oxidator en reageert derhalve hevig met brandbare en reducerende stoffen. Het reageert hevig met niet-metaal-halogeniden, niet-metaal-hydriden, ammoniak en een aantal veelgebruikte oplosmiddelen zoals ethanol, di-ethylether, aceton en terpentijn. Chromylchloride tast vele metalen aan in aanwezigheid van water. Het is ook corrosief voor kunststoffen en kan in contact met brandbare stoffen brand veroorzaken.

De stof is corrosief voor de ogen, de huid en de luchtwegen en sterk irriterend voor de slijmvliezen. Inademing van de damp kan longoedeem veroorzaken. Deze stof is waarschijnlijk kankerverwekkend bij de mens.


</doc>
<doc id="1978883" url="https://nl.wikipedia.org/wiki?curid=1978883" title="Linkerventrikelhypertrofie">
Linkerventrikelhypertrofie

Linkerventrikelhypertrofie (LVH) is de verdikking van de wand van de linkerventrikel (linkerhartkamer).

Linkerventrikelhypertrofie wordt veroorzaakt door overmatige belasting van het hart. Dit kan bijvoorbeeld optreden bij

Linkerventrikelhypertrofie geeft op zichzelf geen klachten. Ze wordt opgespoord door medisch onderzoek, maar is dan wel een teken dat medische zorg noodzakelijk is.

De diagnose kan vermoed worden met lichamelijk onderzoek.
Op het elektrocardiogram (hartfilmpje) is linkerventrikelhypertrofie te herkennen doordat de elektrische impuls een andere weg moet nemen door de verdikte hartspier. We spreken van "repolarisatiestoornissen", maar omdat deze afwijkingen ook bij ischemie ( zuurstofgebrek ) van de hartspier optreden, spreekt men wel van "LVH met ischemie"; een foute term, want de repolarisatiestoornissen zijn in dit geval meestal geen teken van zuurstofgebrek in de hartspier. De repolarisatiestoornissen zijn bij linkerventrikelhypertrofie te vinden over de wand van de linkerkamer, dus afleidingen V4, V5 en V6; en bestaan er uit dat het voltage tussen S- en T-top te laag is (ST depressie) en de T-top afwijkend, bijvoorbeeld negatief. Bovendien geeft de hartspier op V4-V6 een te hoog voltage af in R en S; hierop berusten de "voltage criteria" (R in V5 of V6 > 30mm of S in V1 of V2 > 30mm of R of S in AVL en AVR > 20mm). 
Met echocardiografie kan men de diagnose zeker stellen door de dikte van de wand van de linkerkamer te meten.

Linkerventrikelhypertrofie is geen opzichzelfstaande ziekte, maar een symptoom van een ander probleem.
Bij hoge bloeddruk is het een teken van orgaanschade; men zal extra precies gaan letten op de hoogte van de bloeddruk en op andere cardiosvasculaire risicofactoren.



</doc>
<doc id="1978884" url="https://nl.wikipedia.org/wiki?curid=1978884" title="Adalimumab">
Adalimumab

Adalimumab, dat verkocht wordt onder de merknaam "Humira", is een ontstekingsremmer uit de groep van de tumornecrosefactor blokkers, meer met name TNF-alfa-remmers. Het is een monoklonaal antilichaam opgebouwd uit 1330 aminozuren.

TNF-alfa is een lichaams-eigen ontstekingseiwit, dat veelal betrokken is bij chronische ontstekingen van het maag-darm stelsel en de gewrichten. Door deze TNF-alfa te blokkeren wordt de ontsteking van het zieke lichaamsdeel geremd en kan er weer gezond weefsel worden aangemaakt Omdat de eiwitten worden geblokkeerd die bij ontstekingen zijn betrokken, zorgt adalimumab hierdoor voor een minder waakzaam immuunsysteem. Hierdoor dient de patiënt steeds attent te zijn op eerste tekenen van infecties of ziekte.

Adalimumab kan door zijn invloed op het immuunsysteem latent aanwezige infecties zoals TBC activeren. Vooraleer adalimumab wordt opgestart zal er dus steeds een tuberculinetest en een röntgenfoto van de thorax worden uitgevoerd. Enkel als deze test negatief is kan er beslist worden om adalimumab op te starten. Ook patiënten met hartaandoeningen worden grondig onderzocht, voordat deze behandeling wordt gestart.

Adalimumab is gemaakt uit 100% humane bestanddelen, dit in tegenstelling tot infliximab (remicade) dat voornamelijk uit muizen- en ratteneiwitten bestaat. Hierdoor vermindert de kans op allergische reacties aanzienlijk ten opzichte van het gebruik van infliximab.

Adalimumab wordt gebruikt bij de behandeling van de ziekte van Crohn, reumatoïde artritis, de ziekte van Bechterew, colitis ulcerosa, hidradenitis suppurativa en soms ook voor psoriasis.

De behandeling bij de ziekte van Crohn gebeurt in drie stappen, via onderhuidse injecties. De injectie gebeurt in een huidplooi, afwisselend in de arm, buik en bovenbenen. Indien men steeds op dezelfde plaats zou injecteren treedt er snel huidontsteking op. De prik van de injectie zelf is niet pijnlijk, maar bij het injecteren van het medicijn kan er wel een prikkelend gevoel ontstaan onder de huid. Het injecteren van adalimumab dient langzaam te gebeuren, over zo'n 30-tal seconden. Het opstartschema is als volgt:

Daarna wordt er tweewekelijks 40 mg adalimumab toegediend als onderhoudsbehandeling.

Zeer vaak voorkomende bijwerkingen zijn vooral roodheid en lichte ontsteking op de plaatst van de injectie. Vaak voorkomend is ontsteking van de luchtwegen, zoals longontsteking en bronchitis. Minder vaak komen huidafwijkingen, buikpijn, afwijkingen van het zenuwstelsel (zoals tremor) en haaruitval voor.

Adalimumab lijkt bij één op de drie patiënten antistofproductie op te wekken waardoor het middel sterk verminderde activiteit heeft.

Adalimumab dient steeds op een koele plaats te worden bewaard (de ideale temperatuur is tussen 2 en 8 graden C). Elke verpakking Adalimumab bestaat uit twe voorgevulde injectie- spuiten of pennen van 40 mg / 0,8 ml en twee ontstmettingsdoekjes, voor het desinfecteren van de injectieplaats.

Zowel in België als in Nederland wordt adalimumab vergoed door het ziekenfonds c.q. de zorgverzekering. Voor België is dat voor 95%, terwijl in Nederland 100% wordt terugbetaald. 

In België eist het ziekenfonds steeds een formulier van de maag-darm arts dat allereerst dient goedgekeurd te worden door een adviserend geneesheer, dit vanwege de hoge productiekosten van dit medicijn.


</doc>
<doc id="1978888" url="https://nl.wikipedia.org/wiki?curid=1978888" title="Ventrikelhypertrofie">
Ventrikelhypertrofie

Ventrikelhypertrofie is de verdikking van de wand van de hartkamers.
Verdikking van de wand van de linkerkamer komt het meeste voor, maar ook verdikking van de wand van de rechterkamer of van beide kamers komt voor.
De kamers van het hart pompen het bloed het hart uit, hetzij naar de longen (rechterkamer), hetzij via de aorta naar de rest van het lichaam (linker kamer).
Het hart is een spier die zich aanpast aan belasting. Ventrikelhypertrofie kan ook ontstaan als gevolg van sporten en zwangerschap. 
Ventrikelhypertrofie kan echter ook ontstaan als gevolg van te zware belasting van het hart door hypertensie (hoge bloeddruk, klepafwijkingen, hartinfarct en andere ziekten.

De diagnose kan vermoed worden met lichamelijk onderzoek.
Op het elektrocardiogram (hartfilmpje) is ventrikelhypertrofie te herkennen doordat de elektrische impuls een andere weg moet nemen door de verdikte hartspier, die bovendien een verhoogd voltage afgeeft.
Met echocardiografie kan men de diagnose zeker stellen door de dikte van de wand van de hartkamer te meten.


</doc>
<doc id="1979621" url="https://nl.wikipedia.org/wiki?curid=1979621" title="Chloorfluormethaan">
Chloorfluormethaan

Chloorfluormethaan (ook wel Freon 31 genoemd) is een halomethaan van fluor en chloor, met als brutoformule CHClF. De stof komt voor als een gas, dat op ongeveer 22 kilometer hoogte in kleine hoeveelheden (148 ppt) wordt teruggevonden in de aardatmosfeer.

Chloorfluormethaan wordt gebruikt als koelmiddel en heeft een ozonafbrekend vermogen van 0,02.



</doc>
<doc id="1980406" url="https://nl.wikipedia.org/wiki?curid=1980406" title="2,6-dichloorbenzonitril">
2,6-dichloorbenzonitril

2,6-dichloorbenzonitril (afgekort tot DBN of DCBN) is een zeer toxische organische verbinding met als brutoformule CHClN. De stof komt voor als witte kristallen met een kenmerkende geur, die onoplosbaar zijn in water. Het is een belangrijk metaboliet van chloorthiamide.

2,6-dichloorbenzonitril wordt gebruikt als herbicide. De stof en de werking werden ontdekt in het midden van het jaren '50 van de 20e eeuw. Handelsnamen van de stof zijn "Casoron, Decabane, Prefix D, Dyclomec, Niagara 5006" en "Norosac".

2,6-dichloorbenzonitril ontleedt bij verhitting of bij verbranding, met vorming van giftige en corrosieve dampen (onder andere waterstofchloride, waterstofcyanide, stikstofoxiden en fosgeen). Het reageert met sterke basen, waarbij 2,6-dichloorbenzamide gevormd wordt.



</doc>
<doc id="1980432" url="https://nl.wikipedia.org/wiki?curid=1980432" title="2,6-dichloor-4-nitroaniline">
2,6-dichloor-4-nitroaniline

2,6-dichloor-4-nitroaniline (afgekort tot DCNA) is organische verbinding met als brutoformule CHClNO. De stof komt voor als reukloze gele naaldvormige kristallen, die onoplosbaar zijn in water.

2,6-dichloor-4-nitroaniline kan rechtstreeks bereid worden uit 4-nitroaniline, door reactie met zoutzuur, natriumchloraat en natriumchloride.

2,6-dichloor-4-nitroaniline wordt gebruikt als fungicide, hoofdzakelijk tegen sclerotiënrot ("Sclerotinia sclerotiorum"). Handelsnamen van de stof zijn "Allisan, Botran" en "Ditranil".

2,6-dichloor-4-nitroaniline ontleedt bij verhitting of bij verbranding, met vorming van giftige en corrosieve dampen, onder andere stikstofoxiden en waterstofchloride.

De stof is irriterend voor de ogen, de huid en de luchtwegen.



</doc>
<doc id="1980469" url="https://nl.wikipedia.org/wiki?curid=1980469" title="Geïndexeerde kleuren">
Geïndexeerde kleuren

Geïndexeerde kleuren is een techniek die toelaat om digitale afbeeldingen te bewaren zodat computergeheugen en opslagruimte bespaard kan worden. Tegelijkertijd worden beeldschermververstijden versneld. Wanneer een afbeelding op deze manier wordt opgeslagen wordt de kleurinformatie niet direct opgeslagen op de pixel van de afbeelding maar op een apart datadeel namelijk een “palet”. Dit is een rij van kleuren waarvan elk element een andere kleur is en geïndexeerd wordt afhankelijk van de plaats dat het inneemt binnen het palet. Op deze manier hoeft de pixel niet de volle specificaties van de kleur te bevatten maar is het genoeg om te verwijzen naar de plaats die de kleur inneemt binnen het palet. 

Het palet zelf bevat vrij weinig verschillende kleuren. In de meeste gevallen zijn 4, 16, 256 het meest voorkomende (allemaal machten van 2). Deze limitaties worden vaak opgelegd door de architectuur van de hardware waar de geïndexeerde kleurenafbeeldingen voor bestemd zijn.

Geïndexeerde kleuren besparen veel geheugen/opslagruimte en of versturingstijd; bij truecolor heeft elke pixel 24 Bits nodig oftewel 3 Bytes. Een 640x480 VGA resolutie, truecolor ongecomprimeerde afbeelding heeft 640x480x3 = 921,600 bytes nodig. Als we de kleuren van de afbeelding limiteren tot 256 met behulp van een kleurenpalet heeft elke pixel nog slechts 8 bits nodig, of elk 1 byte. Zo heeft dezelfde afbeelding nu slechts 640x480x1 = 307,200 bytes, plus 256x3 = 768 bytes nodig om het kleurenpalet op te slaan. Dit resulteert in ongeveer 1/3 van de originele opslaggrootte. Kleinere paletten (4-bit, 16-bit) kunnen de afbeelding nog meer comprimeren maar dit gaat ten koste van de kwaliteit.
Geïndexeerde kleuren werden gebruikt in de vroege gepersonaliseerde gebruikscomputers (personal computer) en schermadapters om de kosten van de hardware te drukken op gebied van geheugen en opslagruimte.

Het grootste nadeel van geïndexeerde kleuren is de beperking van gelijkaardige kleuren per afbeelding. Kleine 4- of 16-bit kleurpaletten zijn acceptabel voor kleine of eenvoudige afbeeldingen maar niet voor sterk gedetailleerde afbeeldingen. Sommige handige methodes zoals kwantisatie, anti-aliasing en dithering kunnen de kwaliteit verder verbeteren tot op een acceptabel niveau. 

ISBN 0-470-85890-7



</doc>
<doc id="1980620" url="https://nl.wikipedia.org/wiki?curid=1980620" title="N,N-dimethylaniline">
N,N-dimethylaniline

"N,N"-dimethylaniline (DMA), soms dimethylaminobenzeen, maar meestal kortweg dimethylaniline genoemd, is een toxische organische verbinding met als brutoformule CHN. De stof komt voor als een gele olieachtige vloeistof, die zeer slecht oplosbaar is in water. De vloeistof wordt bruin bij blootstelling aan lucht. De aanduiding "N,N-" geeft aan dat de twee methylgroepen aan het stikstofatoom van de aminefunctie zijn gebonden en niet, zoals bij xylidine, aan de benzeenring.

"N,N"-dimethylaniline werd voor het eerst bereid door August Wilhelm von Hofmann in 1850. Dat gebeurde door aniline te verhitten met joodmethaan:

DMA wordt tegenwoordig industrieel bereid door alkylering van aniline met methanol, in aanwezigheid van een zure katalysator:

Als methyleringsreagens kan in plaats van methanol ook dimethylether gebruikt worden.

"N,N"-dimethylaniline ondergaat een aantal typische reacties voor aniline. Het is een zwakke base en reactief tegenover elektrofielen. Zo kan het bijvoorbeeld genitreerd worden tot tetryl. De aminefunctie kan reageren met methyleringsreagentia, om zo het overeenkomstige quaternair ammoniumzout te vormen.

"N,N"-dimethylaniline dient als precursor voor de synthese van bepaalde kleurstoffen, waaronder malachietgroen en methylviolet. Het wordt ook, zoals N,N-dimethyl-p-toluïdine, gebruikt als polymerisatie-katalysator bij de bereiding van polyesters en vinylester-harsen. "N,N"-dimethylaniline is ook een uitgangsstof voor de productie van tetryl, een hoog-explosief.

"N,N"-dimethylaniline ontleedt bij verhitting, met vorming van zeer giftige dampen (aniline en stikstofoxiden). Het reageert (hevig) met oxiderende stoffen, sterke zuren, zuurhalogeniden, zuuranhydriden, chloorformiaten en halogeenverbindingen, waardoor brand kan ontstaan.

De stof kan effecten hebben op het bloed, met als gevolg de vorming van methemoglobine. Blootstelling ver boven de toegestane grenzen kan het bewustzijn verminderen. Bij inhalatie van de dampen of inslikken van de vloeistof kan longoedeem optreden.




</doc>
<doc id="1981465" url="https://nl.wikipedia.org/wiki?curid=1981465" title="Ellen Meliesie">
Ellen Meliesie

Elisabeth Johanna Wilhelmina (Ellen) Meliesie (Zwolle, 2 januari 1963) is een voormalige Nederlandse roeister. Ze vertegenwoordigde Nederland verschillende malen bij grote internationale wedstrijden. Ze werd wereldkampioene roeien op het onderdeel "lichte dubbel-twee". Ook nam ze eenmaal deel aan de Olympische Spelen, maar won bij die gelegenheid geen medaille.

Haar beste prestatie leverde ze in 1988 op de wereldkampioenschappen roeien in Milaan. Vanwege de Olympische Spelen werd er dat jaar alleen in de lichte klasse gestreden. Met een tijd van 7.11,85 veroverde ze met haar roeipartner Laurien Vermulst een gouden medaille bij de lichte dubbel-twee.

In 1996 maakte ze op 33-jarige leeftijd haar olympische debuut op de Olympische Spelen van Atlanta. Met Laurien Vermulst kwam ze uit op het roeionderdeel lichte dubbel-twee. De roeiwedstrijden werden gehouden op Lake Lanier, 88 kilometer noordoostelijk van Atlanta. Via de series (7.32,30), herkansing (7.00,17) en de halve finale (7.19,02) drongen ze door tot de finale. Daar moesten ze met een tijd van 7.21,92 genoegen nemen met een vierde plaats. Deze wedstrijd werd gewonnen door het Roemeense tweetal in 7.12,78.

Meliesie was in haar actieve tijd aangesloten bij de "Zwolsche Roei & Zeil Vereniging". Ze werd fysiotherapeut.

Sinds enige jaren werkt Meliesie als fysiotherapeut bij Landstede Basketbal.




</doc>
<doc id="1981524" url="https://nl.wikipedia.org/wiki?curid=1981524" title="Nicotinebitartraat">
Nicotinebitartraat

Nicotinebitartraat (kortweg ook nicotinetartraat genoemd) is een zeer toxische organische verbinding met als brutoformule CHNO. De stof komt voor als een witte schilferige vaste stof, die zeer goed oplosbaar is in water.

Nicotinebitartraat is een zuivere en zeer stabiele bron van nicotine. Het komt ook voor als dihydraat.

Nicotinebitartraat ontleedt bij verhitting en verbranding, met vorming van giftige dampen (stikstofoxiden en koolstofmonoxide). Het reageert hevig met sterk oxiderende stoffen.

Nicotinebitartraat is irriterend voor ogen, de huid en de luchtwegen. De stof kan effecten hebben op het centraal zenuwstelsel, met als gevolg stuiptrekkingen en ademhalingsfalen. Blootstelling aan een hoge dosis kan de dood veroorzaken.




</doc>
<doc id="1981987" url="https://nl.wikipedia.org/wiki?curid=1981987" title="Bijnierschorscarcinoom">
Bijnierschorscarcinoom

Bijnierschorscarcinoom (of bijnierschorskanker) is een zeldzame en agressieve ziekte met een incidentie van ongeveer 20-30 patiënten per jaar in Nederland. De ziekte komt met name voor op kinderleeftijd en tussen de 40 en 50 jaar. Bij kinderen is de ziekte vaak geassocieerd met erfelijke syndromen zoals Beckwith-Wiedeman- en Li-Fraumeni-syndroom, bij volwassenen is vaak sprake van sporadisch ontstane tumoren. Over het algemeen hebben deze tumoren een zeer slechte prognose met een gemiddelde 5-jaarsoverleving variërend van 16-38%. Ondanks deze slechte prognose worden er ook patiënten beschreven die meer dan 20 jaar na diagnose nog leven. Tot op heden is er geen verklaring gevonden voor deze verschillen in overleving en is de individuele prognose van patiënten niet op voorhand te bepalen. Daarnaast zijn de behandelingsmogelijkheden summier en is men op zoek naar beter.

De bijnierschors bestaat uit 3 lagen; de zona glomerulosa, zona fasciculata en de zona recticularis. Ieder van deze lagen is verantwoordelijk voor de productie van hormonen (respectievelijk mineralocorticoïden, glucocorticoïden en androgenen). Ongeveer 60% van de patiënten met een bijnierschorscarcinoom presenteert zich met een hormonaal syndroom, dat wil zeggen symptomen of klachten passend bij veranderingen in de hormoonhuishouding. Afhankelijk van de betrokkenheid van de verschillende schorsdelen, presenteren patiënten zich met het syndroom van Cushing (overproductie corticosteroïden) al dan niet in combinatie met virilisatie (overproductie van androgenen), feminisatie (overproductie van oestrogenen) of het syndroom van Conn (overproduktie van mineralocorticosteroïden). In de meerderheid van de patiënten (45%) is sprake van het syndroom van Cushing. Het syndroom van Cushing kan typische uiterlijke kenmerken geven zoals de buffalo-hump en een vollemaansgezicht, maar kan zich ook presenteren met spierzwakte in de armen en het ontstaan van hoge bloeddruk en diabetes.

Patiënten met niet-functionele tumoren (d.w.z. geen hormoonoverproduktie) hebben vaak geen klachten, totdat de tumor zo groot wordt dat hij voelbaar is. Ook worden dit soort tumoren wel eens per toeval ontdekt op een CT-scan die voor een andere reden gemaakt werd. De ziekte wordt vaak in een laat stadium vastgesteld omdat deze patiënten geen klachten ondervinden, in tegenstelling tot patiënten met hormonale overproductie.

De diagnostiek van bijnierschorstumoren is gericht op het uitsluiten dan wel aantonen van kwaadaardigheid en hormonale overproductie. Op basis van verschillende kenmerken op een CT-scan kan de verdenking op het bestaan van een maligniteit worden bevestigd. In de meerderheid van de gevallen is op basis van de scan vast te stellen of het gaat om een bijnierschorsadenoom of carcinoom. Zo zijn bijnierscorscarcinomen vaak grillig van vorm, wisselend van samenstelling en meestal groter dan 4 cm. Een bijnierschorsadenoom ziet er vaak regelmatiger en egaal uit. De aanvullende hormonale screening is gericht op het aantonen van hormonale overproductie. Tot de standaard hormonale screening behoren de dexamethason-1 mg-test, cortisol in 24 uurs-urine, DHEA-S, 17-OH-progesteron, androsteendion, testosteron en 17ß-oestradiol. Bij het bestaan van hoge bloeddruk wordt er ook een aldosteron- en renine-ratio bepaald.

Toch is de differentiatie tussen adenoom (goedaardige tumor) en carcinoom (kwaadaardig tumor) soms lastig. Het steroïdprofiel in de urine kan dit probleem in de meerderheid van de gevallen oplossen. Het steroïdprofiel toont alle voorlopers van de steroïden geproduceerd in de bijnier. Bijnierschorscarcinomen laten vaak een kenmerkende "handtekening" achter in de urine. Zo wordt er toegenomen pregnenolon, 17OH-pregnenolon, progesteron en androgeen metabolieten in ongeveer 86% van de bijnierschorscarcinomen gezien. Ook de meerderheid van de klinisch niet functionele tumoren heeft een afwijkend steroïdprofiel. 

De meest gebruikte indeling voor bijnierschorscarcinomen is de Ens@t-stadiëring. Dit systeem werd in 2008 voorgesteld als vervanger van de in 2004 geïntroduceerde TNM-classificatie. Voorstanders van de Ens@t-stadiëring betogen dat deze classificatie een betrouwbaarder prognose geeft dan het andere systeem .

De enige kans op genezing is een complete operatieve verwijdering van de tumor (R0-resectie). Operatie is een behandelingsoptie die in alle stadia van de ziekte overwogen moet worden. Complete resectie bij lokaal en lokaal invasieve tumoren leidt tot een gunstigere prognose. Ook in geval van uitgezaaide ziekte moet de mogelijkheid tot resectie bekeken worden. Wanneer complete resectie niet mogelijk is, kan het weghalen van zo veel mogelijk tumor verlichting van klachten geven bij patiënten met veel last van hormonale overproductie.

De tumoren worden in principe via een open buikoperatie verwijderd. Het is bij deze operaties van belang dat de tumor in zijn geheel wordt weggenomen en niet kapot gaat tijdens de operatie. Wanneer er tumor achterblijft of wanneer er tumorfragmentjes (zogenaamde 'spill') in de buikholte terechtkomen, is er een grote kans op het ontstaan van uitzaaiingen. Omdat deze eerste operatie het verschil kan maken tussen een kans op genezing en een palliatieve behandeling, is het belangrijk dat deze wordt uitgevoerd door een ervaren chirurg in een ziekenhuis waar men bekend is met deze zeldzame ziekte, bijvoorbeeld in een ziekenhuis aangesloten bij het Bijnier Netwerk Nederland.

Mitotane (o,p'DDD) is het meest gebruikte en enige geregistreerde medicijn voor de behandeling van vergevorderd (stadium 3 en 4) bijnierschorscarcinoom en heeft mogelijk ook een waarde bij de adjuvante behandeling na complete resectie. Het is een isomeer van de insecticide DDT (dichloordifenyltrichloorethaan). Het zorgt na inname voor afbraak van de bijnierschors. Daarnaast remt het de omzetting van cholesterol naar pregnenolon en 11-deoyxcortisol naar cortisol en is hierdoor zeer efficiënt voor de behandeling van symptomen ten gevolge van hypercortisolisme. De werking van mitotane en de reactie van het menselijk lichaam daarop is complex en de exacte onderliggende mechanismen zijn nog niet bekend. Tumorrespons wordt gezien in ongeveer 25-30% van de patiënten, waarbij gericht wordt op het behalen van een mitotaneconcentratie in het bloed tussen de 14–20 mg/L. Uit onderzoek is namelijk gebleken dat respons op therapie optimaal is in patiënten met spiegels boven de 14 mg/L.

Mitotane heeft ook nadelen: 80% van de patiënten ervaart bijwerkingen. De meest voorkomende bijwerkingen zijn; misselijkheid, braken en diarree. Daarnaast treden met name bij hogere spiegels (>20 mg/l) neurologische stoornissen op zoals evenwichts- en concentratiestoornissen. Deze gaan weer weg als de mitotaneconcentratie in het bloed daalt. Ondanks het vaak voorkomen van bijwerkingen zijn deze goed te verhelpen door het gebruik van anti-emetica en anti-diarrhoica.

Omdat mitotane de bijnier vernietigt, ontstaat bij alle patiënten bijnierschorsinsufficiëntie. Omdat de bijnier normaal gesproken hormonen produceert die essentieel zijn voor het leven, moeten deze patiënten deze hormonen in tabletvorm innemen.

De rol van chemotherapie in de behandeling van bijnierschorscarcinoom is beperkt. Bijnierschorscarcinomen zijn erg resistent voor verschillende chemotherapieschema's. De effectiviteit van de meest belovende chemotherapieën Etoposide Doxorubicine Cisplatine en Streptozotocine, beiden in combinatie met mitotane, zijn recent onderzocht in een internationale studie (FIRM-ACT). Momenteel zijn de benodigde 300 patiënten geïncludeerd en is de randomisatie gesloten. Resultaten van deze studie zullen in 2011 volgen.
Tot op heden blijft mitotane dus het enige bewezen effectieve medicijn voor de behandeling van bijnierschorscarcinoom.

Naast bovengenoemde behandelingen waarvan de (weliswaar beperkte) effectiviteit reeds bewezen is, lopen er wereldwijd ook enkele onderzoeken om nieuwe geneesmiddelen te testen. In Amerika, Italië, Duitsland, Frankrijk en Nederland kunnen patiënten meedoen aan de OSI-trial, een initiatief van de Amerikaanse farmaceut OSI-pharmaceuticals. Dit is een placebo-gecontroleerde studie waarin de werkzaamheid van een IGF-1 receptor blokker wordt getest. Het blokkeren van deze receptor is een relatief nieuw inzicht dat in meerdere kankersoorten wordt onderzocht.

Vanwege de zeldzaamheid van bijnierschorscarcinoom is nationale en internationale samenwerking van groot belang. In 2004 is het Bijnier Netwerk Nederland opgericht. Dit samenwerkingsverband van oncologen, endocrinologen, chirurgen, pathologen en basale onderzoekers heeft als primair doel de diagnostiek en behandeling van patiënten met bijnierschorscarcinoom in Nederland te verbeteren. Het netwerk bestaat uit alle universitaire centra en coördinerend centrum Maxima Medisch Centrum in Eindhoven. Zo zijn alle regio's voorzien van minimaal één centrum. Door de oprichting van dit netwerk wordt kennis omtrent de ziekte gebundeld en verspreid. Wanneer er een nieuwe patiënt gediagnosticeerd wordt, is het de bedoeling dat de behandeling in overleg met of in een regiocentrum plaatsvindt. Patiënten krijgen hierdoor een optimale behandeling door 'up-to-date' dokters. Tevens draagt deze samenwerking bij aan eigen wetenschappelijk onderzoek en participatie aan internationale trials en samenwerkingsverbanden zoals ENS@T.

Sinds 2007 heeft het netwerk ook een website met informatie omtrent de ziekte, nieuwe ontwikkelingen en nieuwe trials zowel voor professionals als voor patiënten.



</doc>
<doc id="1982072" url="https://nl.wikipedia.org/wiki?curid=1982072" title="Adapaleen">
Adapaleen

Adapaleen is een derde generatie retinoïde hoofdzakelijk gebruikt in de behandeling van acne. Adapaleen wordt verkocht onder de merknamen Differin en in India als Adaferin.


</doc>
<doc id="1982137" url="https://nl.wikipedia.org/wiki?curid=1982137" title="Tretinoïne">
Tretinoïne

Tretinoïne of retinolzuur is het carbonzuur van retinol (vitamine A).

Het wordt in de geneeskunde gebruikt om acne, melasma en andere huidaandoeningen te behandelen. In sommige landen is het in de vrije verkoop als cosmeticum voor de huid. De toediening is hier lokaal in een concentratie van 0,05% als standaard.

De werking berust waarschijnlijk op het veroorzaken van ontstekingsachtige veranderingen in de epidermis en het follikelepitheel waardoor versnelde productie van hoorncellen ontstaat, die tevens een minder sterke binding met elkaar hebben. Hierdoor worden deze cellen makkelijker via de follikelopening afgestoten en wordt de vorming van comedonen voorkomen.

Het wordt ook gebruikt als adjuvans bij een bepaalde vorm van acute myeloïde leukemie (AML-M3). Dit is bloedkanker waarbij er te veel van een bepaald soort witte bloedcellen wordt gemaakt. Bij voortgezet gebruik kan door inductie middels het cytochroom P450 een versnelde afbraak optreden. De dosering van Vesanoid is 2 keer per dag op basis van het lichaamsoppervlak.



</doc>
<doc id="1988298" url="https://nl.wikipedia.org/wiki?curid=1988298" title="Juristenvereniging Pro Vita">
Juristenvereniging Pro Vita

De Juristenvereniging Pro Vita (JPV) is een Nederlandse vereniging van juristen. De vereniging huldigt op het gebied van medische ethiek de zogenaamde "pro-life-standpunten": vanaf de bevruchting is er sprake van beschermwaardig leven, en ook rondom het levenseinde moet het leven zo veel mogelijk beschermd worden.

De JPV is in 1983 opgericht. Ze ziet het recht op leven als een algemeen beginsel, onafhankelijk van de levensovertuiging. De leden hebben verschillende levensovertuigingen; de vereniging staat ook open voor niet-juristen die de doelstellingen onderschrijven. De vereniging had in augustus 2010 150 leden.

De JPV zet zich vanuit bovenstaande visie in voor juridische bescherming van het leven van:

De vereniging huldigt het standpunt dat de overheid de plicht heeft het "recht op leven" voor een ieder en in het bijzonder voor de genoemde groepen te waarborgen en beroept zich daarvoor op het Europees Verdrag voor de Rechten van de Mens.

De JPV tracht zijn doelstellingen te bereiken door o.a.




</doc>
<doc id="1988622" url="https://nl.wikipedia.org/wiki?curid=1988622" title="Lysobacter">
Lysobacter

Lysobacter is een geslacht van gram-negatieve bacteriën. Het behoort tot de familie Xanthomonadaceae in de stam van de Proteobacteriën. Een aantal Lysobactersoorten zou voor biologische bestrijding van plantenziekten gebruikt kunnen worden.

Het geslacht kent 24 beschreven soorten: 


</doc>
<doc id="1991317" url="https://nl.wikipedia.org/wiki?curid=1991317" title="Henricus Regius">
Henricus Regius

Henricus Regius, oorspronkelijk "Hendrik de Roy", in het Frans vertaald als "Henri Le Roy" (Utrecht, 29 juli 1598 - aldaar, 19 februari 1679) was een filosoof, arts en hoogleraar plant- en geneeskunde uit de Republiek der Zeven Verenigde Nederlanden. Hij was de voornaamste voorvechter van de ideeën van René Descartes in Nederland en correspondeerde tussen 1638 en 1646 met hem over beider werk.

Regius stond ook het heliocentrisme van Nicolaas Copernicus voor. Door zijn bestrijding van de leer van Aristoteles kwam hij in conflict met de Universiteit Utrecht (vooral Gisbertus Voetius) en de vroedschap aldaar. Descartes steunde Regius in deze "Querelle d'Utrecht".

Hij was een van de eersten die de bloedsomloop begrepen. Door zijn afwijzing van aangeboren ideeën en zijn visie op een organische verbinding tussen lichaam en geest was hij een onafhankelijk Cartesiaan en een voorloper van Baruch de Spinoza.

Na publicatie van Regius' boek over natuurfilosofie "Fundamenta physices" in 1646 tegen het advies van Descartes in scheidden hun wegen.

Geboren in een welgestelde brouwersfamilie studeerde Regius in Franeker, Groningen, Leiden, Montpellier en Padua, waar hij promoveerde in de geneeskunde. Daarna was hij stadsarts in Utrecht, rector van de Latijnse school in Naarden en weer stadsarts in Utrecht, voor hij in 1639 hoogleraar aan de Universiteit Utrecht werd. Nog datzelfde jaar stichtte Regius in Utrecht op het bolwerk Sonnenborgh een medicinale kruidentuin (de voorloper van de Oude Hortus). Lambert van Velthuysen was een leerling van Regius. In 1649 en 1662 was Regius rector magnificus. In 1673 werden Regius en anderen door de Franse bezetters van Utrecht gegijzeld om de Utrechtse overheid tot betaling van een heffing te dwingen. In 1674 keerde hij ongedeerd terug.

Onder meer



</doc>
<doc id="1991557" url="https://nl.wikipedia.org/wiki?curid=1991557" title="Blindisme">
Blindisme

Blindisme is een verzamelnaam voor verschijnselen die met name bij blinde kinderen kunnen worden waargenomen. Blindisme kan zich ook voordoen bij normaal ziende kinderen, autistische kinderen of kinderen met een mentale handicap. Om die reden kan blindisme als een te eenzijdige naam worden beschouwd.

Vormen van blindisme variëren van het heen en weer wiegen van het lichaam, het draaien van het hoofd, in het oog wrijven of hoofdschudden (headbangen) tot rondtollen of met de vingers klikken of schieten. Deze bewegingen zijn repetitief en in principe doelloos maar kunnen ontspannend of geruststellend zijn voor het kind bij onrustige situaties.

Oorzaken van blindisme kunnen zijn:

Blindisme kan leiden tot nadelige gevolgen wanneer het niet wordt afgeleerd. Kinderen kunnen gepest worden of sociaal geïsoleerd raken wanneer zij vormen van blindisme vertonen ten opzichte van andere kinderen. Voortdurend in de ogen wrijven leidt uiteraard tot irritatie van het oogoppervlak en mogelijk tot permanente schade.

Ouders zijn vaak onbekend met methoden om blindisme te voorkomen of te stoppen om de ontwikkeling van effectief en accuraat gebruik van de zintuigen te stimuleren. Hiervoor is ondersteuning van specialisten vereist.


</doc>
<doc id="1991757" url="https://nl.wikipedia.org/wiki?curid=1991757" title="Philippine Heart Center">
Philippine Heart Center

Het Philippine Heart Center (PHC) is een overheidsziekenhuis in de Filipijnse stad Quezon City dat gespecialiseerd is hart- en vaatziekten. Het ziekenhuis werd in 1975 opgericht middels een decreet van president Ferdinand Marcos met de bedoeling om de Filipijnen van een vooraanstaand ziekenhuis op het gebied van hart- en vaatziekten te voorzien.

Het PHC is gehuisvest in vier gebouwen op een terrein van 2,7 hectare aan East Avenue in Diliman, Quezon City en heeft een capaciteit van 283 bedden.


</doc>
<doc id="1992820" url="https://nl.wikipedia.org/wiki?curid=1992820" title="Dalteparine">
Dalteparine

Dalteparine is een klein-moleculaire (of laag-moleculaire) heparine. Het wordt verkocht onder de merknaam Fragmin door Pfizer. Zoals andere laag-moleculaire heparines, wordt dalteparine gebruikt in de behandeling van of ter voorkoming van trombose. Het wordt in de thuissituatie alleen subcutaan gebruikt. Als er te veel Fragmin is toegediend kan dit tegengegaan worden door protamine toe te dienen.



</doc>
<doc id="1992926" url="https://nl.wikipedia.org/wiki?curid=1992926" title="Crimidine">
Crimidine

Crimidine (ISO-naam) is een convulsans, een middel dat krampen en/of epileptische aanvallen veroorzaakt. Het is een snelwerkende, zeer toxische stof. De letale dosis voor mensen bij orale inname is wellicht minder dan 5 milligram per kilogram lichaamsgewicht. Crimidine wordt gebruikt als rodenticide in lokvoer om muizen of woelratten te verdelgen. Het gehalte aan crimidine in de lokkorrels is 0,1%. "Castrix" is een commercieel product met crimidine.

Crimidine is een antagonist van vitamine B6 (pyridoxal). Enkele uren na het innemen van crimidine verschijnen de eerste symptomen van vergiftiging: braken, verstoring van het evenwicht, gevolgd door epileptische aanvallen die elkaar met tussenpauzes opvolgen. Zonder behandeling zal het dier sterven tijdens een van deze aanvallen. Vitamine B6 is het specifieke tegengif voor crimidine.


</doc>
<doc id="1993714" url="https://nl.wikipedia.org/wiki?curid=1993714" title="Tandprotheticus">
Tandprotheticus

Tandprotheticus is een paramedisch beroep. In België wordt het beroep denturist genoemd maar heeft het geen officiële erkenning. In Nederland, Zwitserland, Finland en Denemarken is de titel tandprotheticus wettelijk beschermd.

Een tandprotheticus onderscheidt zich van een tandtechnicus op de volgende punten:

In België bestaat sinds 1971 een opleiding. Deze duurt drie jaar en wordt op zaterdag gegeven in het Instituut voor Tandprothesisten te Antwerpen. Toelatings vereiste is een diploma tandtechnicus. De beroepsvereniging heet Unie Belgische gediplomeerde Denturisten - Union Belge Denturists Diplomé (UBDD).

Een tandprotheticus werkt volgens een beroepscode en voldoet aan de kwaliteitseisen die in de Wet BIG in artikel 34 zijn gesteld. Er is geen tuchtrecht voorgeschreven. De beroepsorganisatie is de Organisatie van Nederlandse Tandprothetici (O.N.T.) die sinds 1997 is erkend door de Nederlandse overheid. Ze beheerd het register van afgestudeerde tandprothetici. Het lidmaatschap van de O.N.T. is niet verplicht. De beroepscodex voor de tandprotheticus waarin de regels voor goede praktijk en ethiek zijn vastgelegd is een leidraad voor kwaliteit. Er is een vergoedingsregeling in het kader van de mondzorg volgens de basiszorgverzekering.

In Nederland wil men aan de Hogeschool Utrecht met een vierjarige HBO-opleiding beginnen. De toelatingseis voor de opleiding is een diploma tandtechnicus.

De werkzaamheden van een tandprotheticus zijn:



</doc>
<doc id="1993801" url="https://nl.wikipedia.org/wiki?curid=1993801" title="Calciumperoxide">
Calciumperoxide

Calciumperoxide is het peroxide van calcium en heeft als brutoformule CaO. De stof komt voor als een wit tot geel poeder, dat onoplosbaar is in water. Het is goed oplosbaar in zuren, waarbij waterstofperoxide wordt gevormd.

Calciumperoxide wordt bereid uit reactie van een goed in water oplosbaar calciumzout (zoals calciumchloride of calciumnitraat) met waterstofperoxide en een basische oplossing (zoals natriumhydroxide of ammoniak). Op grotere schaal (zoals in de industrie), wordt het gewonnen uit reactie calciumhydroxide en waterstofperoxide:

Calciumperoxide is een kristallijne vaste stof die een tetragonale kristalstructuur bezit. Het behoort tot ruimtegroep "P4/mcc". De parameters van de eenheidscel bedragen:

Calciumperoxide komt meestal als octahydraat voor. Dit kristalwater kan echter verdreven worden door het te verwarmen boven 130°C. De waterige oplossing reageert basisch (p"K" = 12,5), doordat het in water hydrolyseert:

Calciumperoxide wordt gebruikt als voedingsadditief (meer bepaald als broodverbeteraar) en draagt het E-nummer 930. Het wordt verwerkt in tandpasta en kauwgom als antisepticum. Verder wordt het in de landbouw gebruikt als meststof, als stabilisator in de rubberindustrie en als ontsmettingsmiddel in de tandheelkunde.




</doc>
<doc id="1994114" url="https://nl.wikipedia.org/wiki?curid=1994114" title="Peter Carmeliet">
Peter Carmeliet

Peter baron Carmeliet (Leuven, 8 december 1959) is een Vlaams doctor in de geneeskunde en gewoon hoogleraar aan de Katholieke Universiteit Leuven. Hij is tevens "scientific director" binnen het Vlaams Instituut voor Biotechnologie (VIB).

Hij studeerde af in 1984 als arts aan de KU Leuven en volgde nadien meerdere stages in en kreeg onderzoeksbeurzen aan onder meer de campus van Baltimore van de University of Maryland, Harvard Medical School en het Whitehead Institute van het Massachusetts Institute of Technology (MIT). In 1989 promoveerde hij aan de KU Leuven. Hij is auteur of coauteur van honderden gepubliceerde onderzoeksrapporten in de voornaamste wetenschappelijke tijdschriften, met veelvuldige citaties door collega's. Hij kreeg aanvullende aanstellingen in onder meer de Universiteit Maastricht (CARIM) en de Medical School van Dartmouth College.

Aan de KU Leuven leidt hij het "VIB Vesalius Research Centre" binnen het "Departement Moleculaire en Cellulaire Geneeskunde". Hij levert baanbrekend werk in de angiogenese, het onderzoek van de groei en de functie van bloedvaten. Angiogenese vindt plaats bij de embryovorming, maar kan ook in gang gezet worden bij wondherstel en gestart worden door tumorcellen. Zijn onderzoek naar angiogenese leverde in samenwerking met Désiré Collen "anti-PLGF" op, een middel dat kankertumoren zuurstof en voedsel ontneemt door in te werken op de betrokken bloedvaten. De remmer treedt op tegen PLGF, de "PLacental Growth Factor". Het middel is effectief bij sommige kankers, oogziektes en is gemakkelijk via de bloedbaan toe te dienen. Ingevolge zijn onderzoek rond angiogeneseremmers voor de "VEGF"-groeifactoren ("vascular endothelial growth factor") zijn er ook vooruitzichten op een werkend geneesmiddel dat kan helpen bij de stabilisatie van amyotrofe laterale sclerose.

In 2001 werd hem een "Unrestricted Bristol Myers Squibb Grant" toegewezen. In 2002 werd hij de laureaat van de Francquiprijs. In 2005 werd hem samen met Désiré Collen de InBev-Baillet Latour Gezondheidsprijs toegekend. In 2010 kreeg hij voor baanbrekend medisch onderzoek de Ernst Jung-Preis für Medizin. Ook in 2010 werd hem door het Fonds voor Wetenschappelijk Onderzoek een "Excellentieprijs" toegekend, de "prijs Dr. Joseph Maisin voor fundamenteel biomedische wetenschappen".

Carmeliet woont in Blanden, is gehuwd en vader van drie kinderen.

In 2015 kreeg hij vergunning van erfelijke adel met de persoonlijke titel van baron.


</doc>
<doc id="1994455" url="https://nl.wikipedia.org/wiki?curid=1994455" title="C-boog">
C-boog

Een C-boog is een röntgenapparaat dat eruitziet als een C. Het apparaat wordt gebruikt op de operatiekamer tijdens trauma- en orthopedische chirurgie of tijdens pijnbestrijding waarbij in de rug geprikt wordt. Door tijdens de ingreep de patiënt met straling door te lichten, zodat het lichaamsgebied via een monitor in beeld wordt gebracht, kan de arts goed zien hoe hij moet handelen. Er zijn ook C-bogen met 3D-beeldvormende technieken. Daarmee wordt de kwaliteit en veiligheid bij chirurgische ingrepen beter. Doordat een C-boog als het ware om de patiënt heen kan draaien, kunnen alle gebieden makkelijk en snel in beeld worden gebracht.


</doc>
<doc id="1994609" url="https://nl.wikipedia.org/wiki?curid=1994609" title="Gonapofyse">
Gonapofyse

De gonapofyse is een aanhangsel van het achterlijf van insecten. Het is altijd een gepaarde structuur maar omdat bij een aantal insecten de aanhangsels zijn vergroeid doen de gonapofysen soms lijken aan een enkelvoudige structuur. Bij de larven van waterjuffers zijn de drie aanhangsels geveerd en dienen voor de ademhaling, ze zijn omgevormd tot kieuwachtige structuren. Bij de sabelsprinkhanen zijn de aanhangsels vergroeid tot een puntig (sabelachtig) geheel en dienen om de eitjes in plantenstengels af te zetten. 


</doc>
<doc id="1994786" url="https://nl.wikipedia.org/wiki?curid=1994786" title="Kobalt(II)sulfaat">
Kobalt(II)sulfaat

Kobalt(II)sulfaat (CoSO) is een hygroscopisch kobaltzout van zwavelzuur. De stof komt voor als rode kubische kristallen, die goed oplosbaar zijn in water. Kobalt(II)sulfaat komt ook voor als monohydraat, hexahydraat en heptahydraat. Dit laatste is niet rood maar eerder paars van kleur.

Kobalt(II)sulfaat is een natuurlijk voorkomende verbinding. Een aantal hydraten komt voor als mineralen:

Kobalt(II)sulfaat kan bereid worden door reactie van kobalt, kobalt(II)oxide, kobalt(II)hydroxide of kobalt(II)carbonaat en zwavelzuur:

Kobalt(II)sulfaat wordt gebruikt als kleurstof voor porselein en glas, bij de synthese van andere kobaltverbindingen en als additief bij bodemmeststoffen en diervoeder.

Wanneer ammoniak wordt toegevoegd aan een oplossing van kobalt(II)sulfaat, dan slaat het paarse dubbelzout ammoniumkobalt(II)sulfaat (als hexahydraat) neer. Het is hierin vergelijkbaar met de overeenkomstige ijzerverbinding waarmee ammoniumsulfaat Mohrs zout vormt.

Kobalt(II)sulfaat is toxisch en mogelijk ook carcinogeen voor de mens. Het is door het IARC ondergebracht in klasse 2B.



</doc>
<doc id="1994836" url="https://nl.wikipedia.org/wiki?curid=1994836" title="Ammoniummetavanadaat">
Ammoniummetavanadaat

Ammoniummetavanadaat (NHVO) is een hygroscopisch ammoniumzout van vanadium. De stof komt voor als een wit-beige tot lichtgeel hygroscopisch kristallijn poeder, dat matig tot goed oplosbaar is in water. Het is, naast kaliummetavanadaat, één van de meest gebruikte vanadaten in het laboratorium. Een waterige oplossing van ammoniummetavanadaat reageert quasi-neutraal: de pH van een 5%-oplossing bij 20°C bedraagt 6,5.

Ammoniummetavanadaat kan bereid worden door een metathesereactie tussen natriummetavanadaat en ammoniumchloride:

Ammoniummetavanadaat heeft een typische polymere kristalstructuren. Vanadium wordt omringd door 4 zuurstofatomen, die een tetraëdrische structuur aannemen. Van de 4 zuurstofatomen zijn er 2 gemeenschappelijk met 2 andere tetraëders.

Ammoniummetavanadaat wordt gebruikt bij de bereiding van katalysatoren voor de organische en anorganische chemie. Verder wordt het gebruikt bij de productie van verf en lak.

Mandelins reagens is een oplossing van 10 gram ammoniummetavanadaat per liter geconcentreerd zwavelzuur, en wordt gebruikt om amfetamines mee aan te tonen.



</doc>
<doc id="1994913" url="https://nl.wikipedia.org/wiki?curid=1994913" title="Plutonium(IV)oxide">
Plutonium(IV)oxide

Plutonium(IV)oxide is een oxide van plutonium, met als brutoformule PuO. De stof komt voor als een zeer toxische geel-bruine kristallijne vaste stof met een hoog smeltpunt. Het is onoplosbaar in water en is de meest voorkomende verbinding van plutonium op Aarde.

Plutonium(IV)oxide ontstaat door oxidatie van plutonium:

Op laboratoriumschaal kan het bereid worden door calcinatie van plutonium(IV)oxalaat bij 300°C.

Plutonium(IV)oxide neemt, naar analogie met calciumfluoride, een kubische kristalstructuur aan. Het behoort tot ruimtegroep "Fm""m". De lengte van een zijde van de eenheidscel bedraagt 540 pm. In het kristalrooster wordt ieder plutoniumatoom omringd door 8 zuurstofatomen en ieder zuurstofatoom door 4 plutoniumatomen.

Plutonium(IV)oxide is, door aanwezigheid van het radioactieve plutonium, zelf ook een radioactieve stof.

Plutonium(IV)oxide wordt gebruikt als zogenaamde MOX-brandstof ("mixed oxide"-brandstof) in kernreactoren. Het wordt ook toegepast als brandstof voor ruimtesondes, waaronder bij de sonde New Horizons. De hitte als gevolg van radioactief verval (onder emissie van een α-deeltje) van de radio-isotoop Pu wordt via het Seebeck-effect in elektriciteit omgezet.

Het gebruik van plutonium en diens verbindingen valt onder het non-proliferatieverdrag.


</doc>
<doc id="1994932" url="https://nl.wikipedia.org/wiki?curid=1994932" title="Plutonium(III)chloride">
Plutonium(III)chloride

Plutonium(III)chloride is een plutoniumzout van waterstofchloride, met als brutoformule PuCl. De stof komt voor als een zeer toxische groene kristallijne vaste stof.

Het gebruik van plutonium en diens verbindingen valt onder het non-proliferatieverdrag.

Plutonium(III)chloride neemt een hexagonale kristalstructuur aan. Het behoort tot ruimtegroep "P"6"/m". De parameters van de eenheidscel bedragen:

In het kristalrooster wordt ieder plutoniumatoom omringd door 9 chlooratomen.

Plutonium(III)chloride is, door aanwezigheid van het radioactieve plutonium, zelf ook een radioactieve stof.



</doc>
<doc id="1996338" url="https://nl.wikipedia.org/wiki?curid=1996338" title="Nikkel(II)chloride">
Nikkel(II)chloride

Nikkel(II)chloride is het nikkelzout van waterstofchloride, met als brutoformule NiCl. De watervrije stof komt voor als een geel hygroscopisch kristallijn poeder, dat zeer goed oplosbaar is in water. Het hexahydraat, de meest voorkomende vorm, is groen gekleurd. Het wordt in de natuur aangetroffen onder de vorm van het zeldzame mineraal nikkelbischofiet.

Nikkel(II)chloride wordt zelden in het laboratorium bereid, omdat de massaproductie veel goedkoper is. Deze massaproductie bestaat uit een extractie met zoutzuur op een nikkelsubstraat.

Het hexahydraat kan worden omgezet in het watervrije product door het te verwarmen in thionylchloride of te verhitten onder een stroom van HCl-gas:

Het zuiver verhitten van het hexahydraat heeft geen effect. De dehydratiereactie gaat gepaard met een kleurverandering van groen naar geel.

Nikkel(II)chloride kristalliseert, zoals cadmium(II)chloride, uit in een monoklien kristalstelsel. Ieder nikkelatoom wordt omringd door 6 chlooratomen en ieder chlooratoom door 3 nikkelatomen. De binding tussen nikkel en chloor is overwegend ionair van karakter, door het grote elektronegativiteitsverschil tussen de twee elementen. De twee hogere nikkel(II)halogeniden, nikkel(II)bromide en nikkel(II)jodide, nemen een vergelijkbare structuur aan, doch met een verschillende rangschikking van de halogeniden.

Het hexahydraat neemt een andere structuur aan. Het bestaat uit "trans"-[NiCl(HO)]-complexen die via een zwakke binding zijn verbonden met 2 watermoleculen. Het is dus niet zo, zoals bij nikkel(II)sulfaat, dat de 6 watermoleculen rechtstreeks via een coördinatief covalente binding zijn verbonden met het nikkelion. Slechts 4 van de 6 watermoleculen zijn rechtstreeks gebonden op nikkel.

Door aanwezigheid van een vrij elektronenpaar op nikkel is nikkel(II)chloride paramagnetisch.

Een waterige oplossing van nikkel(II)chloride is zuur, met een pH van ongeveer 4. De oorzaak ligt in de hydrolyse rond het Ni-centrum.

Nikkel(II)chloride hexahydraat wordt veelvuldig gebruikt in de coördinatiechemie om een verscheidenheid aan nikkel(II)complexen te bereiden. Dit is mogelijk omdat de aqua-liganden makkelijk te vervangen zijn door sterkere liganden, zoals ammoniak, amines, thio-ethers, thiolen en organische fosfines. De oorzaak hiervan ligt in het feit dat water eerder naar de zwakke liganden gerangschikt staat in de spectrochemische reeks en dat Ni meestal zwakke complexen vormt, wegens de kleine lading en de kleine atoomstraal. In een aantal complexen blijven de chloride-liganden rond nikkel zitten, hoewel ze meestal vervangen worden door sterk basische liganden.

Naast enkele toepassingen in de coördinatiechemie, wordt nikkel(II)chloride ook gebruikt in de organische chemie. Zowel de watervrije vorm als het hexahydraat kennen een aantal toepassingen in de organische synthese:




</doc>
<doc id="1996366" url="https://nl.wikipedia.org/wiki?curid=1996366" title="Nikkel(II)bromide">
Nikkel(II)bromide

Nikkel(II)bromide is het nikkelzout van waterstofbromide, met als brutoformule NiBr. De stof komt voor als een geel-bruin sterk hygroscopisch kristallijn poeder, dat zeer goed oplosbaar is in water. Het komt ook voor als trihydraat.

Nikkel(II)bromide wordt bereid door een reactie van verhit zuiver nikkel en dibroom:

Nikkel(II)bromide kent nauwelijks praktische toepassingen, maar wordt in het laboratorium gebruikt bij de synthese van andere nikkelverbindingen, zoals de complexen bis(trifenylfosfine)-nikkel(II)bromide en hexamminenikkel(II)bromide.



</doc>
<doc id="1996447" url="https://nl.wikipedia.org/wiki?curid=1996447" title="PTCDA">
PTCDA

PTCDA of 3,4,9,10-peryleentetracarbonzuurdianhydride is een polycyclische aromatische koolwaterstof met als brutoformule CHO. De stof komt voor als een donkerrode vaste stof, die zeer slecht oplosbaar is in water.

PTCDA is qua structuur afgeleid van peryleen en bezit 6 heteroatomen. Van de kristalstructuur zijn 2 vormen bekend: α- en β-PTCDA.

Het is een vlakke molecule met een geconjugeerd π-elektronensysteem, die over het gehele peryleen-gedeelte gedelokaliseerd is. De twee anhydride-gedeelten vormen een organische halfgeleider.

PTCDA is een pigment, dat zowel in de verfindustrie als in de halfgeleiderindustrie wordt aangewend. Het wordt als organische halfgeleider verwerkt in onder andere organische velddefecttransistoren. Derivaten van PTCDA, zoals MePTCDI, worden verwerkt in zonnecellen.



</doc>
<doc id="1996494" url="https://nl.wikipedia.org/wiki?curid=1996494" title="Medelijden">
Medelijden

Medelijden (ook compassie, mededogen, medeleven, erbarmen, misericordia of deernis) is een vorm van empathie, waarbij iemand meevoelt met het lijden van een ander. Medeleven wordt vaak beschouwd als een deel van het begrip liefde. Ook wordt medelijden een belangrijke hoeksteen van humanisme beschouwd en krijgt het een belangrijke plaats in verschillende filosofieën en godsdiensten. Vaak is het begrip verwant aan barmhartigheid, naastenliefde, genade en vergeving.

Medeleven in de psychologie is de vatbaarheid voor het herkennen van het leed bij een ander, waarbij een reactie van verbondenheid op volgt. Medeleven mag in deze betekenis niet worden verward met de zieligmakende bijklank die soms gepaard gaat bij het gebruik van het woord "medelijden".
Sinds enige tijd wordt het ontwikkelen van (zelf)compassie gezien als een belangrijke factor in therapie. Zelfkritiek en schaamte zijn factoren die (psychisch) leed versterken.

In de Tweede Brief aan de Corinthiërs in de Bijbel wordt God "de Vader van de barmhartigen" genoemd (1.3.). Het leven van Jezus belichaamt voor christenen de kern van medelijden en naastenliefde. Christus' voorbeeld spoort christenen aan om hun eigen verlangens te verzaken en om mededogen te tonen ten aanzien van anderen, in het bijzonder voor diegenen die hulp nodig hebben. Jezus verzekert zijn toehoorders dat "zij die genade tonen, gezegend zijn". In de parabel van de barmhartige Samaritaan houdt hij zijn volgelingen de idealen van medelijden en naastenliefde voor.

Jezus zei onder andere in Mattheüs 5:7 dat men met compassie anderen moet benaderen, niet alleen degene in nood maar ook anderen.

In het Westerse christendom gaan de begrippen medelijden en naastenliefde gepaard met het principe van liefdadigheid, wat heeft geleid tot het ontstaan van een reeks liefdadigheidsorganisaties zoals Oxfam, Artsen zonder Grenzen en Live Aid.

Medelijden, liefdadigheid en zelfbeheersing zijn de drie belangrijkste deugden in het Hindoeïsme. Medelijden wordt in de Hindoeïstische overlevering "DAYA" genoemd. Het belang van mededogen gaat in het Hindoeïsme terug tot de Vedas, de heilige teksten die werden geschreven in een periode voor 1500 voor Christus. Hoewel de oorspronkelijke Vedas soms de oorlog en de oorlogsgod Indra vereerden, toonde ook deze god mededogen ten aanzien van mensen en de mensheid. Hij is daarentegen wel genadeloos tegenover Asuras, een kwaadaardig volk. De latere Vedas tonen een grotere gevoeligheid voor de deugd van mededogen. Een concept dat een belangrijke rol speelt, is dat van ahimsa. De omschrijving van dit begrip verschilt van de ene overlevering naar de andere. Het is een woord dat kan vertaald worden als "het afzien van het berokkenen van schade". Het is een afleiding van "hisma" dat "schade berokkenen" betekent, of "de bedoeling om schade aan te richten".

Bijvoorbeeld, de gebeden van Vasudeva Datta, een 16de-eeuwse sadhu (heilige man) vragen Heer Krishna om alle lijdende zielen te helpen omdat zijn hart breekt bij het zien van al dat lijden.

In het boeddhisme is karuna of mededogen datgene wat een hart van een goed persoon beroert wanneer hij de pijn van anderen ziet. Het zou het antigif zijn tegen het vergif van woede en haat. Naar verluidt zou Boeddha ooit gevraagd zijn door zijn gezel Ananda, of het waar was dat de ontwikkeling van een liefhebbende vriendelijkheid en mededogen een deel zijn van hun leer. Waarop Boeddha antwoordde: "Nee, het zou niet waar zijn om te zeggen dat de ontwikkeling van een liefhebbende vriendelijkheid en mededogen een deel van onze leer is. Het zou waar zijn om te zeggen dat de ontwikkeling van liefhebbende vriendelijkheid en mededogen onze hele leer is."

Mededogen voor alle leven, zowel menselijk als ander, staat centraal in het Jainisme. Hoewel alle leven als heilig wordt beschouwd, wordt menselijk leven als de hoogste vorm van aards bestaan geacht. Het doden van een persoon, ongeacht hun misdaden, wordt als onvoorstelbaar afschuwelijk beschouwd. Het is een godsdienst dat zowel monniken als leken oplegt om strikt vegetarisch te leven. Men vermoedt dat bepaalde stromingen van Hindoeïsme onder invloed van het Jainisme vegetarisch werden.

Hun standpunt over geweldloosheid gaat verder dan vegetarisme. Volgelingen van het Jainisme weigeren om voedsel te eten dat werd bekomen door onnodige wreedheid. Hierdoor volgen velen een levensstijl die sterk gelijkt op veganisme, als antwoord op industriële landbouw. Ze hebben ook een netwerk van dierenasielen en -ziekenhuizen verspreid over Indië opgericht.

In het jodendom is God de Barmhartige of de Vader der barmhartigen.
Medelijden en mededogen voor hen die in nood zijn is een gevoel dat wordt toegeschreven aan zowel de mens als God. Mededogen is meer dan louter een menselijk gevoel. De Kabbalah, een Joodse mystieke traditie, maakt dit in het bijzonder duidelijk. Het ontbreken van mededogen daarentegen maakt mensen wreed (Jer. vi. 23).

 In de Islam zijn genade en mededogen Allahs belangrijkste eigenschappen, in de canoniek Arabisch: "Rahman" en "Rahim". Elk van de 114 hoofdstukken in de Koran, met één uitzondering, beginnen met: "In de Naam van God de Genadige, de Barmhartige." Islamitische geschriften sporen gelovigen aan tot mededogen ten aanzien van gevangenen en weduwes, wezen en de armen. Zakat, een belasting om de armen en de behoeftigen te helpen, is verplicht voor alle moslims.

Friedrich Nietzsche stelde dat een mens in staat moet zijn om zijn menselijke kant te overstijgen, indien deze schadelijk is, en dus ook het medeleven. Friedrich Nietzsche noemde het medelijden ziekelijk en schadelijk, omdat het het echte lijden besmettelijk maakt. Bovendien krenkt de medelijdende de lijdende in zijn eer. Hij vergeleek het met slechte manieren. In plaats van het medelijden stelde hij medevreugde, net zoals hij in plaats van de naastenliefde verstenliefde stelde.
"Want dat ik de lijdende lijden zag, daarover schaamde ik mij, om der wille van zijn schaamte; en toen ik hem hielp, vergreep ik mij grof aan zijn trots" - F. Nietzsche (Also sprach Zarathustra, Zweiter Teil: Von den Mitleidigen)

Andere wijsgeren zoals de Stoïcijnen, Immanuel Kant en Montaigne verwierpen ook het medeleven in bepaalde gevallen.

Veel landen hebben een wetgeving die mensen verplicht om een persoon in nood te helpen. Dit betreft dus een opgelegde vorm van mededogen.



</doc>
<doc id="1996504" url="https://nl.wikipedia.org/wiki?curid=1996504" title="Enterocyt">
Enterocyt

Een enterocyt is een cel in de darmen. Om deze cel ligt het epitheelweefsel. Het epitheelweefsel beschermt het weefsel tegen de buitenwereld zoals de lucht in de longen of het voedsel in de darmen. Een enterocyt zorgt voor de laatste stap in de vertering van voedselbestanddelen en de opname hiervan, bijvoorbeeld door middel van het enzym lactase dat de melksuiker (lactose) splitst in zijn bestanddelen glucose en galactose, waarna deze suikers kunnen worden opgenomen.




</doc>
<doc id="1996895" url="https://nl.wikipedia.org/wiki?curid=1996895" title="Nikkel(II)chromaat">
Nikkel(II)chromaat

Nikkel(II)chromaat is het nikkelzout van chroomzuur, met als brutoformule NiCrO. De stof komt voor als een roestbruin kristallijn poeder, dat onoplosbaar is in water. Het is goed oplosbaar in zoutzuur, waarbij een gele oplossing wordt gevormd. Dit wijst op de vorming van chroomzuur.

Nikkel(II)chromaat is zeer toxisch doordat dat zowel nikkel als chroom bevat.

Nikkel(II)chromaat kan in het laboratorium bereid worden door reactie van nikkel(II)chloride en chroom(III)chloride in een geconcentreerde oplossing van natriumhydroxide en natriumhypochloriet:


</doc>
<doc id="1997584" url="https://nl.wikipedia.org/wiki?curid=1997584" title="LESS-chirurgie">
LESS-chirurgie

LESS-chirurgie "(laparo-endoscopic single-site"-chirurgie), ook wel "single-port access" (SPA), "single-incision laparoscopic surgery" (SILS) of "single-site"-chirurgie genoemd, is een laparoscopische chirurgische techniek (kijkoperatie of knoopsgatchirurgie). Bij de LESS-operatietechniek wordt door 1 kleine incisie (snee/opening) geopereerd in plaats van meerdere incisies zoals gebruikelijk bij standaard laparoscopische operaties. De opening van 2 cm wordt gebruikelijk gemaakt ter hoogte van de navel. Hierbij blijft na verloop van tijd meestal geen enkel litteken over omdat het enige litteken wegvalt in de navel. De techniek is in principe toe te passen bij alle operaties die via de gewone laparoscopie uitgevoerd kunnen worden.

In Nederland en België wordt deze techniek sinds 2009 op enkele plaatsen toegepast voor met name galblaasverwijderingen (cholecystectomie) en darmoperaties. Daarnaast zijn enkele baarmoederverwijderingen (hysterectomie) en nieroperaties via deze techniek uitgevoerd.

De standaard kijkoperatie (laparoscopie) vereist verschillende (3-5) kleine incisies (sneetjes) van maximaal 1 cm verspreid over de buik. Met de LESS-techniek (LESS-chirurgie), kan de chirurg, gynaecoloog of uroloog, de volledige operatie door één enkele incisie uitvoeren. Als de insnijding in de navel wordt gemaakt, is het litteken verborgen en gewoonlijk bijna onzichtbaar. Bij een standaard kijkoperaties zijn altijd meerdere littekens na afloop zichtbaar. 

Naast dit cosmetisch verschil hebben vergelijkende studies aangetoond dat de postoperatieve pijn minder is na een LESS operatie. Daarnaast zou de LESS techniek ook theoretisch mogelijk het herstel na de operatie bevorderen omdat minder beschadigingen gemaakt worden aan de complete buikwand (huid, bloedvaten, spierweefsel, perintoneum (buikvlies)). Dit is echter nog niet bewezen in vergelijkende studies (2010).
Een mogelijk nadeel van de LESS-techniek zou zijn dat de kans op een navelbreuk (Hernia umbilicalis) groter is omdat de incisie in de navel bij een LESS-procedure groter is dan bij een standaard kijkoperatie. Ook dit is nog niet bewezen in vergelijkende studies (2010).

Voor de LESS techniek is een speciale “poort” (trocar) nodig via welke alle instrumenten, de camera en de toevoerslang voor koolzuurgas (CO) voor insufflatie, door een en dezelfde opening het lichaam ingebracht kunnen worden. De speciale trocar wordt ingebracht door een kleine insnijding van ongeveer 1 tot 2.5 cm lang. 

Met name bij operaties in de buikholte zoals bijvoorbeeld galblaasverwijdering (cholecystectomie), blindedarmoperaties (appendectomie), operaties aan de eileiders, eierstokken of baarmoeder (hysterectomie), wordt de insnijding gemaakt in de navel zodat het overblijvende litteken zal wegvallen in de navel en een vrijwel littekenvrij resultaat wordt bereikt. Bij LESS-chirurgie aan de nieren wordt ook wel de incisie gemaakt in de flank van de patiënt ter hoogte van de nier.

Terwijl de toegang tot de buik via de LESS chirurgie techniek anders is dan bij een standaard kijkoperatie, is de daadwerkelijke chirurgische procedure die binnen het lichaam plaatsvindt, hetzelfde als de standaard laparoscopie. 

Deze techniek wordt in een beperkt aantal ziekenhuizen in Nederland en België uitgeoefend. De meeste ervaring -qua aantallen per operatie en qua aantallen verschillende operaties- is opgebouwd in het Jeroen Bosch Ziekenhuis te Den Bosch (meer dan 500 operaties). De meest uitgevoerde operaties via de LESS techniek zijn galblaasverwijderingen en darmoperaties. 



In principe zijn alle standaard laparoscopische operaties geschikt op via LESS-chirurgie uit te voeren: 







</doc>
<doc id="1997595" url="https://nl.wikipedia.org/wiki?curid=1997595" title="Broomethaan">
Broomethaan

Broomethaan, vaak ook ethylbromide genoemd en dan afgekort als EtBr, is een organische verbinding die tot de klasse van de halogeenalkanen hoort. Het is een kleurloze, vluchtige, vloeistof met een typerende geur die lijkt op de geur van ether.

Broomethaan kan worden bereid door de elektrofiele additie van waterstofbromide aan etheen:

Veelvoorkomend zijn ook verschillende syntheses op basis van een nucleofiele substitutie van de hydroxylgroep in ethanol met een bromide. Voorbeelden hiervan zijn de reactie op basis van een sterk zuur (waterstofbromide in combinatie met zwavelzuur):

De reactie kan ook uitgevoerd worden met behulp van fosfortribromide:

Broomethaan wordt in organische synthese voornamelijk gebruikt in alkyleringen. Er kan bijvoorbeeld een Grignard-reagens uit gevormd worden, of in een Friedel-Craftsalkylering gebruikt worden.

Broomethaan is ontvlambaar, schadelijk voor de gezondheid en carcinogeen.



</doc>
<doc id="1997640" url="https://nl.wikipedia.org/wiki?curid=1997640" title="Jon van Rood">
Jon van Rood

Johannes Joseph ("Jon") van Rood (Scheveningen, 7 april 1926) is een Nederlandse immunoloog.

Van Roon werd in 1926 geboren als zoon van jvr. Rientje Roell en de architect A.H. van Rood. In 1944 ging Van Rood geneeskunde studeren in Leiden, waar hij in 1962 promoveerde. Als onderzoeker is hij vooral geïnteresseerd in het immuunsysteem, onder meer de diversiteit van de antigeen-presenterende eiwitten (HLA’s).
Van Rood was een van de oprichters van Eurotransplant, een organisatie voor orgaandonatie. Hij was in 1968 betrokken bij de eerste beenmergtransplantatie. Van 1966 tot 1991 was Van Rood hoogleraar in Leiden.
In 1978 kreeg Van Rood de Wolfprijs voor geneeskunde, samen met Jean Dausset en George D. Snell.

Eind mei 2010 is bij het LUMC het Jon J. van Rood Centrum voor Klinisch Transfusiegeneeskundig Onderzoek geopend. Dit centrum houdt zich bezig met onderzoek en onderwijs binnen de transfusie- en transplantatiegeneeskunde.




</doc>
<doc id="1998126" url="https://nl.wikipedia.org/wiki?curid=1998126" title="Amusie">
Amusie

Amusie is het ontbreken van muzikaal gehoor. Het verschijnsel komt voor in vele vormen, die niet noodzakelijk gelijktijdig voorkomen, zodat het met een gedeeltelijke amusie nog mogelijk is om een muziekbeleving te hebben. In andere gevallen wordt muziek niet als zodanig beleefd, maar ervaren als onaangenaam geluid. Amusie hoeft daarbij geen invloed te hebben op spraakherkenning of de waarneming van omgevingsgeluiden. Te onderscheiden zijn onder meer:


</doc>
<doc id="1998727" url="https://nl.wikipedia.org/wiki?curid=1998727" title="Tonsilloliet">
Tonsilloliet

Een tonsilloliet, beter bekend als een amandelsteen, is een cluster kalkhoudende materie, dat zich kan vormen in de diepe inhammen die zich bevinden net achter de mondholte (de zogenaamde "amandelcrypten") of in de keelamandelen zelf. 

Amandelstenen kunnen de grootte van een maiskorrel aannemen en zijn vaak wit of crèmekleurig. Ze bestaan voornamelijk uit collageen, maar hebben hun sterke en onaangename geur te wijten aan onder andere waterstofsulfide en methylmercaptaan. Ze ontstaat in de amandelgroeven.

Amandelgesteente ontwikkelt zich vaker bij volwassenen dan bij kinderen. Kleine tonsillolieten veroorzaken meestal geen opmerkelijke symptomen; ook grotere tonsilollieten worden vaak alleen maar per toeval ontdekt tijdens het maken van röntgenfoto's.
De meest voorkomende symptomen zijn onder meer een metaalsmaak in de mond, irritatie, verdichting of verspanning van de keel en hoestaanvallen. Soms is het gevoel dat er iets in de keel vastzit aanwezig. Grotere tonsillolieten kunnen ook hardnekkige halitose (slechte adem) veroorzaken, wat vaak gepaard gaat met infectie, keelpijn, witte afscheiding, een vieze smaak achter in de keel, moeilijkheden bij het slikken, oorpijn en het opzwellen van de keelamandelen.

Drie keer per dag spoelen met water waar wat zout in opgelost is of mondwater kan helpen. In ernstige gevallen kan men de amandelen en de amandelgroeven laten verwijderen (tonsillectomie).


</doc>
<doc id="1998775" url="https://nl.wikipedia.org/wiki?curid=1998775" title="Syndroom van Aicardi-Goutières">
Syndroom van Aicardi-Goutières

Het syndroom van Aicardi-Goutières is een genetische aandoening waarbij de hersenen verkalken. De aandoening is ongeneeslijk en zeldzaam. Echter, de symptomen kunnen behandeld worden en de verslechtering kan worden verlangzaamd.

Het syndroom van Aicardi-Goutieres werd oorspronkelijk beschreven door Jean Aicardi en Françoise Goutières in 1984. Door hun studie werd het geplaatst onder "Cree encephalitis" en "pseudo-TORCH syndrome" en wordt gecatalogiseerd onder leukodystrofie. Later werk verbond het syndroom van Aicardi-Goutières met het chromosoom 3p21 en suggereerde dat de twee, samen met de "pseudo-TORCH"-syndroom dezelfde aandoening waren.

Het syndroom van Aicardi-Goutières is zeer zeldzaam, er zijn slechts ongeveer 50 gevallen beschreven. Mede daarom is er geen geld voor onderzoek uit reguliere fondsen beschikbaar.

In Nederland is ten minste één geval bekend. In 2005 kwam de aandoening in het nieuws doordat zanger en kroegbaas Hessel van der Kooij een benefietconcert gaf waarbij ruim € 100.000 werd opgehaald. Het concert was bedoeld voor een kleine jongen van zes jaar die aan de aandoening leed. Door deze aandoening verkalkten de hersenen van het jongetje, wat er uiteindelijk toe leidde dat hij het contact met de wereld om zich heen verloor. Kinderarts/immunoloog T. Kuijpers van het Academisch Medisch Centrum (AMC) in Amsterdam kon hiermee drie jaar onderzoek naar de ziekte doen.


</doc>
<doc id="1998902" url="https://nl.wikipedia.org/wiki?curid=1998902" title="Scandiumfluoride">
Scandiumfluoride

Scandiumfluoride is het scandiumzout van waterstoffluoride, met als brutoformule ScF. De stof komt voor als een wit kristallijn poeder, dat slecht tot matig oplosbaar is in water.

Scandiumfluoride kan bereid worden door reactie tussen het amfotere scandiumoxide en ammoniumwaterstoffluoride:

Scandiumfluoride kristalliseert uit in een trigonaal kristalstelsel. Het behoort tot ruimtegroep hR12. Ieder scandiumatoom wordt in het kristalrooster omringd door 6 fluoratomen.

Hoewel het slecht tot matig oplosbaar is in water, kan het goed opgelost worden in een fluoriderijke oplossing. Hierbij wordt het ScF-ion gevormd.

Scandiumfluoride wordt gebruikt optische coatings, als katalysator, in keramiek voor elektronica, in lasers en als precursor voor de extractie van elementair scandium.



</doc>
<doc id="1998915" url="https://nl.wikipedia.org/wiki?curid=1998915" title="Johannes Nicolaas Ramaer">
Johannes Nicolaas Ramaer

Johannes Nicolaas Ramaer ('s-Hertogenbosch, 20 april 1817 – Haarlem, 2 november 1887) was een vooraanstaande Nederlandse psychiater in de 19e eeuw.

Ramaer studeerde geneeskunde, eerst in Utrecht en later in Groningen, nadat zijn ouders daarheen verhuisd waren. In 1836 beantwoordde hij een prijsvraag over ‘het oxygenium’ en werd daarvoor bekroond met een gouden medaille. Op 19 juli 1839 promoveerde hij op zijn dissertatie: "De aethiopica generis humani varietate". Daarna verbleef hij enige tijd in het buitenland en bezocht Wenen, München, Marseille en Parijs.

Na zijn terugkomst vestigde hij zich als arts in Rotterdam. Op 22 mei 1841 werd hij bij besluit van de Gedeputeerde Staten van Gelderland benoemd als arts bij het krankzinnigengesticht in Zutphen. Op 18 januari 1842 kwam hij daar in dienst en een jaar later werd hij bevorderd tot eerste geneesheer, in welke functie hij werkzaam bleef tot 1 oktober 1863. Hij voerde er vele verbeteringen door, met name gericht op de behandeling van patiënten. Dit hing samen met het in werking treden van de eerste Krankzinnigenwet uit 1841. Hij was mede-oprichter van de "Nederlandsche Maatschappij ter bevordering der Geneeskunst", de huidige KNMG.

Op 26 juli 1863 werd hij benoemd tot geneesheer-directeur van het krankzinnigengesticht te Delft en bleef daar werkzaam tot 1 juli 1869. Hierna vestigde hij zich in Den Haag als vrijgevestigd arts, maar bleef wel verbonden aan het gesticht te Delft. Op 19 juli 1872 werd hij benoemd tot "inspecteur der gestichten voor krankzinnigen". Deze functie verwisselde hij op 1 oktober 1884, met die van "inspecteur voor het Staats-toezicht op krankzinnigen" en verhuisde in maart 1886 naar Haarlem. In deze verschillende betrekkingen heeft hij grote invloed uitgeoefend op de ontwikkeling en verbetering van de behandeling van psychiatrische patiënten in Nederland en stond hij mede aan basis van de oprichting van de Nederlandse vereniging voor psychiatrie, de beroepsvereniging voor psychiaters, in 1871. Ramaer stond bekend om zijn toewijding, hartelijke belangstelling, kritische blik en omvangrijke kennis.

Ramaer was de vader van Johan Christoffel Ramaer.



</doc>
<doc id="1998988" url="https://nl.wikipedia.org/wiki?curid=1998988" title="Krankzinnigenwet">
Krankzinnigenwet

De krankzinnigenwet was de benaming voor twee Nederlandse wetten uit de 19e eeuw die de opname en verzorging van psychiatrische patiënten regelde. Ze werd in 1994 vervangen door de Wet bijzondere opnemingen in psychiatrische ziekenhuizen (Wet Bopz).

De eerste krankzinnigenwet werd voorafgegaan door een Koninklijk Besluit van koning Willem I op 11 april 1818, het "Menschlievend Besluit". Dit was het eerste document waarin met zoveel woorden werd gezegd dat de genezing van krankzinnigen het doel zou moeten zijn van de gestichten. Een van de problemen was dat legale opname van een krankzinnige eigenlijk alleen mogelijk was nadat deze onder curatele was geplaatst. Daarvoor gold echter een ingewikkelde en tijdrovende procedure.

In het algemeen bleef het bij goede voornemens, maar vanaf 1827 werden in het krankzinnigenhuis te Utrecht van prof. dr. J.L.C. Schroeder van der Kolk (1797-1862) pogingen ondernomen om het oude dolhuis om te bouwen en in organisatie te verbeteren op een zodanige wijze dat het met enig recht een geneeskundig gesticht genoemd mocht worden.

De eerste Nederlandse krankzinnigenwet dateert van 29 mei 1841. In deze wet stond niet zozeer het belang van de krankzinnige, maar dat van de maatschappij centraal. Een krankzinnige kon een gevaar betekenen voor de maatschappij, de maatschappij moest dus tegen de lijder beschermd kunnen worden, maar een opname diende in een rechtsstaat uiteraard wel gebaseerd te zijn op een rechterlijke uitspraak.

Deze wet gaf de overheid onder meer de bevoegdheid om inrichtingen te sluiten wanneer ze tot verslechtering van de aandoeningen leidden. De instellingen werden gesplitst in geneeskundige gestichten en in bewaarplaatsen voor chronische, ongeneeslijke krankzinnigen. Deze laatste instellingen zouden op den duur verdwijnen. De oprichting van nieuwe bewaarplaatsen was niet toegestaan. Om in aanmerking te komen voor de kwalificatie ‘geneeskundig gesticht’ moesten de dol- en gasthuizen ingrijpend gerenoveerd worden. Ze zouden minimaal moeten beschikken over gescheiden afdelingen voor beide seksen; binnen die afdelingen diende men de patiënten in te delen in hogere stand, burgerstand en lagere stand. Voor ‘razenden en onzindelijken’ waren er, naast andere vrijheidsbeperkende maatregelen, speciale ruimten waar zij tijdelijk konden worden afgezonderd. Overigens bleven de inrichtingen wel voorzien van een degelijke omheining, opdat de patiënt niet in de verleiding zou komen om te vluchten.

De patiënt zelf, de familie, of de officier van justitie konden bij de president van de arrondissementsrechtbank een verzoek om opname indienen. Dit verzoek diende vergezeld te gaan van een ondersteunende verklaring van een zenuwarts. De president kon een voorlopige machtiging tot opname verlenen. Vervolgens moest de behandelend arts gedurende vier weken een dagelijks ziekteprotocol bijhouden, waarna de rechtbank besliste over een proefperiode van maximaal één jaar. Nadien was tweemaal een herhaling van deze machtiging mogelijk. Uiteindelijk werd de patiënt onder curatele geplaatst. Binnen dit formele raamwerk bewerkstelligde de wet belangrijke verbeteringen in de dagelijkse verzorging van de patiënten.

Het zedenkundig regime was erop gericht onrust bij de patiënten zo veel mogelijk te voorkomen en eventueel tegen te gaan. Arbeid, ontspanning en onderwijs voor patiënten vormden min of meer verplichte onderdelen van de morele of zedenkundige behandeling. Voor zover mogelijk moesten de krankzinnigen hieraan deelnemen. Immers, discipline en regelmaat waren het best voor de patiënt. Zo vergrootte hij zijn kans op genezing.

Als gevolg van de wet werd het aantal gestichten dat aan de eisen voldeed groter. Daarnaast kwam een controle op gang, welke door twee inspecteurs, een ambtenaar en een arts, werd uitgeoefend. Al spoedig na de invoering werden onvolkomenheden en lacunes ontdekt waarin de wet niet voorzag. De gerezen bezwaren overtuigden de regering van de noodzaak van een wetswijziging. Aan een Staatscommissie, waarin onder meer de inspecteurs Ramaer en Van Cappelle zitting hadden, werd opdracht gegeven deze wetswijziging voor te bereiden.

Deze wet draagt de officiële naam "Wet tot regeling van het Staatstoezicht op Krankzinnigen en Krankzinnigengestichten". Eind 19e eeuw werd afschaffing van mechanische dwang een algemeen ideaal. De nieuwe krankzinnigenwet van 27 april 1884 had onder meer als doel de introductie van de no-restraintbehandeling in alle instituten te bevorderen. De wet kwam tot stand na een lang en moeizaam incubatieproces, waarin voor meerdere zwakke punten van de bestaande wet oplossingen werden gezocht. Hiertoe behoorden onder meer: problemen rond de onder curatelestelling, het plaatsgebrek voor herstelbare patiënten ten gevolge van de toevloed van chronische patiënten, de te omslachtige toelatingsprocedure voor zwakzinnigen (destijds werd zwakzinnigheid als een vorm van krankzinnigheid beschouwd).

De nieuwe wet bracht een aantal veranderingen. De provincies kregen de verantwoordelijkheid voor de aanwezigheid van voldoende verpleegplaatsen. Het bestaande staatstoezicht werd in de wet opgenomen en strekte zich voortaan ook uit tot krankzinnigen die niet in gestichten worden verpleegd. De procedures werden op enkele punten versoepeld - zo kon een verzoek tot opname uitgaande van de lijder of zijn familie voortaan via de kantonrechter worden geregeld - en er kwamen meer waarborgen tegen opnames op onjuiste gronden. Daarnaast kreeg de burgemeester de bevoegdheid iemand onmiddellijk in bewaring te stellen, wanneer er "een ernstig vermoeden bestond dat hij ten gevolge van krankzinnigheid een zo onmiddellijk dreigend gevaar opleverde voor zichzelf, voor anderen of voor de openbare orde".

Na opname moest de behandelend arts veertien dagen lang een dagelijks ziekteprotocol bijhouden. Vervolgens besliste de rechtbank op grond van een medische verklaring van de behandelend arts tot verdere opname c.q. ontslag. In het eerste geval diende gedurende het eerste halfjaar minstens wekelijks en daarna minstens maandelijks een ziekteprotocol worden bijgehouden. Een rechterlijke machtiging tot verlenging kon na een half jaar worden aangevraagd en deze werd verleend voor een periode van maximaal één jaar. Ontslag kon door het gesticht worden verleend. Wanneer een verzoek om ontslag van de kant van de patiënt of zijn familie door het gesticht werd afgewezen, dan besliste de rechtbank. Dit laatste gebeurde ook wanneer de officier van justitie ontslag verzocht en het gesticht weigerde.

Na de invoering van deze wet werden tot de Eerste Wereldoorlog 19 nieuwe gestichten opgericht. Een groeiend aantal patiënten moest onderdak krijgen. Na het aanvankelijk optimisme, bleek de nieuwe Wet ook geen waarborg voor voldoende verpleegruimte. "Het einde van het tijdperk van schromelijke overvulling der gestichten" was dan ook nog niet nabij. Teneinde toch iets aan dit chronisch plaatsgebrek te doen besloot de regering in 1895, middels een post op de begroting, het voormalig grootarsenaal te Grave tot (tweede) Rijksgesticht in te richten. In 1884 was al het Rijkskrankzinnigengesticht te Medemblik opgericht.

Er was echter een wijziging van artikel 10 (Wet van 7 december 1896, Stb. 191) voor nodig, voordat het parlement er mee instemde. Bovendien zouden ten laste van het Rijk komende patiënten kunnen worden uitbesteed aan particulieren, door middel van opname en verpleging in een pleeggezin. De mogelijkheid voor deze zogenaamde Gezinsverpleging werd, evenals het toezicht daarop, ingepast bij de wetswijziging van 15 juli 1904 (Stb. 157). Tegelijkertijd werd ook artikel 7 gewijzigd, dat tot dan had bepaald dat een woning waarin meer dan twee krankzinnigen werden verpleegd, moest worden beschouwd als een gesticht waarin geen andere zieken mochten worden verpleegd. Daardoor werd de mogelijkheid geopend voor universitair onderwijs in de psychiatrie en wetenschappelijk onderzoek in psychiatrische klinieken. Ook konden nu instellingen van liefdadigheid meer dan twee krankzinnigen gaan verplegen.

Voor andere, ook noodzakelijk geachte zaken, zoals de regeling van de zwakzinnigenverpleging, het oprichten van bewaarplaatsen 'nieuwe stijl', het optreden tegen verzorgers wegens aan het licht gekomen mishandelingen van krankzinnigen werden echter geen regelingen getroffen.

In 1929 werd de wet opnieuw veranderd. Het betrof hier de wijziging van artikel 29, waardoor de verpleegde het recht verkreeg zelf zijn ontslag uit het gesticht te verzoeken. Door deze bepaling werd voor het eerst een - zij het nog klein - recht aan de patiënt toegekend.

Herhaalde malen werd in de loop der jaren gewezen op het feit dat de wet van 1884 niet meer in overeenstemming was met de ontwikkeling van de zorg voor de psychiatrische patiënt, zowel in de inrichting als daarbuiten. Nadat in 1906 een poging tot algehele herziening van de wet was mislukt, vormde de overgang van de bemoeiingen met het krankzinnigenwezen van het ministerie van binnenlandse zaken naar dat van sociale zaken in 1947 een aanleiding voor hernieuwde activiteit op dit gebied. De door de regering in 1948 ingestelde Reorganisatiecommissie voor de Geestelijke Volksgezondheid adviseerde in 1956 opnieuw tot algehele wetsherziening. Mede door de zich in de jaren daarna snel wijzigende inzichten in de psychiatrie heeft het tot 1971 geduurd voordat door de Tweede Kamer een eerste wetsontwerp Bijzondere Opnemingen in Psychiatrische Ziekenhuizen, dat de oude Krankzinnigenwet dient te vervangen, werd aangenomen. Uiteindelijk zou het nog tot 1994 duren voordat deze wet in werking trad.


</doc>
<doc id="1999012" url="https://nl.wikipedia.org/wiki?curid=1999012" title="Operatie Kelk">
Operatie Kelk

Operatie Kelk is de naam gegeven aan een huiszoeking, bevolen door de Brusselse onderzoeksrechter Wim De Troij en gehouden op 24 juni 2010 in het kader van een onderzoek betreffende seksueel misbruik in de Belgische kerkprovincie.

Het gerechtelijk onderzoek, geleid door onderzoeksrechter De Troij die gelast was met de zaak door het federaal parket, was een strafrechtelijk onderzoek, dat moest nagaan of de leiding van de Belgische katholieke Kerk al dan niet strafbaar was voor pogingen om kindermisbruik in de doofpot te stoppen, en of zij strafbaar was voor "schuldig verzuim".

In het Belgische strafrecht is men schuldig aan "schuldig verzuim" wanneer men verzuimt hulp te verlenen aan een persoon in groot gevaar. De bisschoppen, zowel als de hoofden van de congregaties konden hieraan schuldig bevonden worden indien mocht blijken dat de ze geen hulp hadden geboden aan de slachtoffers van het kindermisbruik binnen de katholieke Kerk.

De onderzoeksrechter gaf opdracht een groot aantal dossiers en computers in beslag te nemen. Hiervoor werden huiszoekingen uitgevoerd in het aartsbisschoppelijk paleis in Mechelen, het graf van kardinaal Mercier in de Mechelse kathedraal, de woning van kardinaal Danneels en de gebouwen waar de Commissie Adriaenssens zetelde. De media waren aan het aartsbisschoppelijk paleis aanwezig wegens een interview met professor canoniek recht, Rik Torfs, en leverden live verslag van de activiteiten van de gerechtelijke politie.

De Heilige Stoel reageerde vrijwel onmiddellijk en stelde kritische vragen bij de grafschennis in de kathedraal. De Belgische ambassadeur in Rome werd geconvoceerd en ook de Paus uitte bezorgdheid. De minister van justitie verdedigde de procedure. Aartsbisschop Leonard reageerde met de opmerking dat de operatie eerder paste in een roman 'à la Da Vinci Code' dan in de werkelijkheid en bevestigde de wil tot volledige medewerking aan het onderzoek.

Ook de slachtoffers die hun dossier hadden toevertrouwd aan de commissie Adriaenssens waren geschokt door de schending van het vertrouwelijke karakter. 'Dat is dan jammer voor hen' gaf de parketwoordvoerder Jos Colpin als commentaar. De commissie Adriaenssens zelf besloot in reactie op de inbeslagname van haar dossiers haar onderzoek te staken. Het verdere onderzoek werd gekenmerkt door perslekken over details van het onderzoek die breed in de media werden uitgemeten.

De bisschoppenconferentie nam advocaat Fernand Keuleneer in de arm. Hij beoordeelde de huiszoekingen als een 'fishing expedition' waarbij de netten zo ruim mogelijk werden uitgezet, in de hoop toch iets te vangen. Op basis van een reeks door hem geuite bezwaren, diende hij een verzoek tot nietigverklaring bij de rechtbank in.

Op 9 september 2010 oordeelde de Kamer van inbeschuldigingstelling (KI) dat onderzoeksrechter De Troij alle in beslag genomen dossiers moest terugbezorgen. De onderzoeksrechter zou tijdens deze huiszoekingen zijn boekje te buiten zijn gegaan. Eerder werd een gelijkaardig arrest uitgesproken met betrekking tot de dossiers die in beslag waren genomen bij de commissie Adriaenssens. De verkregen bewijzen gebaseerd op die huiszoekingen zouden niet rechtsgeldig zijn. De demissionaire Belgische minister van Justitie was van mening dat het onderzoek kon doorgaan.

Op 12 oktober 2010 vernietigde het Hof van cassatie de beslissingen van de KI waarbij die huiszoekingen onwettig verklaard werden. Als reden gaf Cassatie dat de burgerlijke partijen niet werden gehoord door de KI, en dit een schending van de procedure betekende. Een andere Kamer van inbeschuldigingstelling in Brussel moest zich vervolgens over de zaak buigen. De burgerlijke partijen moesten nu wél gehoord worden.

Op 22 december 2010 besliste de KI dat de huiszoekingen bij het aartsbisdom en bij kardinaal Godfried Danneels wél wettelijk waren, maar de huiszoekingen bij de commissie-Adriaenssens niet. Hiertegen werd opnieuw cassatieberoep aangetekend. In april 2011 vernietigde het Hof van Cassatie het laatste arrest van de KI door te stellen dat het onvoldoende gemotiveerd was.

Op 24 oktober 2011 boog de Brusselse Kamer van inbeschuldigingstelling zich voor de derde keer op een jaar tijd over de rechtsgeldigheid van Operatie Kelk. Het federaal parket en Christine Mussche, de advocaat van een groep slachtoffers, pleitten op de zitting dat de huiszoekingen bij kardinaal Danneels en in het paleis van de aartsbisschop rechtsgeldig waren. Fernand Keuleneer, de advocaat van kardinaal Danneels en van het aartsbisdom, pleitte het tegenovergestelde.

Op 29 november 2011 viel de uitspraak: de Brusselse KI verklaarde de huiszoekingen en inbeslagnames bij kardinaal Danneels en het aartsbisdom nietig. De advocaten van de slachtoffers, Christine Mussche en Walter Van Steenbrugge, beslisten op 5 december 2011 opnieuw in cassatie te gaan.

In de week van 20 februari 2012 werd door de advocaten van de slachtoffers binnen het kader van deze cassatieprocedure een "Memorie" neergelegd ter griffie van het Hof van Cassatie te Brussel in naam van 69 slachtoffers van seksueel misbruik die tegen het arrest wilden ingaan. Deze memorie van 24 bladzijden had betrekking op de geldigheid van de huiszoeking en de bruikbaarheid van het bewijsmateriaal, en de stukken die bij de huiszoeking in beslag waren genomen. Op 20 maart 2012 gaf onderzoeksrechter Wim De Troij te kennen dat hij op het einde van die maand zijn ambt zou neerleggen wegens onenigheid met zijn overste over het overplaatsen van zijn assistente na haar zwangerschapsverlof.

Op 3 april 2012 besliste het Hof van Cassatie in Brussel dat het laatste arrest van de Kamer van Inbeschuldigingstelling (van 29 november 2011), dat bepaalde dat de huiszoekingen van onderzoeksrechter Wim De Troij en het in beslag genomen bewijsmateriaal nietig wordt verklaard, gedeeltelijk werd verbroken. Deze beslissing werd deels gebaseerd op de door de advocaten van de slachtoffers aangehaalde "Antigoon-doctrine". Deze rechtspraak zegt dat zelfs als de methode, gebruikt om tot het bewijsmateriaal te komen wordt betwist, dit bewijsmateriaal daarom niet ongeldig is. Een nieuw samengestelde Kamer zal zich voor de zomer uitspreken over de gevolgen van de verbreking van het arrest. Voorlopig wordt een belangrijk deel van de dossiers die onder andere moet dienen om 'schuldig verzuim' binnen de kerk te kunnen bewijzen, opnieuw toegelaten in het verdere onderzoek.

Op 18 juli 2012 keurde de Kamer het aangekondigde woonverbod voor pedofielen goed. Rechters krijgen daarmee onder meer de mogelijkheid om binnen bepaalde zones en voor een bepaalde tijd pedofielen een woonverbod op te leggen. Dit wetsvoorstel spruit voort uit de werkzaamheden van de bijzondere commissie seksueel misbruik. Minstens even belangrijk binnen de perikelen rond Operatie Kelk is het wetsvoorstel dat het probleem regelt van wat moet gebeuren met stukken - zoals dossiers van slachtoffers - waarvan de inbeslagneming nietig werd verklaard waardoor ze uit het strafdossier werden verwijderd. De raadkamer en kamer van inbeschuldigingstelling kunnen bepalen in welke mate de stukken alsnog in de strafprocedure mogen worden ingezien en aangewend door een partij. Dit wetsvoorstel maakt een einde aan het hele debat en de discussies rond de door ex-onderzoeksrechter Wim De Troy in beslag genomen stukken.

Begin 2012 werd er nieuw leven geblazen in het onderzoek, dat dreigde ten onder te gaan aan een procedureslag. Er werden tientallen huiszoekingen verricht in alle Vlaamse en Waalse bisdommen, evenals in een dertigtal ordes, congregaties en kloostergemeenschappen.

In mei 2012 werd magistraat Els De Breucker aangesteld als nieuwe Brusselse onderzoeksrechter ter vervanging van Wim De Troy wiens mandaat op 1 april was afgelopen. De nieuwe magistraat nam (bijna) alle dossiers van De Troy over uit Operatie Kelk.

Op 17 oktober 2012 meldde de krant "De Standaard" dat in het onderzoek Operatie Kelk 'tientallen' processen verbaal waren verdwenen. Het parket gaf als voorlopige verklaring dat een poetsvrouw de dossiers die in een vuilniszak door onderzoeksrechter Colette Callewaert wegens verhuis werden bewaard, moet hebben weggesmeten. De advocaat van de bisschoppen, Meester Fernand Keuleneer, maakte duidelijk dat dit de procedure wegens schuldig verzuim in het gedrang kon brengen. De advocaat van de slachtoffers binnen de groepsvordering schuldig verzuim tegen de kerkelijke oversten sprak van een georganiseerde boycot. De Brusselse kamer van inbeschuldigingstelling (KI) had zich op 16 oktober 2012, dus een dag voor het uitlekken van de verloren pv's, normaal voor de vierde keer op twee jaar tijd moeten buigen over de rechtsgeldigheid van Operatie Kelk, met name de huiszoekingen van juni 2010 in het aartsbisschoppelijk paleis en in de ambtswoning van kardinaal Godfried Danneels in Mechelen.

De zaak werd echter uitgesteld tot 20 november 2012, onder meer omdat de advocaten van de kerk aanvoerden dat hun recht op verdediging was geschonden.

Op 18 oktober 2012 maakte socioloog en slachtoffer van seksueel misbruik Jan Hertogen door middel van een e-mail het proces-verbaal publiek dat onderzoeksrechter Colette Calewaert opgesteld had kort na haar aanstelling (april 2012) over de verdwijning van dossierstukken. Deze handelswijze was nieuw en kreeg in de pers de nodige aandacht. Hertogen had in de lente van 2012 als slachtoffer een overeenkomst gesloten met het Bisdom Hasselt (waar hij werd misbruikt) en kreeg financiële compensatie en erkenning. Hij beklemtoonde vooral dat slachtoffers best met de kerk praten om tot erkenning en compensatie te komen, en is tegenstander van alles wat met Operatie Kelk te maken heeft.

Binnen het kader van de procedure 'schuldig verzuim', besliste het Hof van Beroep te Luik op 23 april 2015 Mgr. Léonard in een welbepaald dossier van seksueel misbruik te veroordelen omdat hij in de periode 1996-2001 niet het gepaste gevolg had verleend aan de aangifte die een slachtoffer van feiten van seksueel misbruik had gedaan. Het slachtoffer was priester in wording, en had meer bepaald in het jaar 1996 aangifte gedaan van de feiten via een klacht bij de kerkelijke overheden. Het Hof van Beroep te Luik oordeelde dat Mgr. Léonard een fout beging door

Door deze opsomming in het arrest op te nemen, werd voor het eerst in België de definitie van schuldig verzuim duidelijk neergeschreven. Dit oordeel is een primeur, waarvan de impact op andere lopende rechtszaken nog moet blijken.


</doc>
<doc id="1999117" url="https://nl.wikipedia.org/wiki?curid=1999117" title="Frederick Griffith">
Frederick Griffith

Frederick Griffith (Hale (Cheshire), 1877 - Londen, 17 april 1941) was een Brits medicus, microbioloog en bacterioloog. Griffith deed onderzoek in de microbiologie en is vooral bekend om zijn experiment van 1927, waarmee hij het verschijnsel van transformatie bij bacteriën ontdekte.

Griffith studeerde aan de universiteit van Liverpool genetica. Hij werkte daarna als arts en als onderzoeker in een ziekenhuis in Liverpool. Hij deed onderzoek naar ziekten als tuberculose voor de Britse regering. Het laboratorium waar hij werkte werd in de Eerste Wereldoorlog door het Ministry of Health (Britse ministerie van gezondheidszorg) overgenomen. Gedurende de jaren 20 van de vorige eeuw deed Griffith hier onderzoek naar de bacterie die longontsteking veroorzaakt, "Streptococcus pneumoniae". Griffith zou nog enkele andere pathogene bacteriën onderzoeken, zoals "Streptococcus pyogenes", die roodvonk en kraamvrouwenkoorts kan veroorzaken.

De Duitse bacterioloog Fred Neufeld had eerder ontdekt dat van "Streptococcus pneumoniae" vier stammen bestonden, waarvan alleen stam II dodelijk kon zijn. Deze stam verschilt van de andere doordat de bacteriën zich in een capsule bevinden, die ze beschermt voor het afweersysteem.

Griffiths experiment liet zien dat het destijds gangbare idee dat een bepaalde stam bacteriën altijd dezelfde eigenschappen heeft niet klopt. Nadat Neufeld Griffiths resultaten had gereproduceerd publiceerde Griffith zijn ontdekking in 1928. De factor die de eigenschappen van de bacteriën bepaalt werd eerst vermoed dat het een eiwit moest zijn. Nadat andere mogelijkheden min of meer door eliminatie waren uitgesloten, toonden de Amerikaanse onderzoekers Oswald Avery, Colin MacLeod en Maclyn McCarty in 1946 aan dat de eigenschappen van bacterie op bacterie moeten worden overgegeven door DNA. De ontdekking dat organismen door middel van DNA eigenschappen doorgeven werd echter pas in de jaren 50 algemeen aanvaard, nadat de structuur van DNA ontcijferd was.


</doc>
<doc id="1999445" url="https://nl.wikipedia.org/wiki?curid=1999445" title="Secretie">
Secretie

Secretie is het afscheiden van lichaamsvocht.

Hieronder valt:



</doc>
<doc id="1999526" url="https://nl.wikipedia.org/wiki?curid=1999526" title="Naratriptan">
Naratriptan

Naratriptan (INN) is een geneesmiddel dat behoort tot de groep van triptan-antimigrainemiddelen. Dit zijn selectieve serotonine(5-HT)-agonisten (ATC-code N02CC).

Naratriptan is ontwikkeld door de Britse Glaxo Group en kwam in 1997 internationaal op de markt. GlaxoSmithKline verkoopt het onder de merknaam "Naramig". In 2010 verschenen de eerste generieke geneesmiddelen op basis van naratriptan, zoals "Acralid" van Eurogenerics dat op 1 juli 2010 in België werd vergund, "Naratriptan Teva" of "Naratriptan Sandoz".

Naratriptan werkt enkel tijdens een migraineaanval; het kan de aanval niet voorkomen. Tijdens een migraineaanval verwijden de bloedvaten in de hersenen sterk; naratriptan doet ze weer vernauwen. Door het selectief activeren van de serotoninereceptoren 5-HT en 5-HT zorgt naratriptan er ook voor dat er minder stoffen vrijgezet worden die ontstekingen kunnen veroorzaken, waardoor de hoofdpijn vermindert. Naratriptan wordt voorgeschreven wanneer gewone pijnstillers onvoldoende helpen.

Naratriptan is verkrijgbaar in tabletvorm met 2,5 mg actieve stof (als naratriptanhydrochloride). Het is even werkzaam als sumatriptan, maar werkt langzamer. Naratriptan begint één uur na inname te werken en na ongeveer vier uur is het effect het grootst.

De belangrijkste bijwerkingen zijn: maag-darmklachten, duizeligheid, vermoeidheid, sufheid en grieperig gevoel.



</doc>
<doc id="2000965" url="https://nl.wikipedia.org/wiki?curid=2000965" title="Heilige Geesthofje (Den Haag)">
Heilige Geesthofje (Den Haag)

Het Heilige Geesthofje is een hofje aan de Paviljoensgracht 51-125 in Den Haag. Het hofje werd in 1616 opgericht en bestaat uit vier vleugels om een binnenplein, met aan de straatzijde een poortgebouw met regentenkamer uit 1647. Op het binnenplein staat een Juttepeer, die werd geplant in 1638 en deze is mogelijk de oudste perenboom in Nederland. De boom draagt nog steeds elk jaar zijn vruchten. 

Enkele woningen van het hofje grenzen aan de raamprostitutie in de Doubletstraat.




</doc>
<doc id="2001662" url="https://nl.wikipedia.org/wiki?curid=2001662" title="Artsexamen">
Artsexamen

Artsexamen is in Nederland een staatsexamen ter verkrijging van de titel arts.
Voorafgaand aan de invoering van dit Nederlandse staatsexamen, in het begin van de 19e eeuw, bestond er een historisch gegroeide chaos in de bevoegdheden tot het uitoefenen van de geneeskunde en daaraan gepaard een tekort aan geneeskundige hulp. In 1865 werd door Thorbecke het Artsexamen ingevoerd.

In de Middeleeuwen verleenden de universiteiten de graden magister, licentiatus en doctor. Ook de faculteit geneeskunde kende het licentiaat naast het doctoraat. Aan het doctoraat was de bevoegdheid tot het geven van onderwijs in alle landen verbonden. Langzaam werden het licentiaat en het doctoraat samengetrokken tot één geheel: een examen en de verdediging van een proefschrift. Daarmee werden de wetenschappelijke graad en de praktijkbevoegdheid verkregen.
In de achttiende eeuw groeide de behoefte aan een academische opleiding in de heel- en verloskunde, waar deze opleiding tot dan toe aan de Gilden was toevertrouwd. Na de opheffing der Gilden (1798) werd de opleiding universitair, maar de examens gebeurden door de provinciale Commissies van Geneeskundig Onderzoek en Toevoorzicht.
Bij het Besluit op de Organisatie van het Hooger Onderwijs in de Noordelijke Provinciën (Koninklijk Besluit 2 augustus 1815) werd besloten dat men in drie vakken afzonderlijk moest promoveren. Eerst kwam de promotie tot doctor medicinae na de verdediging van een proefschrift, daarna de promotie tot chirurgiae doctor en tot artis obstetriciae doctor door examen en bewijzen van praktische vaardigheid.

Het was Thorbeckes oorspronkelijk plan om de titel van genees-, heel- en verloskundige aan het in te voeren Artsexamen te verbinden. Maar tijdens zijn behandeling van het wetsontwerp in de Tweede Kamer op 21 maart 1865 ontstond het voorstel om aan de staatsbevoegdheid de titel van arts te verbinden. De Wet op het Artsexamen dateert van 1 juni 1865 en trad in werking op 1 januari 1866. Hiermee werd het doctorsdiploma en het vroegere licentiaatsdiploma losgekoppeld van de hoedanigheid van arts en de dokter daarmee het recht ontnomen dr. voor zijn naam te plaatsen. In andere landen is dat anders gelopen. In Duitsland kan een arts over zijn afstudeeronderzoek een - klein - proefschrift schrijven en ontvangt dan de titel Dr. med.. België en Zwitserland kennen soortgelijke regelingen. 
In Nederland kan men dus wel dokter (arts, doctorandus = hij die (nog) doctor worden moet) en tegelijkertijd niet doctor zijn. Een minderheid van de artsen in Nederland is tevens gepromoveerd tot doctor. Verder leidt de term “arts” internationaal soms tot verwarring evenals de onofficiële titel “drs” (doctorandus). 
Iedere universiteit kent zijn eigen presentatievorm van het Artsexamen. De plechtigheid omvat het afleggen van de eed of belofte en het tekenen en uitreiken van de bul. Daarna is de gediplomeerde basisarts.
De Wet op de Beroepen in de Individuele Gezondheidszorg (BIG), regelt de zorgverlening door beroepsbeoefenaren. Degene die het Artsexamen heeft behaald en zich in het register heeft ingeschreven, mag de door de wet beschermde titel voeren, waarmee de deskundigheid van de geregistreerde beroepsbeoefenaren voor iedereen herkenbaar is.


</doc>
<doc id="2002025" url="https://nl.wikipedia.org/wiki?curid=2002025" title="Schaambeenvoeg">
Schaambeenvoeg

De schaambeenvoeg, schaamvoeg, symphysis pubica of symphysis ossium pubis is een fibrocartilagineuze botverbinding ("gewricht") die het linker en rechter schaambeen verbindt.

Vlak naast de symfyse heeft het schaambeen een vooruitstekend knobbeltje, het "tuberculum pubicum". Bij lichamelijk onderzoek kan dit tuberculum goed worden gevoeld. Het vormt de mediale aanhechtingsplaats van de liesband ("ligamentum inguinale").


</doc>
<doc id="2002053" url="https://nl.wikipedia.org/wiki?curid=2002053" title="Jacobus Ludovicus Conradus Schroeder van der Kolk">
Jacobus Ludovicus Conradus Schroeder van der Kolk

Jacobus Ludovicus Conradus Schroeder van der Kolk (Leeuwarden, 14 maart 1797 - Utrecht, 1 mei 1862) was hoogleraar anatomie en fysiologie aan de Universiteit Utrecht (destijds Hogeschool Utrecht) en stond als psychiater aan de wieg van de krankzinnigenwet van 1841.

Schroeder van der Kolk werd op 14 maart 1797 in Leeuwarden geboren. Zijn vader was Hendrik Willem van der Kolk, die als arts in Leeuwarden werkte en later secretaris van de grietenij Wommels was. Wilhelmina Philippina Catharina Schroeder was zijn moeder. Zij was de dochter van Lodewijk Conradus Schroeder, die hoogleraar rechten in Groningen was. Zijn beide ouders verloor hij al op jonge leeftijd. Eerst zijn moeder toen hij nog een kind was, zijn vader overleed vlak voor zijn promotie.

Schroeder van der Kolk ging op 15-jarige leeftijd geneeskunde studeren in Groningen. Hij studeerde op 17 juni 1820 af op de dissertatie "Sanguinis circulantis historia cum experimentis ad eam illu strandum institutis". Na enkele maanden als praktiserend arts in Hoorn gevestigd te zijn geweest, werd hij "inwonend geneesheer" in het Buitengasthuis in Amsterdam. In 1827 werd Schroeder van der Kolk als hoogleraar in de anatomie en fysiologie benoemd aan de hogeschool in Utrecht, als opvolger van professor Bleuland. In die tijd bestond de geneeskundestudie uit waarneming aan het ziekbed (klinisch onderzoek) en het bestuderen van klassieke medische teksten. Schroeder van der Kolk benadrukte het belang van de wetenschappelijke methode in de geneeskunde sterk, waarvoor hij veel waardering oogstte. Zijn eigen onderzoek was met name anatomisch van aard, maar in 1845 ontdekte hij dat aanwezigheid van elastinevezels in sputum een belangrijke aanwijzing waren voor vernietiging van longweefsel bij tuberculosepatiënten.

Ook de behandeling van psychiatrische patiënten, in die tijd krankzinnigen genoemd, en het onderwijs in de psychiatrie werd door Schroeder van der Kolk volledig vernieuwd. In het Buitengasthuis te Amsterdam had hij al de gelegenheid om kennis te maken met de toenmalige situatie in de psychiatrische zorg en ook een van zijn eerste geschriften (1825) laat reeds interesse in deze patiënten zien. Toen hij, in 1827, in Utrecht kwam, nam hij plaats in het bestuur van het daar aanwezige krankzinnigengesticht. Zoals elders in Nederland was van een geneeskundige behandeling van krankzinnigen geen sprake. De lijders werden in 'het dolhuis' opgeborgen, uiterst gebrekkig verpleegd, niet zelden mishandeld, bij feestelijke gelegenheden voor het publiek, ter bespotting, tentoongesteld en wel als beklagenswaardig, maar niet als ziek beschouwd. Schroeder van der Kolk overtuigde zijn medebestuurders dat krankzinnigen als zieken beschouwd en behandeld moesten worden en dat dus een hervorming van het gesticht noodzakelijk was.

Na bij verschillende partijen geld geworven te hebben en met financiële ondersteuning van de provincie werd het gesticht hervormd en stond het binnen korte tijd als een vooraanstaande en succesvolle inrichting bekend. Dit leidde ertoe dat de regering aan Schroeder van der Kolk vroeg om advies te geven over de behandeling van psychiatrische patiënten in Nederland, wat uiteindelijk resulteerde in de krankzinnigenwet van 1841. Opvallend maar niet verbazingwekkend is zijn stellingname tegen straf en lichamelijk geweld. Al in een rede van 1827 laat hij daarover geen misverstanden bestaan: "Alle lichamelijke straf als slagen en wat dies meer zij moet op het strengste verboden worden, zodat het als een onherroepelijke wet moet worden aangemerkt, dat een knecht of dienstmeid, welke overtuigd wordt, een krankzinnige geslagen te hebben, ogenblikkelijk het huis moet verlaten".
Behalve in de strijd voor de toestand van psychiatrische patiënten zette Schroeder van der Kolk zich ook in voor alcoholverslaafden, als lid van de "Nederlandsche Vereeniging tot Afschaffing van Sterken Drank". Hij liet de wetenschappelijke wereld een veelheid aan boeken na die in hun tijd toonaangevend genoemd mochten worden. Ook over zijn psychiatrische inzichten zijn we goed geïnformeerd, omdat hij daarover een leerboek naliet, dat postuum in 1863 werd uitgegeven. Enkele van de beste kenmerken van de latere Nederlandse psychiatrie zijn er in te vinden. De oorspronkelijke Nederlandse uitgaven zijn zeer zeldzaam, maar er zijn nog enige Duitse exemplaren.

In 1830 trouwde Schroeder van der Kolk met Cornelia Templeman van der Hoeven (1809 - 17 september 1832) en in 1835 met Geertruid Elisabeth Schröder (2 augustus 1813 - 12 februari 1853), dochter van hoogleraar J.F.L. Schröder in Utrecht en Margaretha Anthonia Heemskerk. Uit beide huwelijken werden zeven kinderen geboren. Na een korte ziekte overleed hij onverwacht op 1 mei 1862. In 1865 werd op de Begraafplaats Soestbergen te Utrecht, onder grote belangstelling, een monument ter ere van zijn nagedachtenis onthuld, met een toespraak van prof. C.W. Opzoomer.




</doc>
<doc id="2002129" url="https://nl.wikipedia.org/wiki?curid=2002129" title="Myxoma cordis">
Myxoma cordis

Een myxoma cordis is een zeer zeldzame, meestal goedaardige, primaire tumor (een nieuwe groei van weefsel) van het hart. Het is de meest voorkomende van alle goedaardige harttumoren.

Myxoma cordis is de benaming voor een "intracardiale tumor", die dus voorkomt in het hart. Vijfenzeventig procent van alle myxomen zijn te vinden in het linker atrium, de hartholte waar het zuurstofrijke bloed uit de longen binnenkomt. Tumoren die in het hart zelf ontstaan, worden primaire tumoren genoemd; ze kunnen in elk deel van het hart optreden.

Myxomen in de linkerboezem groeien vaak op een steel.

Bijna alle andere myxomen zijn te vinden in het rechter atrium. Het is zeer zeldzaam een myxoom te vinden in een van de hartkamers.
De tumor heeft een van de twee algemene vormen: een ronde, stevige massa, of een onregelmatig gevormde, zachte, geleiachtige massa.
Deze tumoren zijn zeldzaam en kunnen goedaardig of kwaadaardig zijn. Zij zijn verbonden aan het endocard, de binnenbekleding van het hart. De cellen die deel uitmaken van de tumor zijn spoelvormige cellen en zijn ingebed in een matrix die rijk zijn aan mucopolysachariden (een groep van koolhydraten).

Een myxoom kan calcium bevatten, die weergegeven wordt op de röntgenfoto. De tumor krijgt de bloedtoevoer van de haarvaten die het bloed toevoeren van het hart naar de tumor.

Trombi bloedstolsels kunnen worden bevestigd aan de buitenkant van myxoom. Er zijn drie belangrijke syndromen die verband houden met myxomen:

Embolische voorvallen gebeuren als stukjes van de tumor afbrokkelen, of als de trombi die bevestigd zijn aan de buitenkant van de tumor, zijn losgelaten en in het bloed zijn terechtgekomen. Gelatineachtige myxomen emboliseren vaker dan de meer vaste vorm van deze tumor.

En myxoom kan ook de bloedstroom in het hart hinderen, meestal op een hartklep. De mitralisklep is de hartklep die het meest getroffen wordt. De beperkingen van de doorbloeding kan leiden tot pulmonale (acute) congestie, embolisatie en hartklep ziekte. Embolisatie kan leiden tot ernstige gevolgen.

In het geval van het linker atrium myxoom, ervaart 40-50% van de patiënten embolisatie. Embolieën eindigen meestal in de hersenen, de nieren en ledematen. De derde in verband met het myxoom, heten constitutionele syndromen, aspecifieke symptomen veroorzaakt door het myxoom.

Er is geen bekende veroorzaker van myxomen. De belangrijkste symptomen geproduceerd door een myxoom zijn generiek en niet specifiek. Deze omvatten koorts, gewichtsverlies, bloedarmoede, een verhoogd aantal witte bloedcellen (WBC), een dalend aantal bloedplaatjes en het fenomeen van Raynaud.

Ook kunnen stukjes van het myxoom losraken, waarna ze door het bloed worden meegevoerd naar andere organen en daar kunnen ze leiden tot afsluiting van bloedvaten. De gevolgen daarvan hangen af van het bloedvat dat wordt afgesloten. Zo kan een afgesloten bloedvat in de hersenen resulteren in een herseninfarct, terwijl bij een afgesloten bloedvat in de longen de patiënt pijn heeft en bloed ophoest. 

De meeste patiënten met myxoma cordis zijn tussen 30-60 jaar. Het komt ook vaker voor bij vrouwen dan bij mannen.

Harttumoren zijn moeilijk vast te stellen omdat ze relatief zeldzaam zijn en omdat de symptomen lijken op die van allerlei andere aandoeningen. 

Er zijn verschillende methoden om harttumoren te diagnosticeren. Met echocardiografie kan de tumor zichtbaar worden gemaakt. 
Bij een ander, minder vaak toegepast onderzoek wordt via een katheter contrastvloeistof in het hart gebracht waardoor de tumor op een röntgenopname zichtbaar wordt.

Ook een computertomografie ("CT-Scan") en MRI-scan worden wel toegepast. Als er een tumor wordt ontdekt, wordt met behulp van een speciale katheter een klein weefselmonster weggenomen om de aard van de tumor en de juiste behandelwijze vast te stellen.

Gewoonlijk zal alleen aan deze diagnose worden gedacht als er een reden is om te veronderstellen dat er een tumor in het hart aanwezig is.

De tumor moet chirurgisch worden verwijderd. Myxomen kunnen teruggroeien als ze niet volledig zijn verwijderd. De overleving van deze operatie is uitstekend. De klachten die voor de tijd aanwezig waren, zijn na verwijdering van het myxoom meestal verdwenen.

Succesvolle verwijdering van de tumor bevrijdt de patiënt van deze ziekte. Een embolie uit een myxoom kan overleven in andere delen van het lichaam. Echter, er is geen bewijs dat een myxoom is gemetastaseerd (in staat om de ziekte van het ene gebied naar het andere te verplaatsen), waardoor tumoren in andere delen van het lichaam verder leven.





</doc>
<doc id="2002878" url="https://nl.wikipedia.org/wiki?curid=2002878" title="Bètahistine">
Bètahistine

Bètahistine is een stof die structureel verwant is aan histamine. Bètahistine is ook een histamine-H-receptoragonist. Het werkt bloedvatenverwijdend (vasodilatator) en verbetert de bloeddoorstroming in het binnenoor. Het wordt voorgeschreven bij storingen van het evenwichtsorgaan, zoals bij de ziekte van Menière. Bètahistine heeft een gunstige invloed op duizeligheid en tinnitus en vermindert de aanvallen van draaiduizeligheid (vertigo). Bètahistine kan evenwel asthma bronchiale en maagzweren verergeren.

Bètahistine wordt oraal ingenomen in tabletten, waarin de stof als een zout aanwezig is, gewoonlijk het dimesilaat (methaansulfonaat).

Meer recent is ontdekt dat bètahistine het niveau van bepaalde neurotransmitters verhoogt en op deze manier een rol speelt bij de regeling van het eetgedrag en van gemoedsstemming; het wordt onderzocht als een mogelijk middel tegen obesitas en depressie.



</doc>
<doc id="2003248" url="https://nl.wikipedia.org/wiki?curid=2003248" title="Good Automated Manufacturing Practice">
Good Automated Manufacturing Practice

Good Automated Manufacturing Practice (GAMP) is een standaard met betrekking tot veiligheid van farmaceutische producten. De term is een handelsmerk van de ISPE ("International Society for Pharmaceutical Engineering").

De "The Good Automated Manufacturing Practice (GAMP) Guide for Validation of Automated Systems in Pharmaceutical Manufacture" van de ISPE beschrijft een serie principes en procedures die leiden tot een garantie dat farmaceutische producten de vereiste kwaliteit hebben. Een van de basisbeginselen van GAMP is dat kwaliteit niet steekproefsgewijs kan worden getest, maar dat deze kwaliteitscontrole moet worden uitgevoerd in alle fases van het productieproces. Het gevolg hiervan is dat GAMP alle aspecten van de productie beslaat: de ruwe materialen, de productiefaciliteit en -appararuur, de training en hygiëne van de medewerkers. Een essentieel middel om op deze manier het einddoel (een kwaliteitsgarantie voor het eindproduct) te bereiken, is het gebruik van Standard Operating Procedures (SOPs).

GAMP werd opgericht 1991 in het Verenigd Koninkrijk als gevolg van steeds verdergaande eisen van de Amerikaanse Food and Drug Administration op het gebied van good manufacturing practice (GMP) in de productie. Sinds 1994 werkt de organisatie samen met de ISPE en werd de eerste GAMP-gids gepubliceerd.



</doc>
<doc id="2003278" url="https://nl.wikipedia.org/wiki?curid=2003278" title="Standard operating procedure">
Standard operating procedure

Een standard operating procedure, veelal afgekort SOP genoemd, is een schriftelijke werkinstructie waarin uitgebreid wordt beschreven hoe een bepaalde handeling uitgevoerd dient te worden, met als doel uniformiteit te creëren in de uitvoering van de handeling en daardoor in het eindresultaat ervan.

SOPs worden veelvuldig gebruikt binnen de farmaceutische industrie en in klinische studies, waarbij het van belang is dat telkens exact dezelfde procedures gevolgd worden en dat deze ook zorgvuldig gedocumenteerd worden. Zo wordt gegarandeerd dat bijvoorbeeld een bepaald medicijn altijd op dezelfde wijze door het logistieke proces wordt gevoerd, of dat iedere proefpersoon in een studie op dezelfde wijze behandeld wordt. Standaarden als ISO 22000 (voor de farmacie) en de Good clinical practice (voor klinische studies) stellen strikte eisen aan procedures en documentatie, en vormen veelal de basis van gebruikte SOPs.

Een bekend voorbeeld van SOPs zijn de controlelijsten die piloten volgen voorafgaand aan en tijdens een vlucht (zie externe link).



</doc>
<doc id="2004262" url="https://nl.wikipedia.org/wiki?curid=2004262" title="Fycoërytrine">
Fycoërytrine

Fycoërytrine is een kleurstof met een rood-bruine kleur, die onder andere voor komt blauwalgen. Fycoërytrine is een eiwit dat een koperatoom bevat, waar het de rode kleur van krijgt. Het absorptiespectrum toont absorptie-maxima met een golflengte van 496 nm, 529-534 nm en 555 nm.


</doc>
<doc id="2004532" url="https://nl.wikipedia.org/wiki?curid=2004532" title="GGZ Friesland">
GGZ Friesland

GGZ Friesland is de grootste aanbieder van geestelijke gezondheidszorg in de Nederlandse provincie Friesland. De organisatie biedt hulp bij alle voorkomende psychische problemen. Op meer dan 160 locaties in heel Friesland werken ruim 2000 medewerkers. Zorgverleners zijn geregistreerd in het BIG-register en de behandelingen zijn gebaseerd op de landelijke behandelrichtlijnen.

De geschiedenis van de psychiatrische zorg in Friesland is nauw verbonden met de stad Franeker. In 1848 besloot het provinciebestuur van Friesland om in de academiegebouwen van de voormalige Universiteit van Franeker (tot 1845 nog in gebruik als atheneum) psychiatrische patiënten onder te brengen. Op 31 maart 1851 arriveerden de eerste bewoners (18 mannen en 9 vrouwen), afkomstig uit het "Sint Elisabeth Gesticht" in de stad Deventer, waar Friese 'krankzinnigen' tot dan toe verzorgd werden. Dit was het begin van meer dan anderhalve eeuw psychiatrische zorg in het centrum van Franeker.

De eerste 25 jaar werden de ‘patiënten’ in de inrichting min of meer gevangengezet. Contact met de rest van de samenleving in Franeker was er op dat moment niet of nauwelijks. Inwoners van Franeker zagen slechts dat patiënten af en toe werkzaam waren op één van de akkers buiten de stad. En een enkeling werkte overdag voor een baas in de stad. 
Na 25 jaar kwam aan deze afzondering een einde. Een eerste stap hierin was het instellen van bezoekuren voor de familie en bekenden van de patiënten. Tot dusver was dit niet mogelijk geweest. Daarnaast werden er enkele bijeenkomsten georganiseerd in het Academie Gasthuis, de toenmalige locatie van het Psychiatrisch Ziekenhuis te Franeker (PZF).

Geneeskundig-directeur Lammerts van Bueren, die leiding gaf aan het ziekenhuis gedurende de eerste 25 jaar, begon al met de plannen van een verblijfplaats buiten de stad. Dit omdat veel van de patiënten uit een landbouwomgeving kwamen. Om deze reden werd in 1901 de kleine buitenplaats Groot Lankum gekocht. Deze buitenplaats lag ten westen van de stad Franeker. De aankoop van de buitenplaats droeg weer bij aan de bekendheid van het PZF onder de Franeker bevolking. Vanaf dit moment gingen er steeds meer patiënten lopend of per wagen van het Academie Gasthuis naar de buitenplaats om in de akkers te werken.
Deze buitenplaats was de grondslag van het huidige Groot Lankum waar GGZ Friesland heden ten dage nog steeds de behandeling verzorgt van mensen met psychiatrische stoornissen. En dit is tot op heden het fundament van het Psychiatrisch Ziekenhuis Franeker (PZF). In 1928 werd hier door de commissaris van de koningin, mr P.A.V. baron van Harinxma thoe Slooten, de eerste steen gelegd; Twee jaar later kon door hem de inrichting officieel geopend worden. Het nieuwe gebouw betekende ook weer een nieuw tijdperk. Waar het Academie Gasthuis met de verschillende huiskamers een erg huiselijke sfeer had, was het nieuwe gebouw een echt ziekenhuis geworden. Dit door zijn lange gangen en vele zalen. 

Met de ingebruikname van Groot Lankum werd een nieuwe fase in de geschiedenis van GGZ Friesland gestart. De patiënten werden weer uit de stad Franeker weggehaald. Rondom het PZF was er voldoende ruimte voor de patiënten om werkzaamheden op de akkers te gaan doen. 
In 1935 werd J.C. van Andel aangesteld als geneeskundig-directeur. In dit jaar werd ook de naam officieel ‘Psychiatrische Inrichting’. Tot die tijd werd er gesproken van een geneeskundig gesticht. Onder Dr. J.C. van Andel beleefde het PZF een zware tijd. Op 10 mei 1940 brak de Tweede Wereldoorlog uit in Nederland en dit had ook voor Franeker gevolgen. Twee maanden na het uitbreken van de oorlog op 30 juni 1940 vielen er bij Kie, een streek op een paar honderd meter afstand van het PZF, bommen in een weiland neer. Waarschijnlijk zijn deze losgelaten door een geallieerd vliegtuig die ze onderweg naar Duitsland per ongeluk heeft laten vallen. De opluchting was groot toen bleek dat er op een paar gesprongen ramen na geen schade was. Zelfs de koeien waren niet geraakt door de rondvliegende scherven. 

Dit was voor het bestuur van het Psychiatrisch Ziekenhuis echter wel aanleiding om voorzorgsmaatregelen te gaan treffen. Het besef van het gevaar van de oorlog kwam en het bestuur liet schuilkelders aanleggen en schafte een fornuis met enorm grote ketels aan. Dat deze later in de oorlog van groot belang zouden worden wist men toen nog niet.
De inrichting werd later in de oorlog een opvang voor verschillende hulpbehoevenden. Zo vonden 500 patiënten en personeel van het ziekenhuis Vogelenzang uit Bennebroek vanaf 1943 onderdak in Franeker nadat de bezetter hun gebouw had gevorderd. In 1945 was dit nogmaals het geval voor 150 Haagse hongerkinderen en 528 patiënten en personeel uit het gesticht ‘Dennenoord’ in Zuidlaren. Ook zij moesten hun onderkomen verlaten omdat de Duitsers hun gebouw vorderde.

J.C. van Andel had destijds met zijn personeel een zware klus aan het onderhouden van 5.000 mensen in een inrichting die oorspronkelijk gemaakt was voor 700 mensen. Uiteindelijk stief ongeveer 10% van de evacués door voornamelijk dysenterie en tuberculose. Dit door de slechte leefomstandigheden in deze zware periode.
Na de oorlog moest Nederland herstellen van en zware periode. Alles moest weer opnieuw georganiseerd worden. Het PZF veranderde haar werkwijze in deze periode. De massale behandeling verdween meer en meer. Er kwam steeds meer oog voor het kleine probleem van de ene patiënt. De hiërarchische verhoudingen worden herzien. In deze periode werd er ook hard gewerkt aan nieuwe bouwkundige voorzieningen. Het Academie Gasthuis was zwaar verouderd en de toename aan patiënten zorgde voor een gebrek aan capaciteit. Hierdoor werden steeds vaker patiënten geweigerd. Uiteindelijk werd in augustus 1956 begonnen aan de bouw van de nieuwe accommodatie. 

Een mijlpaal voor het PZF is op 5 juni 1974. Op deze dag neemt het PZF het ‘dorp’ Lankwert op Groot Lankum in gebruik. Deze woonvoorzieningen op het terrein van Groot Lankum zijn tekenend voor het veranderende patroon in de psychiatrie. Alleen al de wijze waarop men zich in en rond deze woongelegenheden voortbewoog, soms ook op fiets en bromfiets, geeft dit weer. Bezoek- en uitgaansmogelijkheden werden in deze periode aanmerkelijk genormaliseerd. 

De overgang van de naam "psychiatrische inrichting" naar "psychiatrisch ziekenhuis" in 1975 is veelbetekenend. ‘Inrichting’ was een te beladen woord geworden en dekte niet meer de volledige gang van zaken. Er was een nieuwe geest in verzorging, verpleging en behandeling gekomen. 

In 1997 fuseerde het PZF met het Algemeen Psychiatrisch Ziekenhuis Zuid-Oost Friesland, RIAGG Friesland, RIBW Friesland en Kinder- en Jeugd Psychiatrisch Centrum Het Groene Hart. Daarmee ontstond het conglomeraat Stichting GGZ Friesland. Tegenwoordig worden op Groot Lankum door GGZ Friesland patiënten behandeld met een psychische stoornis en Anno 2010 is op Groot Lankum onder meer nog een verblijfsafdeling voor forensische psychiatrie en voor schizofreniepatiënten gevestigd.

GGZ Friesland biedt crisisinterventie aan personen in een psychiatrische crisis zodat deze zo snel en zo goed mogelijk worden opgevangen. Indien noodzakelijk kan de patiënt direct opgenomen worden in een kliniek. De crisisdienst is 24 uur per dag telefonisch bereikbaar.

GGZ Friesland werkt met zorgprogramma’s. Een dergelijk programma richt zich op de behandeling van één type aandoening middels een zorgplan, waarbij meerdere disciplines betrokken kunnen zijn. Iedere patiënt met dezelfde aandoening doorloopt een vaste structuur, ook wel genoemd "ketenzorg" en "geprotocolleerd werken". Middels indicatoren kan het verloop van de behandeling worden vastgesteld. Elk zorgprogramma bevat ook een onderdeel dat zich richt op preventie c.q. opsporing van risicogroepen. 

GGZ Friesland kent verschillende hulpprogramma's:

GGZ Friesland heeft vestigingen in Beetsterzwaag, Dokkum, Drachten, Franeker, Harlingen, Heerenveen, Leeuwarden, Oosterwolde, Sint Nicolaasga, Sneek, Suameer en Workum.



</doc>
<doc id="2005304" url="https://nl.wikipedia.org/wiki?curid=2005304" title="Georges Stalpaert">
Georges Stalpaert

Baron Georges Louis Stalpaert (Brugge, 26 juli 1924 – Winksele, 20 mei 2013) (ook Joris Stalpaert) was een Belgisch hartchirurg en hoogleraar.

Stalpaert werd geboren als zoon van Odilon Stalpaert en Marie-Victorine Van Walleghem. Hij doorliep de lagere school en de Latijns-Griekse humaniora aan het Sint-Lodewijkscollege in Brugge. Hij was er zeer actief, onder meer als hoofdman van de studentenbond.

In oktober 1943 begon hij de studies geneeskunde aan de Katholieke Universiteit Leuven. Ook daar was hij actief in studentenverenigingen, zoals de club van Bruggelingen ‘Moeder Brugse’, waar hij penningmeester van werd. 

In 1951 behaalde Stalpaert zijn diploma van doctor in de genees-, heel- en verloskunde en besliste zich te specialiseren in de chirurgie. Zijn specialisatie vond plaats van 1951 tot 1957:

Hij trouwde op 26 april 1958 in Leiden met Gertrude-Catharine Fles (Leiden, 16 juli 1934) en ze kregen drie zoons en drie dochters.

In 1957 kwam Stalpaert naar Leuven terug als hartchirurg. Zijn aanstelling gebeurde op verzoek van professor Brom, die als gastchirurg opereerde in Leuven, maar van oordeel was dat een voltijdse hartchirurg dringend nodig werd. Zijn eerste assistent in Leiden was voor hem de aangewezen man. Het jaar daarop namen de mogelijkheden toe door de aankoop van een hart-longmachine. In 1959 werd een 'Hartcentrum' opgericht voor de coördinatie tussen de ziekenhuizen en met nog steeds, tot in 1963, Gerrit Brom als gastchirurg. Van 1957 tot 1989 organiseerde Stalpaert de thoracale en cardiovasculaire chirurgie in de universitaire ziekenhuizen Sint-Rafaël, Gasthuisberg en Sint-Barbara in Pellenberg. 

In het universitaire curriculum werd Stalpaert:

Eén van de pioniers in België van de open hartoperaties, de bypasses en de inplanting van hartkleppen, werd hij een gereputeerde hartchirurg die in Leuven een groot aantal chirurgen in deze specialiteit opleidde. Het ingrijpen voor overbruggingen en voor het plaatsen van hartkleppen kon hij uitvoeren met een strikt minimum aan onvermijdelijke mislukkingen.

In augustus 1983 plaatste hij een hartklep bij de toenmalige Belgische eerste minister Wilfried Martens.

Na zijn emeritaat bleef hij nog vijf jaar de hartchirurgie beoefenen in het Algemeen Ziekenhuis Sint-Jan in Brugge, waar hij zijn loopbaan was begonnen.

In de loop van zijn carrière was Stalpaert actief in heel wat professionele organisaties en verenigingen, onder meer:



Stalpaert publiceerde circa 150 wetenschappelijke studies en bijdragen, onder dewelke:

Daarnaast nog circa 130 studies opgesteld in samenwerking met collega's en assistenten.




</doc>
<doc id="2005595" url="https://nl.wikipedia.org/wiki?curid=2005595" title="Samuel de Zee's hof">
Samuel de Zee's hof

Samuel de Zee's hof is een hofje in Leiden. Het hofje is gesticht in 1723 voor armlastige familieleden. Het complex bestaat uit 21 woningen en ligt aan de Samuel de Zee's hof. De ingang van het hofje bevindt zich aan de Doezastraat tussen huisnummers 14 en 18 en bevat de tekst: ""Geeft god alleen de eer voor goede dognie rijke neeven ende nigten deed Samuel de Zee dit bij sijn leeven stigten, 1723"". Na de ingang bevindt zich een poort met de tekst: ""Dus was mijn sin: Een yder praat na syn begrip ~ maer soo t niet staat tot uw genoegen blyft dan buyten k kan met myn poort uw mond niet sluyten 1723 ~"".

In 1743 vond een uitbreiding plaats waardoor er twee binnenpleintjes ontstonden met in het midden een regentenkamer. Deze regentenkamer is later als school gebruikt en werd in 1883 verbouwd tot woningen. In 1982 is het hofje gerestaureerd.

Het heeft de status rijksmonument en is inschreven onder nummer 24665 in het monumentenregister.



</doc>
<doc id="2005697" url="https://nl.wikipedia.org/wiki?curid=2005697" title="Iatrochemie">
Iatrochemie

De iatrochemie — afgeleid van het Griekse ("iatrós", arts) en ("chemeia", letterlijk 'de kunst van het (metaal)gieten') — ook als chemiatrie of chymiatrie aangeduid, is een op alchemie gebaseerde medische leer gegrondvest door Paracelsus in de 16e eeuw.

Paracelsus poogde een precieze samenhang te vinden tussen een medicament en de ziekte die daarmee behandeld moest worden. Daartoe stelde hij zijn leer van de microkosmos — de mens — en de macrokosmos — zijn omgeving, op. Beide bestaan uit dezelfde substanties en een ziekte zou uitbreken, als het "uitwendige" mineraal zijn tegenhanger in het lichaam aanstak. De behandeling bestond hierin, dat de patiënt een medicijn kreeg toegediend dat van het ziekteveroorzakende mineraal gemaakt was. Het samenstellen van dit geneesmiddel geschiedde volgens alchemistische methoden, door Paracelsus ook wel spagyriek genoemd.

Deze leer hield geen stand, omdat uit zijn geschriften niet duidelijk werd, hoe een ziekte precies in verband gebracht kon worden met minerale invloeden. Jan Baptista van Helmont (1579–1644) poogde deze theorie verder te ontwikkelen, maar faalde vanwege hetzelfde probleem. De recepturen van Paracelsus die werkzaam waren bleven behouden; de achterliggende theorie werd verworpen.

De onderzoekingen van Van Helmont leidden tot de oprichting van de iatrochemische school in de 16e en 17e eeuw, met als voorvechters Franciscus Sylvius (1614–1672) en Thomas Willis (1621–1675). Zij herformuleerden Galenus' leer in chemische terminologieën als "zuren" en "logen" en probeerden de fysiologie en de pathogenese aan de hand van deze chemische tegenstellingen te verklaren.

De eerste leerstoelen voor de iatrochemie werden aan de Duitse universiteiten in de 17e eeuw bekleed door:
Belangrijke vroege vertegenwoordigers van de iatrochemie waren Van Helmont, Martin Ruland de Oudere en zijn gelijknamige zoon. In de loop van de 17e eeuw poogde vooral Sylvius de iatrochemie een rationele basis te verlenen.

Chemie en farmacie vormden lange tijd één en hetzelfde vakgebied; deze verbinding werd pas in de 18e eeuw losgelaten. In 1750 werd aan de universiteit van Uppsala de nieuwe leerstoel voor chemie aan de filosofische faculteit opgericht, bekleed door Johan Gottschalk Wallerius, dit tot ongenoegen van de medische faculteit aldaar. De reden voor deze beslissing was van economische aard: men verwachtte meer nut van een wetenschappelijke ondersteuning van de mijnbouw.

Ook van de kant van de farmacie werd de iatrochemie steeds verder verdrongen door de vertegenwoordigers van rationeel-empirische geneeskunde, in het bijzonder Herman Boerhaave in Nederland, Friedrich Hoffmann in Duitsland en Thomas Sydenham in Engeland.




</doc>
<doc id="2005854" url="https://nl.wikipedia.org/wiki?curid=2005854" title="Juliusz Paetz">
Juliusz Paetz

Juliusz Paetz (Poznań, 2 februari 1935) is een Pools geestelijke en was aartsbisschop van de Rooms-katholieke Kerk in Poznan te Polen van 1996 tot 2002 toen hij aftrad.

Paetz werd in 1959 priester gewijd en werkte vervolgens enkele jaren in verschillende parochies in het aartsbisdom Poznan. Van 1967 tot 1982 was hij in dienst van de Romeinse Curie, waar hij aanvankelijk werkte op het secretariaat van de Bisschoppensynode. In 1976 werd hij benoemd tot prelaat van de antichambre van de paus, een ceremoniële functie binnen de Pauselijke Huishouding die er vooral uit bestaat om gasten die op audiëntie komen te begroeten en vervolgens voor te geleiden aan de paus. In deze hoedanigheid diende hij de pausen Paulus VI, Johannes Paulus I en Johannes Paulus II.

Deze laatste benoemde hem in 1983 tot bisschop van Łomża. De paus zelf wijdde hem bisschop in de Sint-Pietersbasiliek. In 1996 werd hij aartsbisschop van Poznan. Eind 1999 deed een aantal geestelijken aangifte bij de kerkelijke autoriteiten van seksueel misbruik van de aartsbisschop. Eerst leken deze berichten alleen betrekking te hebben op zijn periode in Poznan, maar later werden er ook beschuldigingen gedeponeerd die stamden uit zijn tijd in Łomża. Er ontstond vervolgens in Polen een heftig publiek debat tussen de verdedigers van Paetz en diegenen die meende dat de aartsbisschop zou moeten aftreden. Hoewel Paetz tot het einde toe alle beschuldigingen als laster heeft afgewezen, vroeg hij in 2002 ontslag, hetgeen de paus hem verleende. Veelzeggend voor de waarde die het Vaticaan aan de beschuldigingen hecht, is dat de prefect van de Congregatie voor de Bisschoppen het Paetz uitdrukkelijk verboden heeft om in zijn voormalig aartsbisdom bisschoppelijke handelingen (zoals het voorgaan in vormselvieringen) te verrichten. In juni 2010 ging het gerucht dat Paetz zou zijn gerehabiliteerd. Dit gerucht werd evenwel onmiddellijk door de woordvoerder van het Vaticaan, pater Federico Lombardi als onwaar van de hand gewezen.


</doc>
<doc id="2006326" url="https://nl.wikipedia.org/wiki?curid=2006326" title="BRMO">
BRMO

Bijzonder Resistente Micro-Organismen (BRMO) zijn bacteriën zoals MRSA en ESBL-positieve bacteriën die resistent zijn voor meerdere soorten antibiotica. Omdat behandeling van infecties met deze resistente micro-organismen minder goed mogelijk is, is het van het allergrootste belang binnen bijvoorbeeld een ziekenhuis maatregelen te treffen die gericht zijn op:
Het voorkómen van resistentie-ontwikkeling wordt nagestreefd door het hanteren van een rationeel, terughoudend antibioticabeleid door de Stichting Werkgroep Infectie Preventie (WIP), een afvaardiging van het Leids Universitair Medisch Centrum.

De Werkgroep Infectie Preventie (WIP) heeft de definities voor BRMO's opgesteld, deze zijn:
<nowiki>*</nowiki> Het gaat hier uitsluitend om ciprofloxacine en/of levofloxacine, omdat Acinetobacter species intrinsiek resistent zijn tegen norfloxacine.



</doc>
<doc id="2006426" url="https://nl.wikipedia.org/wiki?curid=2006426" title="Aorta-insufficiëntie">
Aorta-insufficiëntie

Onder aorta-insufficiëntie verstaan we de toestand waarin tijdens de diastole dus bij een gesloten aortaklep bloed terug kan vloeien van de aorta naar de linkerhartkamer, doordat de aortaklep niet goed kan sluiten.

Een aorta-insufficiëntie kan grofweg op twee manieren ontstaan.

1. Door beschadiging van de aortaklep waardoor deze niet meer goed sluit. De aortaklep is een
"halvemaanvormige klep" die bestaat uit drie halvemaanvormige zakjes, die samen de opening van de aorta afsluiten. Door een ontsteking kan het weefsel van deze klep te stug worden, en kan er zich zelfs kalk in de klep afzetten, waardoor die niet meer goed sluit. Voorbeelden:
2. Door beschadiging van de aortaboog kan die zo wijd worden dat de klep de opening niet meer kan afsluiten:


Een ernstige (opening bij gesloten klep van meer dan 0,5 vierkante cm; dat is meer dan 20% van de opening bij geopende klep) aorta-insufficiëntie veroorzaakt een "volumeoverbelasting" van de linkerhartkamer. Doordat het bloed dat al weggepompt is, opnieuw moet worden weggepompt, raakt de linkerhartkamer overbelast en ontstaat hartfalen. Patiënten klagen over moeheid en kortademigheid, eventueel in aanvallen.

Bij lichamelijk onderzoek valt een geruis aan het hart op, vaak ook in de systole, maar, kenmerkender, in de diastole. De diastole is de periode na de tweede harttoon, dat wil zeggen als de aortaklep dicht behoort te zijn.
Het verschil tussen de systolische en de diastolische bloeddruk, de polsdruk geheten, normaal ongeveer 45-50 mm Hg, is verhoogd, wel tot 100 mm Hg. Hierdoor zijn overal aan de slagaders overdreven pulsaties te voelen.
Op het elektrocardiogram en de thoraxfoto is linkerventrikeldilatatie waar te nemen.
Door middel van echocardiografie kan men de afwijkende klep bestuderen en (met behulp van Doppleronderzoek) de afwijkende bloedstroom in kaart brengen.
Met een hartcatheterisatie kan dit vervolgens nog veel preciezer.

De klep, en eventueel een stuk van de aortaboog kan vervangen worden tijdens een "openhartoperatie".


</doc>
<doc id="2006836" url="https://nl.wikipedia.org/wiki?curid=2006836" title="Androecium">
Androecium

Het androecium is bij Embryophyta het geheel van de bij elkaar geplaatste mannelijke voortplantingsorganen. De naam 'androecium' is afkomstig van de Griekse woorden ἀνήρ, "aner", wat 'man' betekent, en οἶκος, "oikos", wat 'huis' betekent.

Bij zaadplanten is het de naam voor de meeldraden van een bloem. Bij mossen is een androecium een groep bij elkaar staande antheridia, omgeven door speciaal gevormde omwindselbladeren, het perigonium. Bij sommige soorten staan de antheridia los van elkaar.

De naam voor de groep van vrouwelijke voortplantingsorganen is het gynoecium; bij embryophyten gaat het om bij elkaar staande stampers, bij mossen om bij elkaar staande archegonia met het perichaetium.


</doc>
<doc id="2007116" url="https://nl.wikipedia.org/wiki?curid=2007116" title="Verfhout">
Verfhout

Verfhout is een algemene term voor een aantal houtsoorten, waarvan, na geraspt te zijn, een aftreksel wordt gemaakt dat als kleurstof kan worden gebruikt.

Voorbeelden zijn:


</doc>
<doc id="2007834" url="https://nl.wikipedia.org/wiki?curid=2007834" title="Mitralisklep">
Mitralisklep

De mitralisklep, valvula mitralis of tweeslippige klep is de hartklep tussen linkerboezem en linkerkamer. Ze is dus een van de twee "atrio-ventriculaire kleppen. " De klep sluit tijdens de systole om te voorkomen dat het bloed weer teruggepompt wordt, de longaders in.

De klep bestaat uit twee klepbladen of "slippen", het voorste en het achterste, die samen 4 tot 6 cm² beslaan. Aan de randen van de slippen zitten pezen die chordae tendineae worden genoemd. Deze hechten aan aan de zogenaamde papillaire spieren die onderdeel uitmaken van het spierweefsel van de linkerventrikel. Daardoor kan een intacte mitralisklep tijdens de systole niet "doorslaan", waardoor mitralisinsufficiëntie zou ontstaan.

Na de systole daalt de druk in de linkerkamer snel doordat het spierweefsel verslapt. Daardoor gaat de mitralisklep open en stroomt er bloed van het linkeratrium (de linkerboezem) de linkerventrikel (de linkerkamer) in. Ongeveer 70 tot 80% van het bloed dat de kamer binnenkomt doet dat tijdens deze eerste fase. Hierna vult de kamer zich langzamer, uiteindelijk zorgt de activiteit van het atrium (de boezem) vlak voor de systole nog voor extra vulling.

Het sluiten van de mitralisklep is met de stethoscoop te horen als de eerste harttoon. In een gezond hart zijn het openen van de kleppen of het stromen van het bloed niet hoorbaar.


</doc>
<doc id="2007906" url="https://nl.wikipedia.org/wiki?curid=2007906" title="Atrioventriculaire kleppen">
Atrioventriculaire kleppen

Onder de atrioventriculaire kleppen of valvae atrioventriculares worden de hartkleppen verstaan tussen de beide atria of boezems en de beide ventrikels of hartkamers.


Aan het begin van de systole sluiten beide atrioventriculaire kleppen en wordt de eerste harttoon gehoord. Tijdens de systole houden de beide kleppen het bloed tegen dat terug zou vloeien naar de atria. 

Doordat de druk links zes keer zo hoog is als rechts, raakt de mitralisklep vaker beschadigd dan de tricuspidalisklep.


</doc>
<doc id="2008165" url="https://nl.wikipedia.org/wiki?curid=2008165" title="Copynumbervariaties">
Copynumbervariaties

Onder een copynumbervariatie (CNV) of copynumberpolymorfie (CNP) worden mutaties verstaan waarbij bepaalde stukken DNA op een chromosoom ontbreken (deletie) of het te veel aanwezig zijn (duplicatie), of waarbij in het genoom enkele chromosomen ontbreken of meervoudig aanwezig zijn. Het gaat dan om puntmutatie (basensubstitutie en frameshiftmutatie), segmentmutatie (grootschalige mutaties of chromosomale mutaties) en ploïdiemutatie(genoommutaties).

Uit vergelijkingen tussen de lengte van chromosomen kan een lengteverschil naar voren komen. Copynumbervariaties spelen een belangrijke rol in de genetische variatie tussen individuen. Daarnaast vormen ze de basis van verschillende mentale handicaps en ontwikkelingsstoornissen.

Bij de mens kan copynumbervariatie spontaan optreden binnen het DNA en dan directe gevolgen hebben voor het fenotype. Een dergelijke spontane mutatie wordt een de-novosituatie genoemd en deze komt in de meeste gevallen voor. 

Copynumbervariatie kan ook optreden bij een ongelijke crossing-over bij meiose. Hierdoor kunnen delen van het chromosoom spontaan verloren gaan of erbij komen. Er ontstaan dan afwijkingen binnen het chromosoom, in de vorm van deleties of duplicaties. Het betreft hier een algemeen voorkomend natuurlijk proces, dat naast de crossing-over bijdraagt aan de soortvariatie. Vastgesteld is dat ongeveer 0,4% van het menselijk genoom onderhavig is aan dergelijke variaties. Het proces lijkt willekeurig. Copynumbervariatie wordt met name waargenomen in die delen van het chromosoom die een herhaling in de sequentie van de basevolgorde kennen (Low copy repeats).

Bij een aantal afwijkingen bij de mens als gevolg van een copynumbervariatie komt voor, dat een van de ouders drager is van de afwijking, zonder dat dit verder een duidelijk effect heeft op de ontwikkeling van de ouder. Soms komt er bij de ouder een milde vorm voor die zich uit in psychische problemen of leerstoornissen. Om hier duidelijkheid over te krijgen moeten de chromosomen van de beide ouders onderzocht worden.

Het verschijnsel van copynumbervariatie speelt een belangrijke rol in de ontwikkeling van soorten. Door de spontane mutaties kunnen er specifieke afwijkingen plaatsvinden die verrassende consequenties hebben. Bij de mens uit zich dit onder andere in de vorm van verscheidene verstandelijke handicaps, ontwikkelingsstoornissen en andere aangeboren afwijkingen. Hiertegenover staat het verschijnsel van mensen die topprestaties kunnen leveren op hun kennis- of vaardigheidsvlak.

Oorspronkelijk werd ervan uitgegaan dat het menselijke DNA op hoofdlijnen er hetzelfde uitzag en dat wijzigingen in het menselijk DNA alleen voortkwamen uit de Mendeliaanse genetica.

Door onderzoek naar het DNA bij mensen kwam het inzicht dat er structuurfouten op kunnen treden in het menselijke DNA. Een eerste voorbeeld hierin was trisomie 21, beter bekend als het syndroom van Down. Hierbij vindt er een volledige duplicatie plaats van een chromosoom.

Met de ontwikkeling van de technische mogelijkheden in het kader van het onderzoek naar het DNA is het mogelijk geworden om steeds verder in detail het DNA te onderzoeken. Hierbij kwamen gaandeweg steeds meer oorzaken van syndromen die bij mensen kunnen optreden in beeld. Door zogenoemd micro-arrayonderzoek kan op dit moment onderzoek worden gedaan naar de individuele baseparen, waardoor op dit moment in beeld kan worden gebracht waar in het DNA copynumbervariatie optreedt. Hierdoor zijn er momenteel ontwikkelingen gaande waardoor onder andere de oorzaken van autisme en schizofrenie in beeld komen.

Afwijkingen bij de mens die voortkomen uit copynumbervariatie zijn onder andere:





</doc>
<doc id="2008231" url="https://nl.wikipedia.org/wiki?curid=2008231" title="Verfmolen">
Verfmolen

Een verfmolen is een molen die grondstoffen voor verf vermaalt. Deze grondstoffen bestaan vooral uit aarden, verfhout, krijt, smalt sommige natuursteensoorten als azuriet en malachiet, en beenzwart. Een molen die voornamelijk krijt vermaalt wordt "krijtmolen" genoemd. Uit de Zaanstreek zijn 62 verfmolens bekend.

De eerste verfmolen bevond zich in Zaandijk. Deze werd in gebruik genomen door Pieter Jansz. van der Ley in 1601. Het was een "brijsijlijenhoudtmalersmolen", een molen dus die brazielhout vermaalde. Er was weliswaar concurrentie met het Rasphuis dat in 1595 was opgericht en dat het monopolie bezat, maar de handhaving hiervan was gebrekkig en de kwaliteit van het Zaanse product was beter. De opkomst van de synthetische kleurstoffen op basis van aniline hebben het gebruik van verfhout uiteindelijk doen verdwijnen. Het laatste verfhout werd vermalen in "Stoomfabriek "De Vooruitgang"" van de firma Heyme Vis. Deze productie eindigde in 1914.

Pas omstreeks 1700 begon men de huizen in kleur te beschilderen. Vóór die tijd werden ze hoofdzakelijk geteerd. Het is dus omstreeks 1700 dat de betekenis van verfmolens sterk toenam. De pigmenten werden door de schilders zélf tot verf verwerkt. Hieraan kwam geleidelijk een einde toen omstreeks 1850 het verfblik werd uitgevonden, waarin de verf veel langer houdbaar bleef. Nu ontstonden er verffabrieken die de verfmolens geleidelijk verdrongen, hoewel de molens nog wel tijdelijk konden profiteerden van de toegenomen vraag. De omstreeks dezelfde tijd opkomende synthetische pigmenten op basis van steenkoolteer deden uiteindelijk de verfmolens verdwijnen. Een aantal konden nog een tijd dienstdoen als krijtmolen. Enkel "De Duinjager" in het "Kogerveld" (bouwjaar 1696) bleef over. Deze vermaalde uiteindelijk nog steenkool ten behoeve van de ijzergieterijen. In 1960 werd het Kogerveld opgespoten. De molen werd afgebroken en in de Zaanse Schans op de onderbouw van oliemolen "De Kat" geplaatst. Als zodanig is tegenwoordig De Kat nog de enige verfmolen die in Nederland is overgebleven.

Tot de pigmenten die werden geproduceerd behoorde blauwsel, zoals ultramarijn, dat door "Avis" en "Nanninga van Dillewijn & Co." werd geproduceerd. Ook op kobalt en op lakmoes gebaseerde blauwe verfstoffen werden geleverd.

Loodwit werd geproduceerd bij "De Veldlust" te Oostzaandam (vanaf 1736), "De Rob" (1720) en "Het Gekroonde Zeepaard" te Koog aan de Zaan (1694), en "De Heining" te Oostzaan uit 1762.

Vermiljoen werd geproduceerd op basis van kwikzilver en zwavel, onder meer door Sagharias Jacobsz. (1676).

Ook Zaans groen (Bremergroen, Fries groen, Spaans groen) werd vervaardigd in de loop van de 18e en 19e eeuw. Het was op koperverbindingen gebaseerd.

De verfmolens waren houten windmolens van het type stellingmolen, welke voorzien waren van een onderbouw. Dit was een schuur waar de verschillende grondstoffen en producten in werden opgeslagen en eventueel gedroogd.

Het verfhout werd met bijlen en zagen verkleind en daarna tot poeder vermalen. Ook kuipen met vallende beitels en draaiende schijven met messen werden gebruikt. Ook waren er kollergangen om aardverven en krijt tot poeder te vermalen. Vaak waren er meerdere kollergangen die van elkaar waren afgesloten om de kleuren niet te vermengen. Daarnaast bestonden er stampwerken voor het fijnmaken van zeer harde gesteenten zoals amaril. Uiteindelijk was er een zeefinstallatie om grof en fijngemalen product te scheiden.



</doc>
<doc id="2008287" url="https://nl.wikipedia.org/wiki?curid=2008287" title="Oswald Avery">
Oswald Avery

Oswald Theodore Avery (Halifax, 21 oktober 1877 - Nashville, 2 februari 1955) was een Canadees-Amerikaans arts en medisch onderzoeker. Avery was een pionier op het gebied van moleculaire biologie en immunologie. Samen met Colin MacLeod en Maclyn McCarty lukte het hem in 1944 aan te tonen dat DNA het molecuul is dat voor het doorgeven van erfelijke eigenschappen zorgt.

In 1873 verhuisden Avery's ouders vanuit de V.S. naar Halifax in Canada, waar zijn vader voorganger was van de Southern Baptist Convention. Hier werd Oswald Avery geboren als tweede zoon. De kinderen speelden een actieve rol in de religieuze activiteiten van de baptistische gemeenschap. Het gezin verhuisde in 1887 naar New York. Toen Avery 15 jaar oud was overleden zijn vader en oudere broer.

Avery studeerde aan Colgate University in New York. Avery blonk uit in literatuur en retoriek en sloot vriendschap met zijn studiegenoot Harry Emerson Fosdick, die later een bekend religieus leider van de baptistische gemeenschap werd. Desondanks koos Avery niet voor een opleiding tot voorganger maar besloot hij arts te worden. Hij behaalde zijn medische graad in 1904.

Uit frustratie dat veel patiënten niet te genezen bleken ging Avery in 1907 aan het Hoaghland Laboratorium in Brooklyn werken, het eerste centrum voor microbiologisch onderzoek in de Verenigde Staten. Hij gaf ook les aan de verpleegkundigen van het ziekenhuid in Long Island. Aanvankelijk bestudeerde Avery yoghurtculturen, maar al snel verschoof zijn aandacht naar pathogene bacteriën. Zijn onderzoek was erop gericht door de chemie van bacteriën meer te weten te komen over hun biologische werking.

In de Eerste Wereldoorlog diende Avery van september 1918 tot januari 1919 in het US Army Medical Corps. In 1923 ging hij aan het Rockefeller Institute werken, waar hij tot 1948 zou blijven werken, hoewel hij al in 1943 met emeritaat ging. Daarna verhuisde hij naar Nashville in Tennessee, waar zijn broer en familie woonden. Hij overleed in 1955.

In het begin van de 20e eeuw was vast komen te staan dat eigenschappen doorgegeven worden door middel van genen en chromosomen, die zich in de celkern van organismen bevinden. Onbekend was in welke stof de genen en chromosomen zich bevinden. In 1927 had Frederick Griffith ontdekt dat bacteriën wanneer ze in aanraking komen met andere bacteriën sommige eigenschappen van die andere bacteriën kunnen overnemen, een proces dat transformatie genoemd wordt.

Hoewel Avery in 1943 al met emeritaat ging, voerde hij in het volgende jaar samen met MacLeod en McCarty een serie experimenten uit om te ontdekken welke stof in bacteriën voor de overdracht van pathogene eigenschappen verantwoordelijk was. De experimenten waren in feite een kwestie van trial-and-error, waarbij telkens een bepaalde stof uit de pathogene bacteriën gehaald werd voordat ze met onschadelijke bacteriën in aanraking werden gebracht. Op deze wijze waren Avery, MacLeod en McCarty in staat aan te tonen dat de eigenschappen doorgegeven werden door DNA.

Dit resultaat werd in 1952 bevestigd door experimenten van Alfred Hershey en Martha Chase. In 1953 zouden James Watson en Francis Crick de structuur en eigenschappen van het molecuul voor het eerst correct beschrijven. De identificatie van DNA vormde de basis van de gehele moderne genetica.

Volgens de Nobelprijswinnaar Arne Tiselius was Avery de belangrijkste geleerde die nooit de Nobelprijs voor zijn werk ontving.

De krater Avery op de Maan is naar Oswald Avery genoemd.


</doc>
<doc id="2008294" url="https://nl.wikipedia.org/wiki?curid=2008294" title="Loodwitmolen">
Loodwitmolen

Een loodwitmolen is een bijzondere vorm van verfmolen.

Het gebruik van loodwit, dat als pigment wordt gebruikt, stamt uit de Klassieke Oudheid en kwam in de 16e eeuw via Venetië naar Antwerpen en verder noordwaarts. De eerste loodwitfabriek in Nederland stamt van omstreeks 1650.

In de Zaanstreek bestonden enkele loodwitmolens, en wel "De Veldlust" uit 1736 te Oostzaandam; "De Rob" (1720) en "Het Gekroonde Zeepaard" uit 1694 te Koog aan de Zaan, en "De Heining" uit 1762 te Oostzaan. Met name "De Rob" was een grotere molen. Sommige van deze molens zagen de verwerking van loodwit als nevenactiviteit.

Het lood werd in blokken van 75 kg uit Engeland aangevoerd en versmolten tot dunne platen bladlood die opgerold werden. De rollen werden geplaatst in aardewerken broeipotten boven een laagje azijn en afgedekt met paardenmest en stro. De broeipotten werden in hokken opgestapeld. Het broeiproces duurde zes weken, hierbij ontstond koolzuurgas waardoor het lood werd omgezet in loodwit. Na de broeiperiode werden de rollen uitgeklopt op een klopbank en vervolgens vermalen en uitgezeefd. Daarna werd het loodwitpoeder nat gemaakt, met krijt vermengd en opnieuw gemalen. De brij werd in droogpotten gedaan die 5 à 6 weken moesten drogen. Aldus ontstonden loodwitbroden.

Het werken in een loodwitmolen was zeer ongezond. Hierdoor werd dit werk uitgevoerd door Duitse gastarbeiders, zij werden vaak met "poepen" aangeduid.

In 1906 werd in Nederland het "loodwitbesluit" van kracht, waardoor voor Rijkswerken zinkwit in plaats van loodwit moest worden toegepast, vanwege de schadelijke werking ervan op de schilders. Een algeheel verbod op het gebruik van loodwit voor binnenverf kwam in Nederland pas in 1939.


</doc>
<doc id="2008439" url="https://nl.wikipedia.org/wiki?curid=2008439" title="Mitralisstenose">
Mitralisstenose

Mitralisstenose is een hartaandoening waarbij de mitralisklep niet goed meer opent tijdens de diastole.

Mitralisstenose wordt vrijwel altijd veroorzaakt door acuut reuma.
Verkalking van de klep of aangeboren afwijkingen van de mitralisklep (zoals een spleet in de klep) komen maar zelden voor.
Mitralisstenose kan ook het gevolg zijn van bacteriële endocarditis.

De oppervlakte van de opening van de mitralisklep is ongeveer 4 tot 6 cm.
Bij een gezond hart opent de klep zich tijdens de diastole zodat er bloed vanuit het linkeratrium (de linker boezem) de linkerventrikel (de linker kamer) in kan stromen.
Een gezonde klep belemmert deze bloedstroom niet, zodat de tijdens de diastole de drukken in de linkerventrikel en het linkeratrium aan elkaar gelijk zijn. Daardoor kan de ventrikel zich snel vullen.
Bij een doorstroomopening van minder dan 2 cm wordt de bloedstroom door de klep gehinderd waardoor een drukverval over de klep ontstaat. Daardoor heeft de kamer meer tijd nodig om zich te vullen, worden de drukken in het linkeratrium en de longaders te hoog, en zijn er problemen, wanneer het hart snel moet kloppen (bijvoorbeeld bij inspanning).
Bij een doorlaatopening van de mitralisklep van kleiner dan 1 cm, zal de druk in het linkeratrium toenemen. Normaal is die 5 mm Hg, bij een ernstige mitralisstenose kan deze druk wel 25 mm Hg worden. Deze druk wordt ook overgedragen op de haarvaten in het longweefsel, waardoor er vocht uit de bloedvaten treedt en in de longen komt (longoedeem).
De voortdurende drukbelasting van het linkeratrium maakt dat het toeneemt in grootte. Daardoor kan atriumfibrilleren ontstaan, dit maakt de diastolische vulling van de ventrikel weer minder effectief, doordat het atrium het bloed nu aan het eind van de diastole niet meer een extra zetje kan geven. Voor mensen die al problemen hebben met hun mitralisklep is dat extra zetje juist belangrijk.
Een mitralisstenose wordt meestal in de loop van jaren geleidelijk erger, maar in het eindstadium treedt meestal een snelle verergering op.


De eerste harttoon kan extra luid en zelfs voelbaar zijn, omdat het extra kracht kost om de mitralisklep te sluiten.
Als de pulmonale hypertensie ernstig is, zal ook de tweede harttoon over het gebied van de pulmonalisklep luider zijn dan normaal.
Een "openingssnap", een hoge extra toon na de tweede harttoon is het gevolg van het openen van de afwijkende mitralisklep vroeg in de diastole, na het sluiten van de aortaklep.
Een laagfrequent diastolisch geruis is hoorbaar, het neemt vlak voor de systole enigszins toe , kan het beste worden gehoord aan de hartpunt en straalt niet uit. Dit geluid is laagfrequent en kan dus goed worden beluisterd met de kelk van de stethoscoop in de linker zijligging.
Bij verder gevorderde ziekte kunnen verschijnselen van atriumfibrilleren en/of van hartfalen worden waargenomen. Atriumfibrilleren komt zelfs zeer vaak voor bij deze stenose. In combinatie met atriumfibrilleren ontbreekt het presystolisch luider worden van het diastolisch geruis. 
Vrijwel alle verschijnselen nemen toe bij inspanning, zwangerschap, koorts en dergelijke.

De diagnose "mitralis stenose" is met echocardiografie gemakkelijk te stellen: vergroting van het linker atrium, een dikke en verkalkte mitralisklep met een vernauwde opening, verminderde opening van de slippen van de mitralisklep, en verhoogde stroomsnelheid van het bloed in de diastole. Met Doppleronderzoek kan een drukverval over de klep gemeten worden.

Met gelijktijdige rechts- en links- katheterisatie is veel exacter onderzoek mogelijk. Via de katheter rechts kan de pulmonale wiggedruk gemeten, en daarmee is de gemiddelde druk in de haarvaten van de longen bekend, waarvan de druk in het linkeratrium kan worden afgeleid.
Tegelijkertijd meet men links de druk in de linkerventrikel. Door deze metingen te combineren kan het diastolische drukverval over de mitralisklep gemeten worden. Daaruit kan worden afgeleid hoe ernstig de patiënt eraan toe is.




</doc>
<doc id="2008475" url="https://nl.wikipedia.org/wiki?curid=2008475" title="Experiment van Griffith">
Experiment van Griffith

Het experiment van Griffith was een experiment met virulente bacteriën dat voor het eerst werd uitgevoerd door de Britse bacterioloog Frederick Griffith (1879 - 1941). Griffith beschreef aan de hand van de resultaten in 1928 dat bacteriën bepaalde eigenschappen kunnen aannemen die ze in hun omgeving aantreffen. Hij had daarmee het verschijnsel van genetische transformatie ontdekt. Dit vormde een belangrijke stap naar de ontdekking van de rol van DNA bij de overdracht van erfelijke eigenschappen.

In zijn experiment gebruikte Griffith twee verschillende stammen van pneumokok-bacteriën ("Streptococcus pneumoniae") op proefmuizen. De Duitse bacterioloog Fred Neufeld (1869-1945) had eerder ontdekt dat de pneumokok-bacterie in drie stammen (I, II en III) onderverdeeld kan worden en hoe deze stammen van elkaar onderscheiden kunnen worden. De stam met de naam II-R bleek niet dodelijk te zijn wanneer ze in een proefmuis werd ingebracht: het afweersysteem van de muizen herkent de bacterie en vernietigt ze. Bacteriën van de stam met de naam III-S omhullen zichzelf met een capsule van polysacharide, waardoor ze onherkenbaar worden voor het afweersysteem van de muis. Proefmuizen die deze stam toegediend kregen stierven. Tot Griffith zijn experiment beschreef dachten bacteriologen dat de stammen vast stonden en dat een individuele bacterie ofwel tot de ene, ofwel tot de andere stam behoort.

Griffith doodde bacteriën van de virulente III-S-stam door verhitting en bracht de dode bacteriën ook in een proefmuis in. De muis overleefde dit, zodat duidelijk was dat de bacteriën gedood waren. Verrassend genoeg bleek een mengsel van gedode virulente bacteriën en onschadelijke bacteriën van de II-R-stam wel dodelijk te zijn. In het bloed van de gedode muizen trof Griffith zowel bacteriën van de II-R- als van de III-S-stam aan. Griffith concludeerde hieruit dat de onschadelijke stam was getransformeerd in de schadelijke variant door in aanraking met de gedode schadelijke bacteriën te komen.

De verklaring was dat de chemische stof die op moleculaire schaal de eigenschappen van de bacterie bepaalt na de dood door andere bacteriën kan worden opgenomen. In 1944 zouden de Amerikaanse onderzoekers Oswald Avery, Colin MacLeod en Maclyn McCarty een experiment uitvoeren waarmee ze aantoonden dat dit de stof DNA was. In 1952 werd dit bevestigd door het experiment van Hershey en Chase.


</doc>
<doc id="2008751" url="https://nl.wikipedia.org/wiki?curid=2008751" title="Pulmonalisstenose">
Pulmonalisstenose

Een pulmonalisstenose is een vernauwing van de klep tussen longslagader en rechterventrikel.

Hoewel een "pulmonalisstenose " veroorzaakt kan worden door acuut reuma of door exotische oorzaken als een harttumor, is de aandoening in de meeste gevallen aangeboren. Hoewel net als bij de aortastenose de oorzaak boven de klep (in de longslagader dus) of onder de klep gelegen kan zijn, betreft het meestal een verkeerd aangelegde klep. Die is dan misvormd, koepelvorming met een kleine opening.

Belangrijk is, of er tevens een ventrikelseptumdefect is. De tetralogie van Fallot wordt gekenmerkt door een pulmonalisstenose, een ventrikelseptumdefect, een naar rechts verplaatste ("overrijdende") aorta en rechterventrikelhypertrofie. Deze kinderen hebben een cyanose, dat wil zeggen, ze zien blauw door zuurstofgebrek.

Ook bij een intact harttussenschot zal de druk in de rechterkamer toenemen en de ejectieduur langer worden. Er treedt ook hier rechterventrikelhypertrofie op.
Door de hoge druk zal vaak een rechts-links-shunt optreden door bijvoorbeeld een atriumseptumdefect of een open foramen ovale, de opening in het boezem-tussenschot die voor de geboorte noodzakelijk is, maar zich bij gezonde baby's sluit na de geboorte. 
Door de rechts-links-shunt komt zuurstofarm bloed in de lichaamsslagader, met ook hier cyanose als gevolg.
Hoewel ze een blozend vollemaansgezicht hebben, is 25% van de kinderen zonder klachten. Bij een ernstige stenose staan snelle vermoeidheid en kortademigheid op de voorgrond.

Indien nodig, bijvoorbeeld bij een hoge druk in de rechterkamer, is operatie noodzakelijk. Indien mogelijk zal men de klep oprekken met behulp van een ballon, indien nodig kan men een plastiek of een klepvervanging doen.



</doc>
<doc id="2008752" url="https://nl.wikipedia.org/wiki?curid=2008752" title="Karel De Wolf (volkskundige)">
Karel De Wolf (volkskundige)

Karel De Wolf (Brugge, 2 mei 1883 – Sint-Michiels, 10 september 1948) was een Belgische volkskundige en apotheker.

De Wolf was de zoon van apotheker Adolf De Wolf (1844-1920) en Leonie Van Acker, die zeven kinderen hadden. Jules De Wolf (1875-1914) en Joseph De Wolf werden Scheutist, in Mongolië. Lodewijk De Wolf (1876-1929) werd priester van het bisdom Brugge. Het gezin woonde in de apotheek 'In den Cleynen Thems' in de Brugse Zuidzandstraat.

Vanaf 1891 tot aan de retorica 1901-1902 volgde Karel De Wolf de volledige lagere en middelbare schooljaren aan het Sint-Lodewijkscollege in Brugge. Hij was er actief in de 'Lettergilde', het Sint-Vincentiusgenootschap en de studentenbond. Hij ging voor apotheker studeren aan de Katholieke Universiteit Leuven en was er actief in de studentenclub Moeder Brugse, in 1906-1907 als preses. In 1907 behaalde hij zijn diploma. Hij liep stage bij de Antwerpse apotheker en esperantist Oscar Van Schoor. Die trouwde op 9 november 1910 met Leonie, de jongere zuster van Karel. Dit verklaart wellicht de deelname van leden van de familie De Wolf aan het Esperanto-congres in Barcelona in 1909, gevolgd door een rondreis in Spanje, waarvan een reeks postkaarten bewaard is.

Terug in Brugge richtte hij mee de kring 'Eigen Volk, Eigen Kunst' op, waar hij secretaris van werd. Het hoofddoel was het samen liederen zingen en De Wolf liet er zich als tenor gelden. 

In 1909 volgde hij zijn vader op in de apotheek en in 1911 trouwde hij met Hélène Van Caillie. Ze kregen negen kinderen. 

De Wolf ontpopte zich als een kruidenkenner en schreef hierover talrijke bijdragen in het "Belgisch Pharmaceutisch Tijdschrift" en in "Biekorf".

Toen in Brugge in 1936 de Bond der Westvlaamsche Folkloristen werd opgericht, werd Karel De Wolf er de eerste hoofdman-voorzitter van. Deze Bond richtte in 1937 een Folkloremuseum op onder het Belfort en De Wolf schonk er een volledige oude apotheek aan. Het jaar daarop begon de Bond met een jaarlijkse "Volkskundige Almanak" en de eerste drie jaar was De Wolf er de hoofdredacteur van.

In 1929 schreef De Wolf een 'lijflied' voor de apothekers, dat op muziek werd gezet door Jef Van Hoof.

De Wolf was een uitstekend luisteraar naar de volkse verhalen en uitdrukkingen, die hij onder meer in zijn officina veelvuldig te horen kreeg en optekende.

Ze werden de inspiratiebron voor zijn 'vertelsels over 't Brugsch volk', die hij als korte verhalen in Biekorf publiceerde. In 1936 liet hij er zeven bundelen door de uitgever Cayman, die pas in 1942 verschenen onder de titel "Brugsch Volk". Het werd een bibliofiele uitgave, met illustraties door de Brugse tekenaar en schilder René De Pauw (1887-1946).

Postuum verschenen in 1949 nog andere vertellingen onder de titel "Hier weerom Brugsch Volk", met tekeningen door Jules Fonteyne.



</doc>
<doc id="2008772" url="https://nl.wikipedia.org/wiki?curid=2008772" title="Pulmonalisklep">
Pulmonalisklep

De pulmonalisklep of valva trunci pulmonalis is de hartklep tussen de rechterventrikel en de longslagader.

Evenals de aortaklep is de pulmonalisklep opgebouwd uit drie halvemaanvormige zakjes, met de opening naar de longslagader. Als de rechterkamer samentrekt, duwt het bloed de zakjes tegen de wand en staat de klep wijd open. Als de kamer zich ontspant, worden de zakjes gevuld met bloed uit de longslagader en sluiten de opening van de longslagader af.
De pulmonalisklep bevindt zich links schuin voor de aortaklep. De aortaboog buigt zich van rechts naar links en van achter naar voor en weer naar achteren over de zich in tweeën vertakkende longslagader heen.

De klep is gesloten tijdens de diastole en voorkomt dan dat bloed dat tijdens de systole de longslagader in is gepompt, weer wordt teruggezogen naar de rechterventrikel. Tijdens de systole staat de klep open, de sluiting als de kamers weer ontspannen, draagt bij aan de tweede harttoon en markeert het begin van de diastole. In de rechterkamer heerst een lage druk, daarom is de bijdrage van de pulmonalisklep aan de tweede harttoon (P2) meestal minder dan die van de aortaklep (A2). Tijdens de inademing kun je de splijting van de tweede toon bij jonge mensen horen.




</doc>
<doc id="2008819" url="https://nl.wikipedia.org/wiki?curid=2008819" title="Refractiechirurgie">
Refractiechirurgie

Refractiechirurgie is een ambulante medische behandeling om het gezichtsvermogen van brildragers te verbeteren door het hoornvlies met een computergestuurde laserstraal dunner te maken. Hierbij verandert de kromming van het hoornvlies en daardoor ook de lichtbreking en de lenswerking van het oog. Ooglaseren is een populaire benaming voor deze behandeling.

Bij oogafwijkingen van +6 tot -6 dioptrie kan veelal een verbetering tot +/- 1 dioptrie of zelfs tot 0 dioptrie worden bereikt. Bij grotere oogafwijkingen kan niet tot 0 worden gecorrigeerd omdat het hoornvlies dan te dun wordt.

De meest uitgevoerde behandeling is de behandeling waarbij als voorbereiding op de eigenlijke operatie eerst met behulp van een laser het hoornvliesepitheel wordt los gemaakt. Nadat het huidflapje opzij wordt geklapt, volgt de eigenlijke behandeling waarna de huidflap weer wordt teruggeklapt. Deze groeit gewoonlijk vanzelf weer vast. Gewoonlijk zijn de resultaten van de behandeling na enige weken stabiel.

Refractiechirurgie wordt uitgevoerd in gespecialiseerde oogklinieken of ziekenhuizen. 

Refractiechirurgie is in gebruik gekomen in de jaren tachtig en sindsdien zijn de technische details meermaals veranderd. Tegenwoordig is de kans op complicaties tijdens en kort na de behandeling met 0,5 tot 1% gering.

Het oog is min of meer bolvormig doordat het een vloeistof onder druk bevat in een elastisch membraan. Aan de voorkant van het oog bevindt zich het hoornvlies. Wanneer de dikte hiervan veranderd wordt, bijvoorbeeld bij refractiechirurgie, maar ook bij de oude techniek van de keratotomie, zal het oog door de druk van binnen uit van vorm veranderen.

De belangrijkste lichtbrekende functie van het oog, namelijk de kromming van het hoornvlies, wordt zodoende beïnvloed. De ooglens zelf heeft vooral de taak te accommoderen, dat wil zeggen kleine aanpassingen in de lichtbreking te veroorzaken om het oog op een bepaalde afstand te focussen.

De gebruikte laser straalt met ultraviolet licht. Dit wordt al in de bovenste laag van het hoornvlies volledig geabsorbeerd en veroorzaakt zoveel warmte, dat het hoornvlies ter plekke verdampt. De korte duur van de lichtimpuls maakt het mogelijk de hoeveelheid verwijderd weefsel precies te controleren. 


Bij de keratomie worden in het hoornvlies kleine sneetjes aangebracht om de kromming te veranderen. Deze techniek geldt als verouderd.

In de voorste oogkamer, voor de eigen ooglens, kan een lensje geïmplanteerd worden als de ruimte het bij de individuele patiënt toelaat. Als er toch al sprake is van beginnende cataract, kan de eigen ooglens compleet vervangen worden door een kunstlens met een aangepaste dioptriecorrectie. Oogaccommodatie (scherpstellen) is dan echter niet meer mogelijk, zodat een leesbril, bifocale bril of multifocale bril nodig is.


</doc>
<doc id="2008902" url="https://nl.wikipedia.org/wiki?curid=2008902" title="Naja philippinensis">
Naja philippinensis

Naja philippinensis is een slang uit de familie koraalslangachtigen (Elapidae). De soort werd voor het eerst wetenschappelijk beschreven door Edward Harrison Taylor in 1922. Oorspronkelijk werd de wetenschappelijke naam "Naja naja philippinensis" gebruikt. In de Engelse taal worden vaak de namen 'Filipijnse brilslang' en 'Filipijnse cobra' gebruikt.

De slang komt voor in Azië en is endemisch op de Filipijnen. De soort komt alleen voor die op de Filipijnse eilanden Luzon, Mindoro, Catanduanes en Masbate. "Naja philippinensis" is met een gemiddelde lichaamslengte van 1,70 een relatief kleine cobra. De slang wordt beschouwd als de giftigste slang van de Filipijnen, nog voor de veel grotere koningscobra ("Ophiophagus hannah").


</doc>
<doc id="2008908" url="https://nl.wikipedia.org/wiki?curid=2008908" title="Calcificatie">
Calcificatie

Men spreekt van calcificatie of verkalking, wanneer kalkzouten zich afzetten in levend of dood weefsel. In de geneeskunde spelen verkalkingen in vele organen een rol, zoals de aders, de pijnappelklier en de borst. 

Verkalking kan in organismen optreden in littekenweefsel, in gedegenereerd weefsel (dystrofe calcificatie) en in alle weefsels door een te hoog kalkgehalte in het bloed (metastatische calcificatie). Kalk kan zich in plaques afzetten.

Afzetting van kalkzouten op voorwerpen heet kalkaanslag.




</doc>
<doc id="2009325" url="https://nl.wikipedia.org/wiki?curid=2009325" title="Sugammadex">
Sugammadex

Sugammadex (Merknaam: "Bridion", Organon) is de eerste en tot nu toe enige "selective relaxant binding agent" (SRBA), dit is een farmaceutische stof die de werking opheft van bepaalde spierverslappers, in het bijzonder rocuronium en vecuronium, door zich er chemisch mee te verbinden. Die spierverslappers worden bij bepaalde operaties gebruikt om de spieren van de patiënt te verslappen, waardoor de operatie makkelijker is uit te voeren. Sugammadex kan aan het einde van de operatie de werking van de spierverslappers versneld ongedaan maken.
"Bridion" is een oplossing van het natriumzout van sugammadex. Het is ontwikkeld door Akzo Nobel.

Sugammadex is uitgevonden in de Newhouse research site in Schotland. De wetenschappers die de molecule hebben ontwikkeld werkten voor het farmaceutisch bedrijf Organon. Organon werd later overgenomen door Schering-Plough in 2007. Hierna is Schering-Plough overnomen door Merck in 2009. Vandaag de dag is sugammadex gepatenteerd door Merck. Op 3 januari, 2008, heeft Schering-Plough een New Drug Application ingediend bij de FDA maar deze werd afgewezen in augustus, 2008. De EMA heeft het geneesmiddel goedgekeurd voor verkoop en gebruik in Europa op 29 juli, 2008.

Sugammadex is een gemodificeerd γ-cyclodextrine. Cyclodextrines zijn macrocyclische verbindingen met een "holte" als een afgeknotte kegel, die lipofiele moleculen kunnen "inkapselen". De wijziging bestaat uit acht carboxyl-thio-ethergroepen die op het cyclodextrine zijn aangebracht. Daardoor vergroot de holte van het cyclodextrine. Deze negatief geladen groepen binden zich aan de positief geladen ammoniumgroep van rocuronium- of vecuroniumbromide, en vormen zo een stabiel complex, waarbij de spierverslapper (een steroïde) ingekapseld wordt door het lipofiele deel van sugammadex en daardoor zijn activiteit verliest.

Sugammadex heeft een aantal voordelen ten opzichte van het traditioneel gebruikte neostigmine. De spieren herstellen zich sneller met sugammadex. Sugammadex heeft ook niet de ongewenste neveneffecten (zoals hartritmestoornissen of bronchoconstrictie) van neostigmine, dat een acetylcholinesterase-inhibitor is.

De vaakst voorkomende bijwerking van sugammadex is een tijdelijke onaangename smaak in de mond.

Sugammadex wordt gebruikt om de neuromusculaire blokkade op te heffen na toediening van vecuronium of rocuronium. Bij standaard gebruik wordt er een dosis toegediend van 2mg/kg bij een zwak/medium blok, bij een diep blok wordt er 4mg/kg toegediend. Voor een onmiddellijke opheffing van het blok drie minuten nadat er een maximum van 1.2mg/kg rocuronium is gegeven wordt er 16mg/kg sugammadex toegediend. Merk op dat alle toedieningen onder de vorm zijn van een eenmalige snelle bolus injectie en direct geïnjecteerd moeten worden in een ader of IV. Er is geen dosis aanpassing vereist wanneer de patiënt ouder is dan 65 jaar, aan obesitas lijdt of een ander geslacht heeft.



</doc>
<doc id="2009511" url="https://nl.wikipedia.org/wiki?curid=2009511" title="Bundel van His">
Bundel van His

De bundel van His of de fasciculus atrioventricularis bestaat uit hartspierweefsel dat gespecialiseerd is in het doorgeven van elektrische signalen uit de AV-knoop via de bundeltakken naar het myocard van de ventrikels, zodat die regelmatig en geordend samen kunnen trekken.

Hartspiercellen trekken uit zichzelf regelmatig samen, en wanneer ze met elkaar in contact staan, doen ze dat synchroon. De cellen die het snelste ritme hebben, bepalen de snelheid.

De eigen frequentie van het myocard van de ventrikels ligt rond de 30 keer per minuut. De AV-knoop en de bundel zijn sneller, 40-60 keer per minuut. Bij gezonde mensen geeft echter de sinusknoop het tempo aan van ongeveer 70 per minuut, deze bepaalt dus het ritme.
De sinusknoop en de AV-knoop staan beide onder invloed van het autonome zenuwstelsel; waardoor het "sympathische zenuwstelsel" het hartritme kan versnellen bij inspanning of onder invloed van emoties, en het "parasympathische zenuwstelsel" het ritme kan vertragen.

De prikkel gaat vanaf de sinusknoop via de boezems naar de AV-knoop, die de prikkel ongeveer 0,15 seconde vertraagt. Vervolgens gaat de prikkel via de bundel van His naar drie bundeltakken: de rechter, de linker voorste en de linkerachterste. Via deze bundels en de purkinjevezels die er op aansluiten, verspreidt de prikkel in 0,03 tot 0,04 seconde over het gehele myocard.

Een functiestoornis van de bundel van His zal een AV-blok veroorzaken. Als het blok eerstegraads is is de P-Q-tijd op het ECG verlengd, maar zullen er niet veel klachten zijn. Bij een tweedegraadsblok, komt slechts een deel van de impulsen door (1:2 bv) en kan er een trage pols optreden. Een derdegraadsblok maakt de hartkamers afhankelijk van het eigen ritme van het myocard, de pols is dan ongeveer 30 en de patiënt voelt zich beroerd. Vaak zal dan een pacemaker nodig zijn.

Wanneer één van de bundeltakken niet functioneert, is aan het ECG te zien dat de prikkel een andere weg neemt, maar heeft de patiënt geen klachten. Er is dan sprake van een rechter- of linkerbundeltakblok (RBTB of LBTB) of linker anterior fasciculairblok (LAFB), ECG-diagnoses die meestal niet veel gevolgen hebben. Als er meer takken uitvallen is het te vergelijken met een AV-blok.


</doc>
<doc id="2009586" url="https://nl.wikipedia.org/wiki?curid=2009586" title="Blauwsel">
Blauwsel

Blauwsel is een witmaker voor textiel. Dit had een blauwige kleur waarmee het de gelige kleur van niet geheel wit wasgoed compenseerde.

Blauwselfabrieken bestonden al in de 17e eeuw. De grondstof was het kobalthoudende smalt dat vooral in Saksen werd bereid. Dit werd in Nederland in blauwselmolens vermalen tot poeder en was dan voor het gebruik gereed. Deze blauwselmolens konden zowel windmolen, watermolens als rosmolens zijn. Deze kleurstof werd overigens ook in verfstoffen toegepast.

De blauwselfabrieken gebruikten zware metalen en waren bijzonder milieuonvriendelijk, ze stonken en vervuilden het water. Toch waren ze vaak binnen de stadswallen gevestigd.

In 1826 werd de vervaardiging van synthetisch ultramarijn, het "ultramarijnblauw", ontdekt. Het ultramarijnblauw wordt vervaardigd uit kaolien, soda, zwavel, en pek of houtskool. Dit wordt gestookt, waarbij een groene verfstof ontstaat. Bij afkoeling oxideert deze tot ultramarijnblauw.

Nu kon men het blauwsel goedkoop en in grote hoeveelheden vervaardigen. Aldus kon het in de handel komen als witmaker. Dit geschiedde omstreeks 1850 en vormde een alternatief voor of een aanvulling op het bleken van het linnen. Het blauwsel werd toegevoegd aan het spoelwater. Erg bekend was een 'zakje blauw' (Reckitt's blauw), ook wel 'poppetje blauw' genoemd. Dit verscheen kort na de Tweede Wereldoorlog, en werd tientallen jaren gebruikt. Later werd het blauwsel aan de geleidelijk op de markt verschijnende wasmiddelen toegevoegd.

Blauwsel werd ook in de industrie gebruikt als kleurstof, bijvoorbeeld om schrijfpapier lichtblauw te kleuren en als witmaker in de suikerindustrie. Het blauwsel is in wasmiddelen geleidelijk aan vervangen door andere witmakende stoffen.

Producten die door de blauwselmolens geleverd werden, waren: bergblauw, ultramarijn, lakmoes, toernesol, cadbear en potasch. In 1877 ziet men in de registers ook de naam kogeltje-blauw opduiken.

In de plaats Sint-Amandsberg was vanaf 1906 de fabriek N.V. Bleu-d'Outremer gevestigd. Ze produceerde vanaf 1914 blauwsel en ultramarijn. Deze ‘blauwmaker’ kwam als derde qua kwaliteit op de wereldranglijst voor het aanmaken van dit quasi enige niet giftige en meest milieuvriendelijke onder de blauwpigmenten. De activiteiten duurden tot in het laatste kwart van de 20e eeuw.
In de Zaanstreek stonden meerdere blauwselmolens. Uit deze nijverheid zijn enkele verf- en blauwselfabrieken voortgekomen.

In Bloemendaal bevond zich de blauwselfabriek "Blauwsellust", die bestaan heeft van 1632 tot 1842.

In 1915 waren er nog zeven blauwselfabrieken in Nederland, en wel:


</doc>
<doc id="2011613" url="https://nl.wikipedia.org/wiki?curid=2011613" title="Chronisch Inflammatoire Bindweefselziekten">
Chronisch Inflammatoire Bindweefselziekten




</doc>
<doc id="2011706" url="https://nl.wikipedia.org/wiki?curid=2011706" title="Polymyositis">
Polymyositis

Polymyositis (vrij vertaald als: "ontsteking (-itis) van meerdere (poly-) spieren (-myos-)") is een zeldzame auto-immuunziekte waarbij spieren chronisch ontstoken zijn en als gevolg daarvan kapot gaan. Het komt voor bij ongeveer 1 op de 100 000 mensen en vaker bij vrouwen dan bij mannen.. Deze aandoening heeft sterke overeenkomsten met dermatomyositis, ook een chronische spierontsteking (-myositis).

De ontstekingen bevinden zich in de spieren en worden veroorzaakt door een gestoorde functie van het eigen afweersysteem. Cytotoxische T-cellen, een bepaald soort ontstekingscellen, lijken op spiercellen een bepaald antigeen te herkennen. Als gevolg van deze herkenning gaan deze T-cellen de spiercellen aanvallen.

Spierzwakte is vaak een van de eerste symptomen van polymyositis. Mensen met polymyositis kunnen bijvoorbeeld hun armen niet meer goed heffen of hebben moeite met traplopen. 

Bij de acute vorm met uitgesproken klachten is een snelle en intensieve behandeling met een corticosteroïde zoals prednisolon noodzakelijk. Soms in combinatie met corticosteroïden immuunsuppressieve medicatie zoals azathioprine (Imuran). Soms wordt ook methotrexaat (MTX of Ledertrexate) of cyclofosfamide (Endoxan) gebruikt.
Fysiotherapie en kinesitherapie zijn nodig om blijvende letsels te voorkomen. 

Het blijft echter een ernstige ziekte met soms dodelijke afloop (15%) en soms restletsel zoals spiersamentrekkingen of misvormingen. Als de eerste aanval overwonnen is, merkt men een herstel van 60% van de patiënten. 


</doc>
<doc id="2011729" url="https://nl.wikipedia.org/wiki?curid=2011729" title="Peesdraden">
Peesdraden

De peesdraden of chordae tendineae zijn kleine pezen, die in het hart de atrioventriculaire kleppen met de hartspier verbinden. 

De chordae tendineae zijn grotendeels bindweefselstructuren: ze bestaan voor 80% uit collageen en voor 20% uit elastine en endotheel.

Tijdens de diastole stroomt er bloed door de openstaande atrioventriculaire kleppen, de kamers zijn ontspannen en de chordae tendineae staan niet onder spanning. Als de kamers vervolgens in de systole samentrekken, duwt de stijgende druk de twee hartkleppen dicht; in de linkerventrikel de mitralisklep en in de rechterventrikel de tricuspidalisklep. Zoals een parachutescherm aan de lijnen vastzit en zo weerstand kan bieden tegen de luchtstroom, zo zitten de klepslippen van de mitralisklep en de tricuspidalisklep vast aan de peesdraden en bieden zo weerstand tegen de bloedstroom. Als de hartkamers samentrekken, dan sluiten de kleppen om terugstroom van het bloed van de kamers naar de boezems te voorkomen. De klepslippen sluiten de klepopening af en worden op de plaats gehouden door de peesdraden.


</doc>
<doc id="2012053" url="https://nl.wikipedia.org/wiki?curid=2012053" title="Hugo Blaschke">
Hugo Blaschke

Hugo Johannes Blaschke (Neustadt in Westpreußen, 14 november 1881 - Neurenberg, 6 december 1959) was tandarts van onder meer Adolf Hitler, Hermann Göring en andere nazi-prominenten.<ref name="http://ww2gravestone.com/people/blaschke-hugo-johannes/">http://ww2gravestone.com/people/blaschke-hugo-johannes/</ref>

Blaschke volgde tussen 1907 en 1911 de opleiding tandheelkunde in Philadelphia en Londen. Hij sloot de opleiding met succes af en kreeg de doctorstitel. Hierna volgde Blaschke nog een vakopleiding tot kaakchirurg. In 1911 opende hij in Berlijn zijn eigen praktijk.

Tijdens de Eerste Wereldoorlog diende Blaschke als militaire tandarts in Frankfurt (Oder). Vanaf de herfst van 1930 lieten de nazileiders Hermann Göring en Joseph Goebbels zich door Blaschke behandelen. In 1931 trad hij toe tot de Nationaalsocialistische Duitse Arbeiderspartij (NSDAP; lidmaatschapsnummer 432.082). Nadien behandelde hij onder meer Joseph Goebbels, Heinrich Himmler en Eva Braun.

Eind 1933 behandelde Blaschke voor het eerst Adolf Hitler. Hij omschreef dit na de oorlog als volgt:

Vanaf dat moment fungeerde Blaschke als Hitlers persoonlijke tandarts, oftewel "Leibzahnarzt". In 1935 trad hij toe tot de Schutzstaffel (lidmaatschapsnummer 256882). Hitler was uitermate tevreden over de verrichtingen van Blaschke en bevorderde hem tot professor, nadat hij hem eerder al de in Verenigde Staten behaalde, maar in Duitsland niet-erkende doctorstitel had toegekend. In 1943 werd Blaschke benoemd tot "Oberster Zahnarzt" bij de "Reichsartz SS". Tevens kreeg hij in oktober 1944 de rang van SS-Brigadeführer toegewezen. Blaschke bleef tot Hitlers dood de persoonlijke tandarts van de Führer.

Na de oorlog werd Blaschke gevangengenomen door de Sovjets. In 1948 werd hij vrijgelaten en ging hij, tot aan z'n pensionering aan de slag als tandarts in Neurenberg. Daar stierf hij op 78-jarige leeftijd. Het graf van Blaschke ligt op St. Peter begraafplaats in Neurenberg





</doc>
<doc id="2012144" url="https://nl.wikipedia.org/wiki?curid=2012144" title="Carboxyhemoglobine">
Carboxyhemoglobine

Carboxyhemoglobine (COHb) is een stabiele chemische verbinding tussen koolstofmonoxide en hemoglobine die gevormd wordt in de rode bloedcellen.

Hemoglobine is een eiwit dat zich in de rode bloedcellen (erytrocyten) bevindt en verantwoordelijk is voor het binden en transporteren van zuurstof van de longen naar de weefsels in het lichaam. Hemoglobine bestaat uit 4 subeenheden, of ketens, die ieder een haemgroep bevatten. Iedere haemgroep bevat één ijzeratoom, waar zuurstof aan kan binden.

Koolmonoxide (CO) kan zich, net als zuurstof, reversibel aan een ijzeratoom van het hemoglobine binden om zo carboxyhemoglobine te vormen. De binding tussen koolmonoxide en hemoglobine is 250 keer sterker dan de binding tussen zuurstof en hemoglobine. Doordat koolmonoxide met hogere affiniteit aan hemoglobine bindt, zal er bij blootstelling aan koolmonoxide, door competitie om de bindingsplaats, minder zuurstof aan hemoglobine gebonden zijn. Er is dan dus ook minder zuurstof beschikbaar voor de weefsels. 

Onder normale omstandigheden komt bij de afbraak van haem een kleine hoeveelheid koolmonoxide vrij, waardoor het gehalte carboxyhemoglobine ongeveer 1% van het totale hemoglobine bedraagt. Mensen die roken hebben een hoger carboxyhemoglobinegehalte in hun bloed (tot ongeveer 10%).

Koolmonoxide is een kleurloos, reukloos en smaakloos gas dat onder andere vrijkomt bij de onvolledige verbranding van koolstofhoudende brandstoffen. Koolmonoxide bindt met hoge affiniteit (250 maal sterker dan zuurstof) aan hemoglobine, waardoor er bij blootstelling aan koolmonoxide uiteindelijk een zuurstof tekort in de weefsels zal ontstaan.

Veelvoorkomende oorzaken van een koolmonoxidevergiftiging zijn:

De ernst van de klachten is onder andere afhankelijk van de concentratie koolmonoxide waaraan men is blootgesteld en de duur van de blootstelling. De eerste symptomen van een koolmonoxidevergiftiging zijn hoofdpijn, misselijkheid, vermoeidheid en overgeven. Bij langere blootstelling kunnen ernstigere symptomen als ademnood, coma en uiteindelijk zelfs de dood optreden. 

Bij een lichte koolmonoxidevergiftiging kan het opzoeken van frisse lucht voldoende zijn. Bij ernstiger koolmonoxidevergiftiging bestaat de behandeling uit het toedienen van zuurstof, eventueel onder hoge druk. Het zuurstof zal, door competitie om de bindingsplaats, het koolmonoxide van hemoglobine verdrijven.

Carboxyhemoglobine kan op een klinisch-chemisch laboratorium worden bepaald, veelal op bloedgasapparatuur. Men meet het percentage carboxyhemoglobine ten opzichte van het totaal hemoglobine.



</doc>
<doc id="2012297" url="https://nl.wikipedia.org/wiki?curid=2012297" title="Old Spice">
Old Spice

Old Spice is een product voor lichamelijke verzorging, dat tot 1990 werd gemaakt door Shulton BV onder andere in Leiden. Er waren kantoren in München, New York en Toronto.

Shulton werd in 1934 opgericht door William Lightfoot Schultz. Het eerste product werd in 1937 gemaakt, het was de Early American Old Spice parfum voor dames. In 1938 volgden scheerzeep en aftershave voor heren. Het logo was een historische driemaster. Op verschillende producten werden ruim tien verschillende driemasters getoond. Na de Tweede Wereldoorlog werd de collectie uitgebreid met onder meer hervulbare lavendelhouten zeepkommen met deksel.

In 1990 kocht Procter & Gamble het merk Old Spice. In 1992 werden de driemasters door een gewoon zeiljacht met genuafok vervangen. Er werden nieuwe producten op de markt gebracht zoals douchegels en deodorants. Begin 2008 kwam een retro collectie uit. De originele geur werd 'classic scent' genoemd, maar de glazen flesjes werden van plastic gemaakt. Er kwam ook een nieuwe lijn uit, de OS signature. Tegenwoordig worden de producten in drie lijnen verdeeld; "high endurance" als basislijn, "classic" met de originele geur, en "red zone" als lijn voor de hogere prijsklasse.

In juli 2010 lanceerde Old Spice in een virale marketing campagne Isaiah Mustafa als The Old Spice Man. De video's werden veel bekeken, deel 1 ruim 15.000.000 keer, deel 2 bijna 11.000.000 keer en deel 3 ruim 2.000.000 keer. Mustafa reageerde zelf in een video op reacties en vragen. Onduidelijk is of als gevolg van deze reclamecampagne de verkoopcijfers zijn gestegen.


</doc>
<doc id="2015646" url="https://nl.wikipedia.org/wiki?curid=2015646" title="Robert Edwards (fysioloog)">
Robert Edwards (fysioloog)

Sir Robert Geoffrey Edwards (Leeds, 27 september 1925 – Cambridge, 10 april 2013) was een Brits fysioloog.

Samen met de Britse gynaecoloog Patrick Steptoe was hij een pionier op het gebied van in-vitrofertilisatie bij mensen. Hij kreeg hiervoor in 2010 de Nobelprijs voor Fysiologie of Geneeskunde. Het werk van Edwards en Steptoe leidde tot de geboorte van de eerste reageerbuisbaby, Louise Brown, op 25 juli 1978.

Edwards was de zoon van Samuel en Margaret Edwards. Na de Manchester Central High School diende hij in het Britse leger om daarna zijn landbouwstudie af te ronden aan de Bangor-universiteit in Wales. Aansluitend studeerde hij aan het Instituut van Dierlijke Genetica van de Universiteit van Edinburgh. In 1955 ontving hij er zijn Ph.D. en in 1963 trad hij als docent toe tot de Universiteit van Cambridge. In 1985 werd hij er hoogleraar.

In 1956 trad hij in huwelijk met Ruth Fowler, de dochter van de natuurkundige Ralph Fowler en kleindochter van Ernest Rutherford. Uit het huwelijk werden vijf dochters geboren.

Rond 1960 begon Edwards onderzoek te doen naar in-vitrofertilisatie (ivf) bij mensen nadat de Chinese voortplantingsbioloog Min Chueh Chang (1908-1991) met succes in-vitrofertilisatie had toegepast op konijnen. In 1968 slaagde Edwards erin om een menselijke eicel te bevruchten buiten het lichaam om in een laboratorium. Samen met Steptoe wilde Edwards de volgende stap nemen: de bevruchte eicellen terugplaatsen in de baarmoeder.

Hun betrachting ondervond veel verzet en felle kritiek van de katholiek kerk en van collega-wetenschappers, waaronder een ethische afwijzing van de Britse regering om hun werk te subsidiëren, alsook vele rechtszaken. Dankzij private giften konden ze toch hun onderzoek voortzetten. Zijn doorbraak kwam in 1977 toen het echtpaar Lesley en John Brown zich bij hen meldde wegens ongewenste kinderloosheid. De behandeling slaagde en op 25 juli 1978 werd 's werelds eerste reageerbuisbaby, Louise Brown, geboren.

Daarna begonnen Edwards en Steptoe een eigen ivf-kliniek tegen kinderloosheid, de "Bourn Hall Clinic".


</doc>
<doc id="2016022" url="https://nl.wikipedia.org/wiki?curid=2016022" title="Anna Varvers Convent">
Anna Varvers Convent

Het Anna Varvers Convent of Vrouw Anna Varvers Gasthuis is een voormalig gasthuis in de Nederlandse stad Groningen.

Het gasthuis werd op 30 mei 1635 (op het opschrift staat 1632) opgericht aan de Nieuwe Kijk in 't Jatstraat (nr. 12-16) door Anna Varvers (of Varwers), de weduwe van ene Andries Jaspers Varvers, als gasthuis voor vijf of zes vrouwen. De Sitter schrijft in 1794 dat sinds 1791 de helft van de acht inwonende vrouwen moest bestaan uit hervormden. Van der Aa schrijft in 1854 dat de helft uit katholieken moest bestaan.

In 1975 verliet de laatste conventuaal het gasthuis. Daarna liet de voogdij het pand restaureren en verkocht ze daarop in 1981. Iets eerder, in 1973, was de voogdij van het gasthuis financieel deelnemer geworden van de Stichting Verenigde Groninger Gasthuizen, die in 1975 het Ripperdahuis en het Gorechthuis bouwde aan de Zaagmuldersweg 104.



</doc>
<doc id="2016122" url="https://nl.wikipedia.org/wiki?curid=2016122" title="Kauwgoed">
Kauwgoed

Kauwgoed ("Sceletium tortuosum"), ook wel Kanna, Channa, of Kougoed, is een in Zuid-Afrika voorkomende vetplant uit de ijskruidfamilie die bekendstaat vanwege zijn psycho-actieve en anti-depressieve werking. De plant is al sinds pre-historische tijden in gebruik bij de jager-verzamelaars en boeren die in Zuid-Afrika rondwaren. De eerste meldingen van deze plant stammen al uit 1662, Jan van Riebeeck schreef erover. De gefermenteerde plant wordt oorspronkelijk gekauwd, waarbij door het inslikken van het vrijkomende speeksel de psycho-actieve stoffen opgenomen worden. Tegenwoordig wordt het meestal gesnoven of gerookt.. Soms wordt kauwgoed verwerkt in thee, zalfjes en gelcapsules.

Kauwgoed verbetert bij inname de stemming, vermindert angst en stress en onderdrukt het hongergevoel. Het veroorzaakt milde euforie met in eerste instantie verhoogde alertheid, later gevolgd door sedatie. Gebruikers beschrijven eveneens een versterkt inlevingsvermogen in anderen. In hoge doseringen kunnen bijwerkingen optreden zoals hoofdpijn, misselijkheid en paniekaanvallen.
De plant zou geen hallucinogene werking bezitten, in tegenstelling tot wat sommige literatuur vermeld. Kauwgoed werkt synergetisch in combinatie met sommige andere psychoactieve middelen, zoals onder andere cannabis.

"Sceletium tortuosum" heeft een anxiolytische werking en verbetert de gemoedstoestand. Het voornaamste alkaloïde betreft mesembrine, dat werkt als een selectieve serotonine-heropnameremmer en als een potente inhibitor van het enzym phosphodiesterase 4 (PDE4).

Er is weinig bekend over de interacties van Sceletium tortuosum, maar het zou niet gecombineerd moeten worden met Serotonineheropnameremmers, MAO-remmers, benzodiazepinen, of met hart-medicatie.


</doc>
<doc id="2016298" url="https://nl.wikipedia.org/wiki?curid=2016298" title="Nederlandsche Kininefabriek">
Nederlandsche Kininefabriek

De Nederlandsche Kininefabriek was een fabriek die kinine maakte uit de bast van op Java aangeplante kinabomen ("Cinchona officinalis"). Deze aanplant begon zich aldaar vanaf 1872 te ontwikkelen en de Javaanse kinaplantages waren uiteindelijk goed voor 90% van de wereldproductie.

Het procedé om kinine-extract uit de kina-bast te vervaardigen was reeds in 1820 ontdekt. Hiertoe was onder meer zwavelzuur nodig en kwamen aromatenhoudende afvalproducten vrij.
Niet alleen in Bandung werd een kinafabriek opgericht (deze functioneert nog steeds), maar ook in Nederland werd een aantal van dergelijke fabrieken gestart. De eerste fabriek werd gesticht in Amsterdam in 1882. Later kwam ook de nederlandsche Kininefabriek te Maarssen, die in 1895 begon als een farmaceutisch bedrijfje dat chloroform, ether, zinksulfiet en schietkatoen vervaardigde. Binnen tien jaar was dit bedrijfje uitgegroeid tot een kininefabriek. Het was gevestigd op het landgoed "Op Buuren" en zette de toon voor de industrialisatie van een deel van de oevers van de Vecht. Door dit alles groeide Maarssen uit tot een industrieplaats. De fabriekslocatie zou overigens in de loop der jaren ernstig vervuild raken, wat begin 21e eeuw resulteerde in de grootste private bodemsanering van Nederland.

Het bedrijf kwam na de Tweede Wereldoorlog in handen van ACF, later Brocacef en weer later Gist-Brocades, dat in 1998 eigendom werd van DSM. Het bedrijf werd ingedeeld bij DSM Minera en de kinineproductie werd gestopt in 2001, waarbij 100 van de 180 personeelsleden ontslagen werden.



</doc>
<doc id="2016311" url="https://nl.wikipedia.org/wiki?curid=2016311" title="Amsterdam Chemie Farmacie NV">
Amsterdam Chemie Farmacie NV

Amsterdam Chemie Farmacie NV (ACF) was een Nederlands chemie- en farmaceutisch bedrijf. 

ACF werd in 1882 in aan de De Wittenkade in Amsterdam-West begonnen door Johann Sieger (1856-1942), onder de naam "N.V. Amsterdamsche Chininefabriek". In de loop der jaren had het bedrijf verschillende vestigingen in Nederland, waaronder in Maarssen langs de rivier de Vecht.

Oorspronkelijk verwerkte het bedrijf de van het eiland Java afkomstige bast van de kinaboom tot kinine-extract. Later ging het bedrijf ook andere geneesmiddelen produceren en in 1917 ontwikkelde zich ook een groothandelspoot.

In 1969 fuseerde ACF met de handelspoot van de Koninklijke Gist-Brocades NV tot Brocacef, dat zich vooral als groothandel in geneesmiddelen profileerde. In 1991 werd Brocacef overgenomen door de chemie-multinational DSM. 


</doc>
<doc id="2016342" url="https://nl.wikipedia.org/wiki?curid=2016342" title="Katwijk Farma">
Katwijk Farma

Katwijk Farma is een bedrijf te Katwijk (Zuid-Holland) dat is ontstaan in 1914.

De geschiedenis van het bedrijf ving aan in 1905 toen chemicus G.C.A. van Dorp te Utrecht een chemisch laboratorium begon "voor het bereiden van preparaten en het uitwerken van chemische procédé’s voor de techniek". Er werden onder meer preparaten van thoriumnitraat vervaardigd, ten behoeve van de productie van gaskousjes. Na enkele jaren werd Van Dorp overgeplaatst naar Katwijk, alwaar hij hoofd werd van het Nederlandsche Visserijproefstation. Zijn laboratorium verhuisde mee en heeft bestaan tot 1918. Het vervaardigde preparaten op bestelling.

In 1914 richtte Van Dorp de "Naamloze Vennootschap Sociëteit voor Chemische Industrie te Katwijk" op, die zich bezighield met het extraheren van cacaoboterpulp om daaruit coffeïne en theobromine te winnen. Hieruit zijn uiteindelijk drie bedrijven voortgekomen, en wel:



</doc>
<doc id="2016727" url="https://nl.wikipedia.org/wiki?curid=2016727" title="Quantitative structure-activity relationship">
Quantitative structure-activity relationship

Een quantitative structure-activity relationship (meestal afgekort tot QSAR) is een door statistische analyse gevonden kwantitatief verband tussen de moleculaire structuur van een stof en de activiteit (of een andere eigenschap) van die stof. Daarnaast wordt de term ook gebruikt voor de techniek waarbij men zo'n verband opstelt.

De activiteit in QSAR verwijst naar biologische activiteit: de mate waarin een stof (doorgaans op de gewenste wijze) invloed uitoefent op biologische processen, een belangrijke maat voor de werkzaamheid van een stof die mogelijk toepassing kan vinden als geneesmiddel. QSAR wordt van oudsher veel gebruikt in de farmaceutische industrie, en is vooral een zinvolle techniek als men van een zeer grote verzameling kandidaat-moleculen een eerste selectie wil maken zonder alle individuele moleculen daadwerkelijk in het laboratorium te moeten onderzoeken. Dit kost immers zeer veel tijd en geld.

In plaats van de activiteit kan men een willekeurige getalsmatig uit te drukken eigenschap gebruiken, en men spreekt in dat verband ook wel van quantitative structure-property relationship (QSPR).

Men kiest een handelbare verzameling moleculen waarvan men experimenteel, in het laboratorium, de gewenste eigenschap(pen) bepaalt, uitgedrukt als een getalwaarde. Dat kan de biologische activiteit zijn (als men op zoek is naar een nieuw geneesmiddel), maar bijvoorbeeld ook de brekingsindex als men nieuwe kunststoffen wil ontwikkelen voor brillenglazen. Wanneer de gewenste eigenschappen al bekend en getabelleerd zijn voor een redelijk grote verzameling verbindingen, kan men die natuurlijk ook gebruiken. Het is ook mogelijk om deze eigenschappen op een computationele manier te berekenen.

Vervolgens berekent men voor ieder van die moleculen een verzameling kwantitatieve eigenschappen (descriptoren) en probeert men die met een regressie-analyse te correleren aan de gewenste eigenschap. Descriptoren kunnen in theorie iedere berekenbare (of al gemeten) eigenschap van een molecuul zijn - van een eenvoudige descriptor als het aantal atomen in het molecuul tot een gecompliceerde (en computationeel dure) als het energieverschil tussen de HOMO en de LUMO. Andere nuttige descriptoren zijn de polariseerbaarheid, het dipoolmoment, de activiteitscoëfficiënt, het moleculair volume, de octanol-water-partitiecoëfficiënt en het aantal acceptoren en donoren voor waterstofbruggen. 

Uiteindelijk bepaalt men een klein aantal descriptoren die het sterkst gecorreleerd zijn met de gewenste eigenschap en onderling niet te sterk gecorreleerd zijn (want dat geeft dubbele en dus overbodige informatie) en stelt men de QSAR op, die de gewenste eigenschap geeft als functie van die paar descriptoren. Bij geneesmiddelen kan dit bijvoorbeeld de berekening van een inhibitieconstante zijn.

Met die QSAR kan men dan voor de hele collectie kandidaat-moleculen (dat kunnen er duizenden zijn) een theoretische waarde voor de gewenste eigenschap bepalen, zodat men daaruit de meest veelbelovende kan halen die aan een nader onderzoek kunnen worden onderworpen. Omgekeerd kan men ook uit de QSAR bepalen welke descriptoren gunstig zijn voor de gewenste eigenschappen en op die manier moleculen selecteren of zelfs aangepaste moleculen proberen te maken.

Cruciaal bij QSAR is onder meer dat de beperkte set moleculen waarvan men initieel in het laboratorium de eigenschappen bepaalt (de zogeheten "training set") voldoende representatief is voor de gehele collectie die men wil doorrekenen. Om een extreem voorbeeld te noemen: wanneer de "training set" enkel alifatische moleculen bevat, moet men niet vreemd opkijken wanneer de QSAR weinig zinvolle voorspellingen geven voor aromatische verbindingen.

Daarnaast moet ook de set descriptoren die men gebruikt, voldoende relevante descriptoren bevatten. Dat is vaak een lastige keuze: wanneer men alle mogelijke descriptoren meeneemt, wordt de analyse te traag en ingewikkeld. Daarom kiest men vaak descriptoren waarvan men op goede chemische of fysische gronden al vermoedt dat die van invloed kunnen zijn.

Uiteraard loopt men ook bij een goede keuze van "training set" en descriptoren altijd het risico op grond van een QSAR-analyse een uitzonderlijk goed molecuul weg te gooien: een statistische correlatie is geen oorzakelijk verband en zegt soms helemaal niets over "hoe" het molecuul doet wat het doet.


</doc>
<doc id="2016924" url="https://nl.wikipedia.org/wiki?curid=2016924" title="Nicarbazine">
Nicarbazine

Nicarbazine is een coccidiostaticum, een diergeneeskundig middel dat toegevoegd wordt aan het voeder van mestkippen ter preventie van coccidiosis. Dit is een infectie door microscopische, eencellige Coccidia-parasieten.

Chemisch is het een equimolair complex van twee verbindingen, die een elektronendonor/acceptorpaar vormen. "N,N"'-bis(4-nitrofenyl)ureum dat elektronenarme amidegroepen bevat is de acceptor en 4,6-dimethyl-2(1"H")-pyrimidinon (ook bekend onder de naam van het tautomeer 2-hydroxy-4,6-dimethylpyrimidine), met elektronenrijke stikstofatomen is de donor. Het wordt sedert 1955 gebruikt, toen de Food and Drug Administration in de Verenigde Staten een eerste toelating verleende voor nicarbazine. Het werd door Merck & Co. gepatenteerd.

In een advies van maart 2010 heeft de Europese Autoriteit voor voedselveiligheid geoordeeld dat nicarbazine (merknaam "Koffogran") veilig kan gebruikt worden tot een maximale dosis van 125 mg/kg voeding van mestkippen tot een leeftijd van 28 dagen.

Nicarbazine wordt ook gecombineerd met narasin, dat ook werkzaam is tegen "Clostridium".



</doc>
<doc id="2017142" url="https://nl.wikipedia.org/wiki?curid=2017142" title="Gammaproteobacteria">
Gammaproteobacteria

Gammaproteobacteria is een klasse van medisch en wetenschappelijk belangrijke bacteriën. Tot de klasse behoren onder andere de Enterobacteriaceae (bijvoorbeeld "Escherichia coli"), Vibrionaceae en Pseudomonadaceae. Enkele bekende voorbeelden van humane pathogenen die tot deze klasse behoren zijn: "Salmonella" (voedselinfecties), "Yersinia" (de pest), "Vibrio cholerae" (cholera), "Escherichia coli" (voedselvergiftiging) en "Pseudomonas aeruginosa" (longinfecties bij patiënten met mucovisidose). Alle proteobacteria, en dus ook de gammaproteobacteria zijn gram-negatief.

Er zijn gammaproteobacteria die in staat zijn om aan fotosynthese te doen en oxideren waterstofsulfide (in plaats van water), waardoor ze zwavel in intracellulaire granules opstapelen. Sommige gammaproteobacteria oxideren methaan of metalen.




</doc>
<doc id="2018254" url="https://nl.wikipedia.org/wiki?curid=2018254" title="Narasin">
Narasin

Narasin is een coccidiostaticum en antibioticum dat toegevoegd wordt aan het voeder van mestkippen. Coccidiostatica zijn middelen tegen coccidiose, een darminfectie die de kuikens verzwakt en hun groei benadeelt.

Narasin is een polyethermonocarbonzuur (een monobasisch carbonzuur met vijf cyclische etherringen) geproduceerd door fermentatie van een stam van "Streptomyces aureofaciens". Eli Lilly verkreeg in 1977 een octrooi voor de stof. De chemische structuur gelijkt op die van monensin en salinomycine; het zijn allemaal ionofore polyethercarbonzuren.

Narasin wordt ook toegepast in combinatie met het coccidiostaticum nicarbazine. In tegenstelling tot nicarbazine heeft narasin ook een antibiotische werking, onder meer tegen Clostridium.


</doc>
<doc id="2019255" url="https://nl.wikipedia.org/wiki?curid=2019255" title="Spijsverteringsklier">
Spijsverteringsklier

De spijsverteringsklier of het hepatopancreas is een orgaan van het spijsverteringskanaal. Het biedt de functies die bij zoogdieren afzonderlijk worden verstrekt door de lever en het pancreas.


</doc>
<doc id="2020186" url="https://nl.wikipedia.org/wiki?curid=2020186" title="Endodermis">
Endodermis

De endodermis is de binnenste laag van de cortex van de wortel en dient als fysiologische barrière tussen de cortex en de centrale cilinder. De endodermis komt ook bij rizomen voor. De horizontale en radiale wanden van de dicht tegenelkaar liggende cellen, die één cellaag dik is, bevatten een wasachtige stof (suberine), de schede van Caspary, waardoor deze laag cellen voor water ondoordringbaar is. Op dwarsdoorsnede van de schede zijn de bandjes van Caspary te zien als punten van Caspary. In de lengterichting is de celwand gegolfd. Door deze schede kan water slechts in één richting stromen namelijk naar het midden van de wortel waar de centrale cilinder ligt.

De primaire endodermis, vooral bij dicotylen, bestaat uit cellen waarbij de horizontale en radiale wanden lignine en suberine bevatten.

Alle celwanden van de secundaire endodermis, die bij naaktzadigen voorkomt, bevatten een dunne laag suberine. Alleen speciale doorlaatcellen laten nog water door. Deze doorlaatcellen liggen tegenover xyleemstralen van de centrale cilinder.

In de tertiaire endodermis, die bij de meeste monocotylen voorkomt zijn de endodermis cellen asymmetrisch aan de binnen- en zijwanden ook nog verhout met cellulose, waardoor ze duidelijk dikkere wanden hebben. Bij vele grassen zijn de dikkere wanden ook nog verkiezeld.

Sommige plantensoorten hebben grote hoeveelheden amyloplasten in de endodermiscellen, de zetmeelschede. Endodermiscellen kunnen echter ook minder zetmeelkorrels, statolieten, bevatten, die betrokken zijn bij de positieve geotropie van de wortels.




</doc>
<doc id="2020201" url="https://nl.wikipedia.org/wiki?curid=2020201" title="Wortelhaar">
Wortelhaar

Een wortelhaar (pilus radicalis) of rizoïde wordt gevormd door de rhizodermis. Bij vele plantensoorten kunnen alle rhizodermiscellen wortelharen vormen, bij andere soorten vormen gespecialiseerde rhizodermiscellen (trichoblasten) de wortelharen. De wortelharen zijn lange, buisjesvormige structuren, die bijna loodrecht op de wortel staan en 5 - 17 micrometer in doorsnee en 80 - 1500 micrometer lang zijn. Ze hebben maar een beperkte levensduur en worden meestal niet ouder dan 3 - 9 dagen. Ze zijn dan ook meestal alleen bij de punt van een groeiende wortel te vinden. Bij sommige soorten echter, zoals sommige steppegrassen, enkele granen en tradescantia, blijven ze afhankelijk van de groeiomstandigheden over een grotere lengte levend. Via de wortelharen neemt de plant water en voedingsstoffen op.

Door de wortelharen wordt het oppervlak van de wortel sterk vergroot. Zo heeft een roggeplant bijvoorbeeld ongeveer 10 miljard wortelharen met een totale lengte van 10.000 km. De ondergrondse oppervlakte van de plantendelen is meestal groter dan de bovengrondse oppervlakte, wat gunstig is voor de waterhuishouding van de plant. De wortelharen zijn omgeven met een door de celwand gevormd koolhydraathoudend slijm, waardoor het contact met de omgeving intensiever verloopt.

In watercultuur worden door de meeste landplanten geen wortelharen gevormd, maar in vochtige lucht juist zeer lange.

Niet alle plantensoorten vormen wortelharen, zo ontbreken ze bij alle naaktzadigen. De bladeren van naaldhout bestaan uit naalden, waarbij het verdampingsoppervlak drastisch is teruggebracht.


</doc>
<doc id="2020380" url="https://nl.wikipedia.org/wiki?curid=2020380" title="Hans Martin Sutermeister">
Hans Martin Sutermeister

Hans Martin Sutermeister (Schlossrued, 29 september 1907 – Bazel, 4 mei 1977) was een Zwitsers arts, vakreferent psychopathologie en politicus, alsmede de burgerrechten activist geïnteresseerd in justitiële dwaling.

Sutermeister was de kleinzoon van de Zwitserse schrijver Otto Sutermeister (1832-1901); hij had twee zussen en drie broers, onder hen de componist Heinrich Sutermeister (1910-1995). Hij studeerde theologie in Duitsland, maar onderbrak de studie. In 1941 kreeg hij zijn PhD aan de Universiteit van Basel. Tijdens de volgende jaren publiceerde hij meer dan 100 wetenschappelijke artikelen in Medische tijdschriften, vooral over psychosomatische geneeskunde. Tegelijkertijd probeerde hij een habilitatie (Geschiedenis van de geneeskunde) te halen aan de Universiteit van Bern, maar zonder succes.

In 1960 hij raakte betrokken in het rechtszaak van Pierre Jaccoud. In 1966 werd hij namens de Lijst van Onafhankelijken (LdU) in de Grote Raad van Bern gekozen. In 1967 werd hij namens dezelfde politieke partij in de "Gemeinderat van Bern" gekozen, maar verloor de verkiezing in 1971.

Sutermeister is vooral bekend als schrijver van de autobiografische novelle "Zwischen zwei Welten" (1942) alsmede de wetenschappelijke werken "Schiller als Arzt" (1955) en "" (1976).




</doc>
<doc id="2020743" url="https://nl.wikipedia.org/wiki?curid=2020743" title="Hartfalenverpleegkundige">
Hartfalenverpleegkundige

Een hartfalenverpleegkundige is een verpleegkundige met een vervolgopleiding om mensen met de cardiologische aandoening hartfalen te begeleiden. 

Een hartfalenverpleegkundige werkt meestal in het ziekenhuis. Op de polikliniek heeft een hartfalenverpleegkundige zijn eigen spreekkamer waar de hartfalenverpleegkundige de patiënten ontvangt. Naast de polikliniek is een hartfalenverpleegkundige soms ook te vinden op de verpleegafdeling met name de afdeling cardiologie. De hartfalenverpleegkundige bezoekt dan hartfalenpatiënten die een consult voor de hartfalenverpleegkundige hebben, maar in het ziekenhuis opgenomen liggen.

Hieronder enkele voorbeelden van taken van de hartfalenverpleegkundige:

Een hartfalenverpleegkundige beschikt over meer kennis betreft cardiologische ziektebeelden dan een 'gewone' verpleegkundige. Tevens moet en hartfalenverpleegkundige ook ECG's en echocardiografie kunnen lezen. Een hartfalenverpleegkundige heeft ook enige kennis betreft medicatie omtrent hartfalen. Een hartfalenverpleegkundige mag geen medicatie voorschrijven, maar kan wel zijn/haar bevindingen overmaken aan een cardioloog, die hiermee rekening kan houden om een behandelplan samen te stellen.

De opleiding hartfalenverpleegkundige bestaat uit een paar bijeenkomsten, waarin de theorie over hartfalen en overige hartaandoeningen besproken en getoetst wordt. De opleiding is alleen op hbo-niveau te volgen en men moet in het bezit zijn van een diploma verpleegkunde met ervaring op de verpleegafdeling cardiologie.


</doc>
<doc id="2020874" url="https://nl.wikipedia.org/wiki?curid=2020874" title="Mammacareverpleegkundige">
Mammacareverpleegkundige

Een mammacareverpleegkundige is een verpleegkundige met een vervolgopleiding die zowel vrouwelijke als mannelijke patiënten begeleidt, waarbij de diagnose borstkanker is vastgesteld

Mammacareverpleegkundigen zijn te vinden op de polikliniek van een ziekenhuis. In sommige ziekenhuizen bestaat hiervoor zelfs de zogenaamde "Mammapoli". De verpleegkundige begeleidt patiënten, nadat zij van de arts te horen hebben gekregen Borstkanker te hebben. De verpleegkundige zal de patiënt voorlichten over de behandelmethodes, operaties, onderzoeken en eventuele veranderingen in de leefstijl.

De mammacareverpleegkundige werkt nauw samen met de chirurg en oncoloog en kan in overleg met één van deze medisch-specialisten een patiënt op laten nemen in het ziekenhuis wanneer zich vervelende symptomen voordoen t.g.v. de borstkanker. Ook kan de verpleegkundige een patiënt doorverwijzen naar een andere discipline.

Een mammacareverpleegkundige is niet bevoegd diagnoses te stellen en medicatie voor te schrijven.

Deze verpleegkundige zal niet aan het bed van een patiënt te vinden zijn. Hooguit om de patiënt en familie voor te lichten.

De opleiding tot mammacareverpleegkundige duurt circa 10 maanden, waarbij deze een groot deel stage loopt.


</doc>
<doc id="2020929" url="https://nl.wikipedia.org/wiki?curid=2020929" title="Donovanosis">
Donovanosis

Donovanosis of granuloma inguinale is een bacteriële seksueel overdraagbare aandoening die in westerse gebieden eerder zeldzaam voorkomt. Donovanosis kan men herkennen aan zweertjes op de geslachtsdelen. Het wordt veroorzaakt door "Klebsiella granulomatis", voorheen bekend als "Calymmatobacterium granulomatis".

Deze ziekteverwekker veroorzaakt pijnloze maar bloedende zweren op de geslachtsorganen, de inguinale plooien en het perineum. Deze zweren ontstaan als nodulaire laesies die evolueren in zweren en uiteindelijk, mede door secundaire infecties, aanzienlijke weefselschade kunnen veroorzaken. Wanneer deze ziekte onbehandeld blijft kunnen ernstige systemische symptomen optreden met in zeldzame gevallen de dood tot gevolg. Omdat deze ziekteverwekker te bestrijden is met antibiotica blijven de incidentie en de ernst van de gevallen meestal beperkt in onze streken. In tropische regio's kan donovanosis zich presenteren als een ernstige chronische aandoening met mogelijke complicaties als secundaire infecties en lymfe-oedeem. Ook kunnen bepaalde types van carcinoom zich ontwikkelen uit de littekens en laesies.

Overdracht gebeurt vooral via de seksuele route. De besmettelijkheid lijkt eerder beperkt want herhaalde contacten blijken noodzakelijk om tot besmetting te komen. Ook via de fecale route en tijdens de bevalling kunnen overdracht plaatsvinden. De incubatieperiode kan variëren van 1 dag tot één jaar, met een gemiddelde van ongeveer 50 dagen.

De behandeling bestaat uit een zware en langdurige antibioticakuur. Co-trimoxazol of doxycycline zijn aangewezen met ciprofloxacine of erythromycine als alternatieven eventueel gecombineerd met een aminoglycoside. 


</doc>
<doc id="2021282" url="https://nl.wikipedia.org/wiki?curid=2021282" title="Marlies Veldhuijzen van Zanten">
Marlies Veldhuijzen van Zanten

Marie Louise Lydia Elisabeth (Marlies) Veldhuijzen van Zanten-Hyllner (Göteborg, 29 september 1953) was van 2010 tot 2012 staatssecretaris van Volksgezondheid, Welzijn en Sport in het kabinet-Rutte I. 

Veldhuijzen van Zanten-Hyllner werd geboren in Zweden en woonde een tijd in Göteborg. Zij studeerde geneeskunde aan de Universiteit van Amsterdam en specialiseerde zich tot verpleeghuisarts. Daarna heeft ze als verpleeghuisarts en manager in de ouderenzorg gewerkt bij verscheidene zorginstellingen, waaronder de stichting SHDH in Haarlem. Van 1984 tot 1989 was ze voorzitter van de beroepsvereniging van verpleeghuisartsen (NVVA, later 'Verenso' geheten). In 1993 werd ze lid van de Huisarts en Verpleeghuisarts Registratie Commissie (HVRC) als vertegenwoordiger van de NVAA. In 1994 trad ze om persoonlijke redenen tussentijds af. Tevens was ze lid van de Commissie van Uitvoering Verpleeghuisartsen. Van 1993 tot 2005 werkte Veldhuijzen van Zanten-Hyllner als docent verpleeghuisgeneeskunde aan de faculteit geneeskunde van de Vrije Universiteit. Sinds 2005 was ze werkzaam als specialist ouderengeneeskunde en arts bij thuiszorgorganisatie Amstelring.

Veldhuijzen van Zanten-Hyllner is bestuurslid van de Koninklijke Hollandsche Maatschappij der Wetenschappen. Tevens was zij coördinator van de samenwerking tussen deze maatschappij en de Nationale DenkTank en was zij coördinator "health" van de Unie van de Soroptimistclubs in Nederland, Suriname en de Nederlandse Antillen.

Veldhuijzen van Zanten-Hyllner werd het weekend voor haar benoeming lid van het CDA, nadat ze door Maxime Verhagen gevraagd was om staatssecretaris te worden. 

Rondom haar benoeming ontstond een meningsverschil binnen de gedoogcoalitie omdat Veldhuijzen van Zanten, als dochter van een Nederlandse moeder en Zweedse vader, zowel de Zweedse als de Nederlandse nationaliteit heeft. De PVV eiste in een motie dat ze het Zweedse paspoort opgaf, maar hiervoor kreeg de partij geen steun. Premier Rutte, die bij de presentatie van het voorgaande kabinet bezwaar had gemaakt tegen de tweede (Turkse) nationaliteit van PvdA-staatssecretaris Nebahat Albayrak, steunde zijn staatssecretaris en verklaarde dat een Zweeds paspoort, in tegenstelling tot een Turkse nationaliteit, geen probleem vormde, omdat de Turkse staat rechten en plichten aan zijn onderdanen oplegt (zoals het dienen in het leger), en dit bij de Zweedse nationaliteit niet het geval is.

Veldhuijzen van Zanten zag zich in januari 2011 geconfronteerd met de 'zaak-Brandon': beelden van een gehandicapte jongen die vastgeketend zat in een kamertje in een zorginstelling van 's Heeren Loo in Ermelo, veroorzaakten grote beroering in de media en politiek. Hierna diende de oppositie tweemaal een motie van afkeuring in over het persoonsgebonden budget, maar desondanks lukte het haar om de veranderingen in de langdurige zorg en het pgb toch geaccepteerd te krijgen.

Op 2 november 2011 stelt Veldhuijzen van Zanten tijdens een debat over het persoonsgebonden budget dat "de regeling heel fijn was en is voor de mensen die hem gebruiken, maar die ook tot luiheid heeft geleid in de zorg". In reactie hierop ontstaat wat rumoer onder de aanwezigen en voorzitter Smeets tracht deze te verzoeken geen goed- of afkeuring te geven. De staatssecretaris wil de voorzitter echter het zwijgen opleggen door haar hand voor de mond van de voorzitter te plaatsen en haar stem te verheffen. Smeets en de verbaasde griffier Clemens geloven hun ogen niet, maar de voorzitter herpakt zich en verzoekt en passant Veldhuijzen van Zanten via de voorzitter te spreken. De staatssecretaris laat zich vervolgens in woord en gebaar laatdunkend uit over Smeets. Veldhuijzen van Zanten betreurde het incident achteraf, toen ze de hoon van het hele land al over zich heen had gekregen. 

Als staatssecretaris zette Marlies Veldhuijzen van Zanten zich in voor de verankering van het jaarlijkse programma in de week van International Holocaust Memorial Day (27 januari). Zij vond het Nationaal Comité 4 en 5 mei bereid de organisatie van de Nationale Holocaust Herdenking – voordien Auschwitz Herdenking -praktisch te ondersteunen en zette extra financiële middelen in (brief aan de Tweede Kamer 25 januari 2012 kenmerk DMO/OHW-U-3100134). Daarmee kwam zij tegemoet aan een verzoek van het Nederlands Auschwitz Comité en anderen en creëerde daar een breed draagvlak voor. De staatssecretaris zag in het verzoek een oproep om de herinnering aan een kernthema van de Tweede Wereldoorlog veilig te stellen: de systematische uitroeiing van de Joodse bevolkingsgroep en van de Sinti en Roma. Van Zanten: ‘Ik ben er – mede door ontroerende gesprekken met overlevenden - van overtuigd dat we de verhalen over de Holocaust in ons hart moeten sluiten en blijven doorvertellen. Dit nooit meer’.

De staatssecretaris onderstreepte het belang van een waardige en prominente plek voor de Holocaust in het Nederlandse herinnerings- en herdenkingslandschap. De 4e mei blijft de dag van de Nationale Herdenking, maar ‘het precedentloze industriële karakter van de Holocaust maakt het belangrijk dat we apart stilstaan bij deze internationale geschiedenis’. Daarmee wordt een versterking gegeven van de kennis en het besef in de Nederlandse samenleving van wat er in Europa gebeurd is, net als de herdenking op 15 augustus dat doet voor de oorlog in Azië. Daarmee groeit het besef van wat we op 4 mei gezamenlijk herdenken.

Veldhuijzen van Zanten bleef ook na haar staatssecretariaat betrokken bij de initiatieven en activiteiten van het Nederlands Auschwitz Comité. Zij maakt deel uit van het Comité van Aanbeveling van het Holocaust Namenmonument Nederland.

Actief was Veldhuijzen van Zanten als staatssecretaris ook op het terrein van geweld in afhankelijkheidsrelaties: in maart 2011 presenteerde zij "Ouderen in veilige handen" tegen mishandeling van senioren. Later dat jaar kwam zij met de eerste app van de rijksoverheid die een meldcode Huiselijk Geweld en/of Kindermishandeling bevat. Ook bracht Veldhuijzen van Zanten meer samenhang in de aanpak van verschillende vormen van geweld in huiselijke kring en in de jeugd- en zorgsector onder de noemer "Geweld in afhankelijkheidsrelaties". De aanpak is sindsdien eenduidig: voorkomen, signaleren, stoppen en/of opvang en schadebeperking.




</doc>
<doc id="2021421" url="https://nl.wikipedia.org/wiki?curid=2021421" title="CCU-verpleegkundige">
CCU-verpleegkundige

Een CCU-verpleegkundige (voluit "coronary-care-unit-verpleegkundige"), cardiac-care-verpleegkundige of coronary-care-verpleegkundige is een verpleegkundige met een vervolgopleiding die werkzaam is op de coronary care unit (CCU), ook wel hartbewaking genoemd.

Een CCU-verpleegkundige werkt met patiënten met levensbedreigende aandoeningen van cardiologische aard, waarbij de vitale functies 24 uur per etmaal bewaakt moeten worden. Een CCU-verpleegkundige werkt veel met medische apparatuur. Ook maakt de CCU-verpleegkundige in een aantal ziekenhuizen deel uit het van reanimatieteam.

De opleiding voor deze specialisatie duurt circa 1 jaar en is alleen in BBL-variant te volgen. Hierbij wordt stage gelopen op de CCU, maar ook op de intensievezorgafdeling.


</doc>
<doc id="2021430" url="https://nl.wikipedia.org/wiki?curid=2021430" title="Liber Pantegni">
Liber Pantegni

De Liber Pantegni is een middeleeuws medisch handboek. 

De Perzisch-islamitische geleerde Ali ibn al-Magust schreef in de 10e eeuw zijn "Kitab Kamil as-Sina'a at-Tibbiyya" (Complete boek van de medische kunst). De monnik Constantijn de Afrikaan vertaalde diens boek in de 11e eeuw deels uit het Arabisch naar het Latijn en Constantijns versie werd in Europa bekend als de "Liber Pantegni". Met deze codex werd de Europese medische wereld voorzien van kennis uit de Arabische wereld die hierin verder was gevorderd. Voor de Europese artsen vormde het het eerste medische handboek en het zou nog eeuwenlang door hen gebruikt worden. In 2010 werd een 11e-eeuwse versie van de "Liber Pantegni" ontdekt in de Koninklijke Bibliotheek in Den Haag.



</doc>
<doc id="2021442" url="https://nl.wikipedia.org/wiki?curid=2021442" title="Coronary care unit">
Coronary care unit

De coronary care unit (CCU), soms "hartbewaking" genoemd, is de ziekenhuisafdeling waar patiënten met ernstige hart- en vaataandoeningen behandeld en in de gaten gehouden worden.

Op de afdeling worden de patiënten 24 uur per dag bewaakt met behulp van medische apparatuur om snel op te kunnen treden bij complicaties en de lopende behandelingen te kunnen uitvoeren en de effecten ervan te monitoren.

Op de CCU werken diverse specialistisch geschoolde mensen. De cardioloog, een arts die gespecialiseerd is in hart- en vaatziekten is meestal meerdere malen door visites aanwezig en kan ook worden opgeroepen. De CCU-verpleegkundige, een verpleegkundige die zich gespecialiseerd heeft is aanwezig voor de verzorging en monitoring. De thoraxchirurg kan ingeschakeld worden voor operatieve ingrepen. Ook zijn er ondersteunend een pacemaker-technicus, een specialist op het gebied van pacemakers en de ICD en een hartfalenverpleegkundige aanwezig.


</doc>
<doc id="2022838" url="https://nl.wikipedia.org/wiki?curid=2022838" title="Lithiumtherapie">
Lithiumtherapie

Onder lithiumtherapie verstaan we het gebruik van het lithium ion, Li, als medicatie. Verschillende lithiumzouten worden gebruikt als stemmingsstabilisator, vooral bij de medische behandeling van de bipolaire stoornis. Ze kunnen daarbij ingezet worden als behandeling van zowel de depressieve episode als (vooral) van de (hypo)manie.

Lithium kan zowel ingezet worden als behandeling van acute manie als bij de regulering van een stemmingsstoornis op de lange termijn. Lithium heeft meer effect bij het voorkómen van manie dan van depressie. Lithiumtherapie kan suïcide voorkomen bij bepaalde patiënten met een bipolaire stoornis. 
Bij iemand die uitsluitend aan depressies lijdt, kan lithium het effect van andere antidepressiva versterken.

Lithiumcarbonaat (LiCO) en Lithiumcitraat (LiCHO) , worden zowel onder de stofnaam als onder merknamen op de markt gebracht.
Lithium heeft in het centraal zenuwstelsel een wisselwerking met meerdere neurotransmitters. Uiteindelijk is het effect dat de afscheiding van noradrenaline minder wordt en de afscheiding van serotonine toeneemt.
Lithium heeft geen duidelijk gedragseffect, wanneer gezonde mensen een therapeutische dosis innemen.
Het is niet precies bekend hoe lithium werkt.

In de negentiende eeuw werd Lithium toegepast als behandeling van jicht omdat het urinezuur kon afdrijven; maar het bleek in de benodigde dosering giftig te zijn. Vanwege een verondersteld verband tussen urinezuur en manische en depressieve stoornissen, gebruikten de Deen Carl de Lange en William Alexander Hammond in New York lithium sedert 1870 voor de behandeling van de bipolaire stoornis.
Rond het jaar 1900 raakte deze toepassing van lithium in onbruik, mogelijk omdat de industrie niet wilde investeren in een geneesmiddel waar geen patent op aangevraagd kon worden. Toen de waarde van een zoutloos dieet bij bepaalde aandoeningen bekend werd, kregen patiënten lithium voorgeschreven als zoutvervanger. In 1949 stopte ook dit gebruik toen er rapporten verschenen over sterfgevallen en ernstige bijwerkingen. De bruikbaarheid van lithiumzouten voor de behandeling van manie werd in 1949 opnieuw ontdekt door de Australische psychiater John Cade. Cade ontdekte dat zijn proefdieren rustig werden van een injectie lithiumuraat. Cade stelde voor om lithiumzouten als tranquillizer te gebruiken, en had vooral succes bij manische patiënten. 
De behandeling werd wereldwijd niet onmiddellijk geaccepteerd, omdat kleine overschrijdingen van de dosis al gevaarlijk konden zijn en men slechte ervaringen had met het gebruik als tafelzout. Langzamerhand werd Lithium een geaccepteerd middel.

Lithiumtherapie wordt vooral gebruikt bij de behandeling van manie. In het beginstadium wordt het vaak gecombineerd met antipsychotica, omdat het effect soms even op zich laat wachten. Lithium wordt ook gebruikt als middel om manische of depressieve episodes te voorkomen, bij iemand die lijdt aan een bipolaire stoornis. In uitzonderingsgevallen wordt het bij andere psychiatrische aandoeningen in stelling gebracht.


De kans op bijwerkingen is minder als lithium in één gift voor de nacht wordt gegeven.
In Nederland wordt lithium meestal voorgeschreven en gecontroleerd door een lithiumpolikliniek. Hier wordt de lithiumspiegel gecontroleerd. Voor profylaxe (preventie) is een spiegel van 0,4 tot 0,9 mmol/l meestal voldoende. Voor behandeling wordt met hogere spiegels gewerkt, dit zal vaak klinisch gebeuren.
Op een lithiumpolikliniek wordt tevens volgens protocol gecontroleerd op urinehoeveelheid, spiegels van Natrium en schildklierhormoon en nierfunctie.

Deze werkgroep heeft een grote rol gespeeld bij het opstellen van protocollen voor het gebruik van lithium en andere medicatie in de psychiatrie; onder meer voor clozapine en MAO-remmers.
Recent is ze gefuseerd met het kenniscentrum bipolaire stoornissen.

We weten niet precies hoe Li de stemming stabiliseert.
Het onderzoek richt zich op drie mogelijke mechanismes. 



</doc>
<doc id="2022973" url="https://nl.wikipedia.org/wiki?curid=2022973" title="William Smellie (gynaecoloog)">
William Smellie (gynaecoloog)

William Smellie (Lanark, 5 februari 1697 – aldaar, 5 maart 1763) was een van de voorlopers van de huidige gynaecologen en wordt wel "de vader van de Britse verloskundigen" genoemd.

Smellie was de zoon van Archibald Smellie en Sara Kennedy. In 1724 trouwde Smellie met Eupham Borland. Het echtpaar had geen kinderen.

Smellie praktiseerde al geneeskunde voordat hij een diploma had, maar verkreeg later, in 1745, zijn doctorsgraad bij de Universiteit Glasgow. Na een opleiding in Londen en Parijs gericht op obstetrie, opende hij een praktijk in Londen en begon ook met onderwijs. Hij vond een "machine" uit, een soort pop, om te gebruiken voor zijn leerlingen en was succesvol in het onderwijs. Hij hielp arme vrouwen bij de bevalling, mits zij toestemden in de aanwezigheid van zijn studenten bij de bevalling. Zo zette hij een trend om medisch geschoolde personen bij de bevalling te betrekken.

Smellie beschreef de bevalling, ontwierp tangen voor tangverlossingen, en ontwierp ook een manier om het hoofd van de baby geboren te doen worden bij een stuitligging. Smellie was echter een voorstander van een natuurlijke geboorte en gebruikte de tang zo min mogelijk. Voor Smellie was het leven van de moeder meer waard dan dat van de baby. Hij aarzelde dan ook niet om het hoofd van de foetus te doorboren en de hersenen te vernietigen teneinde het leven van de moeder te redden.

Het gerucht gaat dat Smellie betrokken was bij moord, of dat hij geen aandacht had voor de lijken die hij gebruikte voor sectie. Deze verdenking geldt ook voor zijn leerling William Hunter en diens broer John Hunter. De verdenking voor deze theorie is gebaseerd op het grote aantal zwangere lichamen die Hunter kon verkrijgen
Het graf van William Smellie (en later dat van zijn echtgenote, die overleed op 27 juni 1769) staat nog steeds in het onderdeel van de St. Kentigerns van de begraafplaats van Lanark.



</doc>
<doc id="2023381" url="https://nl.wikipedia.org/wiki?curid=2023381" title="Diabetesverpleegkundige">
Diabetesverpleegkundige

Een diabetesverpleegkundige is een verpleegkundige met een vervolgopleiding die patiënten met Diabetes Mellitus begeleidt.

Een diabetesverpleegkundige werkt meestal in het ziekenhuis of een huisartsenpraktijk. Op de polikliniek in het ziekenhuis of in de huisartsenpraktijk heeft een diabetesverpleegkundige zijn eigen spreekkamer waar de diabetesverpleegkundige de patiënten ontvangt. Diabetesverpleegkundige die werkzaam zijn in het ziekenhuis zijn soms ook te vinden op de verpleegafdeling met name de afdelingen interne geneeskunde/endocrinologie en de kraamafdeling voor zwangere vrouwen met zwangerschapsdiabetes.

Enkele voorbeelden van taken van een diabetesverpleegkundige:

Veel Nederlandse diabetesverpleegkundigen zijn lid van de EADV , de beroepsorganisatie voor diabeteszorgverleners, opgericht in 1986. De letters "EADV" staan voor "Eerste Associatie van Diabetes Verpleegkundigen". Deze naam wordt niet meer voluit gebruikt, omdat ook andere diabeteszorgverleners zich bij de vereniging kunnen aansluiten, zoals praktijkondersteuners van huisartsen.

De opleiding tot diabetesverpleegkundige duurt circa 1 jaar. Men moet minimaal in het bezit zijn van een diploma verpleegkunde.


</doc>
<doc id="2023724" url="https://nl.wikipedia.org/wiki?curid=2023724" title="Kinderverpleegkundige">
Kinderverpleegkundige

Een kinderverpleegkundige is een verpleegkundige met een vervolgopleiding die werkzaam is op de afdeling kindergeneeskunde. 

Een kinderverpleegkundige geeft in principe dezelfde zorg als bij volwassen patiënten, maar wel nadrukkelijk rekening houdend met specifieke (on)mogelijkheden van kinderen. Per ziekenhuis verschilt de leeftijdsbovengrens 16 dan wel 18 jaar. De kinderverpleegkundige is verantwoordelijk voor de zorg van kinderen met de meest uiteenlopende ziektes op verschillende specialismes. Een van de grote verschillen met volwassenen is dat een kinderverpleegkundige ook vaak te maken krijgt met kinderziekten en dat het begeleiden van zieke kinderen en de ouders andere vaardigheden en technieken vereist.

Als kinderverpleegkundige mag je niet op alle specialismen werken. Voor sommige specialismen dient men een extra opleiding te volgen. Enkele voorbeelden zijn:

In Duitsland duurt de opleiding tot kinderverpleegkundige minimaal drie jaar en maximaal vijf jaar. Om toegelaten te kunnen worden dient men in het bezit te zijn van een diploma verpleegkunde.

In Nederland duurt de opleiding circa 1 à 1,5 jaar. Om toegelaten te kunnen worden dient men in het bezit te zijn van een diploma verpleegkunde.


</doc>
<doc id="2023775" url="https://nl.wikipedia.org/wiki?curid=2023775" title="Mosbol">
Mosbol

Een mosbol ("Aegagropila linnaei" of "Cladophora aegagropila") is een plant uit de familie Cladophoraceae. In tegenstelling tot wat de naam zegt, is een mosbol geen bol van mos, maar van groenwier. De plant komt voor in meerdere meren in het noordelijk halfrond. Kolonies van deze soort zijn te vinden in IJsland, Schotland, Japan en Estland.

Er zijn drie groeivormen voor "Aegagropila linnaei". In het eerste geval groeit de plant tegen een rotswand, aan de schaduwkant. De tweede vorm groeit op de zeebodem en vormt een soort "tapijt". De derde en laatste vorm is de bolvorm.

De plant is door zijn bijzondere vorm een geliefde aquariumplant.


</doc>
<doc id="2023839" url="https://nl.wikipedia.org/wiki?curid=2023839" title="Difenylkwik">
Difenylkwik

Difenylkwik is een kleurloze, kristallijne organokwikverbinding met als brutoformule CHHg. De notatie is meer in overeenstemming met de structuur van de stof. Afkortingen voor de notatie zijn afgeleid van de Engelse term voor fenyl ("phenyl") of het gebruik van de Φ als symbool voor de fenylgroep: PhHg, HgPh, ΦHg of HgΦ. Zoals in vrijwel alle organokwikverbindingen is de geometrie rond het kwikatoom lineair.

De standaard, commerciële, bereiding van difenylkwik verloopt via de reactie van kwik(II)chloride met methyltrifenyltin in de molverhouding 2:1 in ethanol. Daarnaast zijn er in het verleden diverse andere syntheseroutes naar deze stof beschreven.

In 1924 werd de synthese beschreven uitgaande van fenylkwikacetaat met benzeen in aanwezigheid van basisch natriumstanniet (NaSnO).

In 1929 werd de synthese beschreven op basis van fenylmagnesiumbromide en kwik(II)halides.

Difenylkwik kan ook bereid worden uit de reactie van broombenzeen met natriumamalgaam.


</doc>
<doc id="2024259" url="https://nl.wikipedia.org/wiki?curid=2024259" title="Waterschapsglas">
Waterschapsglas

Waterschapsglazen zijn fraai bewerkte drinkglazen die door de bestuurders van waterschappen, hoogheemraadschappen, polderbesturen enzovoort werden gebruikt om in hun herenkamers bij elkaar te komen en een uitgebreide maaltijd te nuttigen. De bedoeling daarvan was de verbroedering te stimuleren, wat nodig was om de eensgezindheid te handhaven tegenover de gemeenschappelijke vijand: Het water. Een dergelijk glas werd ook "hensbeker" genoemd. Dit woord is afkomstig van "hens" in de betekenis van "groep", zoals bij "alle hens aan dek", en hanze.

Vele van dergelijke glazen stammen uit de 18e eeuw. Een aantal ervan zijn te bewonderen in streekmusea.



</doc>
<doc id="2024571" url="https://nl.wikipedia.org/wiki?curid=2024571" title="Genitale prolaps">
Genitale prolaps

Een verzakking of prolaps van de inwendige vrouwelijke geslachtsorganen betekent het uitzakken van de vagina.
Meestal zakt niet alleen de vagina uit, maar ook de orgaanstructuren die ermee verbonden zijn, de baarmoeder (uterus), blaas, plasbuis (urethra) en endeldarm (rectum).

De inwendige geslachtsorganen liggen in het kleine bekken in de buikholte (abdomen). De onderkant van de buikholte wordt afgesloten door de bekkenbodem.
De bekkenbodem bestaat uit een stelsel van spieren en vorm- en steungevende bindweefsels genaamd fasciën. Het geheel zorgt ervoor dat de urine, ontlasting en evt. foetus het lichaam niet zomaar kunnen verlaten. Ook blijven organen als de blaas, endeldarm en baarmoeder op hun plaats. Deze organen zitten ook vast aan de bekkenwand met speciale ophangbanden, de ligamenten. De bekkenbodem is echter belangrijker dan de ligamenten wat betreft het op de plaats houden van de organen. De bekkenbodem vangt de druk in de buikholte (intra-abdominale druk) op en de vagina blijft haar normale vorm en plaats houden.

Een uitzakking van de vagina kan optreden door enerzijds (chronische) verhoging van de druk in de buikholte, en anderzijds door vermindering van de steunfunctie van de bekkenbodem.

Verhoging van druk in de buikholte komt voor bij:

Vermindering steunfunctie van de bekkenbodem is het gevolg van beschadiging van het collageen en de spieren in het kleine bekken. Dit kan ontstaan door zwangerschap en bevallen, door veroudering en menopauze, door spierziekten of aangeboren bindweefselafwijkingen, of door zenuwontsteking in het buikgebied.

"Zwangerschap en bevalling" kunnen leiden tot direct letsel aan de bekkenbodem. Denk aan uitscheuringen (rupturen) of het oprekken van de weefsels door de uitdrijving van het kind. Ook kan daarbij de zenuw die naar het kleine bekken gaat (n. pendendus) beschadigd raken.
Hierdoor kan de besturing door de zenuwen (innervatie) van een belangrijke spier van de bekkenbodem (musculus levator ani) verstoord raken, waardoor vermindering van spierweefsel (spieratrofie) en dus krachtverlies ontstaat.

"Veroudering" leidt tot veranderingen van de neurogene innervatie; dat betekent dat er minder zenuwprikkels naar de spieren van het kleine bekken gaan. Ook ontstaan er veranderingen in het bindweefsel waardoor dit slapper wordt. 
"Menopauze of overgang" luidt het einde in van de vruchtbare periode van een vrouw, waarin zij steeds minder oestrogenen zal produceren. Oestrogenen zijn steroïd hormonen die onder meer zorgen voor een stevige vaginawand. Door de verminderde oestrogeenspiegels zal er atrofie van het epitheel (dekweefsel) en het bindweefsel van de vagina en de lagere urinewegen ontstaan, met verlies van steunfunctie tot gevolg. 

"Aangeboren bindweefselafwijkingen" zoals het syndroom van Marfan, het syndroom van Ehlers-Danlos en het hypermobiliteitssyndroom kunnen veel invloed hebben: het steunweefsel is bij zulke mensen ongewoon rekbaar en meegevend.

Een "zenuwontsteking" zoals gordelroos (herpes zoster) kan eveneens belangrijke zenuwen in de buik beschadigen waardoor de steunfunctie van de bekkenbodem afneemt.


Niet alle klachten hoeven aanwezig te zijn bij een verzakking of prolaps. Er zijn veel verschillende prolapsen waarbij verschillende weefselstructuren aangedaan kunnen zijn. Dit heeft verschillende symptomen tot gevolg. Ook komt de ernst van de klacht niet altijd overeen met de omvang van de verzakking.

De ideale behandeling van een prolaps moet er op gericht zijn de steunfunctie van de aangedaane weefselstructuren te herstellen.
Er zijn drie behandelopties: pessariumtherapie, bekkenbodem-fysiotherapie en operatieve behandelingen, bijv. met bekkenbodemmatjes.



</doc>
<doc id="2024772" url="https://nl.wikipedia.org/wiki?curid=2024772" title="Syndroom van Dandy-Walker">
Syndroom van Dandy-Walker

Het syndroom van Dandy-Walker is een aangeboren afwijking gekenmerkt door een verkleind cerebellum en cysten in het vierde ventrikel. Een belangrijke hersenafwijking bij het syndroom van Dandy-Walker is de afwezigheid van de vermis, het middenstuk van het cerebellum. Tevens treedt er een vergroting van alle ventrikels op.

Symptomen van het syndroom treden vaak op als baby. Een belangrijk symptoom is vertraagde motorische ontwikkeling en een progressief toenemende grootte van de schedel. In oudere kinderen met het syndroom is er vaak sprake van geïrriteerdheid, overgeven en convulsies.


</doc>
<doc id="2024981" url="https://nl.wikipedia.org/wiki?curid=2024981" title="Longworm">
Longworm

Longworm de term voor een serie aandoeningen die veroorzaakt worden door parasitaire rondwormen die voorkomen bij zoogdieren, zoals koeien, paarden, schapen, honden, katten en zeehonden. De veroorzakers zelf worden ook longworm genoemd maar zijn onderling zeer verschillende biologische soorten. 

Aandoeningen veroorzaakt door deze rondwormen komen vooral voor bij jongvee/jongen, hoewel hij tegenwoordig ook steeds meer bij volwassen dieren gesignaleerd wordt. 

De meest voorkomende soorten rondwormen die longworm veroorzaken zijn vertegenwoordigers van de orde Strongylida en zijn te vinden in minstens vijf families, de Angiostrongylidae, Dictyocaulidae, Filaroididae, Metastrongylidae en de Protostrongylidae. Echter, niet alle soorten rondwormen in deze groepen zijn longwormen.

De longworm "Dictyocaulis arnfieldi" (Dictyocaulidae), komt bijvoorbeeld wijd verspreid voor bij paardachtigen in de Verenigde Staten.

De longworm verspreidt zich bij weidedieren via het gras, waar het met de uitwerpselen terechtkomt. De volwassen wormen produceren in de longen eitjes. Die worden opgehoest, en doorgeslikt, waardoor ze in het maag-darmkanaal komen. In het maag-darmkanaal komen de larven uit de eitjes, die zich ontwikkelen tot het L3-stadium. 

Er trekken larven van de darmen naar de longen waar ze zich tot volwassen wormen ontwikkelen die eitjes leggen, die weer worden opgehoest. De andere larven komen met de uitwerpselen in de weide terecht. Koppelgenoten eten van het besmette gras, waardoor deze ook besmet worden. Hier begint de ontwikkelcyclus van voren af aan. De cyclus van de opname van besmettelijke larfjes tot de uitscheiding van de nieuwe generatie larfjes is ongeveer 3 tot 4 weken. De eerste besmetting in het weideseizoen ontstaat via voorgaande beweiding met pinken of koeien, maar soms ook door overwinterende larven. Larven kunnen een jaar buiten het lichaam overleven. Uitbraken van de ziekte treden vooral op in de tweede helft van het weideseizoen.

De symptomen zijn hoesten en lichte tot zware ademhalingsmoeilijkheden.

Longworm wordt bestreden door middel van een speciaal beweidingsschema in combinatie met strategisch ontwormen. Ook is vaccinatie mogelijk. Dit moet door een dierenarts gedaan worden. Door vaccinatie wordt immuniteit opgebouwd tegen longworm, waardoor schade door longworm bij rundvee wordt voorkomen.Bij normaal weidegebruik zijn de kalveren na vaccinatie beschermd tegen de gevolgen van longworminfecties. Voor een goede bescherming moeten de kalveren tweemaal worden gevaccineerd met een tussentijd van vier weken. Twee weken na de tweede vaccinatie is het jongvee beschermd en kan het de weide ingaan.


</doc>
<doc id="2025565" url="https://nl.wikipedia.org/wiki?curid=2025565" title="Recessus costomediastinalis">
Recessus costomediastinalis

De recessus costomediastinalis is een potentiële ruimte in de thorax, aan de rand van het mediastinum en de costale pleura. Het helpt de longen te vergroten tijdens diepe inspiratie, hoewel de rol niet zo belangrijk is als de recessus costodiaphragmaticus, die meer volume heeft. De long breidt uit naar de recessus costomediastinalis zelfs tijdens rustige inspiratie. De recessus costamediastinalis is het duidelijkst zichtbaar in de cardiale inkeping van de linkerlong.


</doc>
<doc id="2026535" url="https://nl.wikipedia.org/wiki?curid=2026535" title="Lormetazepam">
Lormetazepam

Lormetazepam (merknaam Loramet) is een kortwerkend geneesmiddel uit de groep benzodiazepinen.

De voornaamste toepassing van Lormetazepam is het behandelen van slapeloosheid. Het is daarvoor een zeer geschikt middel maar zoals aan alle benzodiazepinen zijn er ook nadelen aan verbonden. Patiënten kunnen er snel aan verslaafd geraken en er treedt ook gewenning op zodat patiënten steeds meer moeten innemen om hetzelfde effect te krijgen. Meestal worden ze daarom kortdurig voorgeschreven.

Benzodiazepinen als lormetazepam versterken in de hersenen de werking van de neurotransmitter GABA (gamma-aminobutyric acid, gamma-aminoboterzuur). GABA is van nature in de hersenen aanwezig als signaalstof; activering van de GABA-receptoren (meer specifiek de receptoren van het GABA-A subtype) vermindert stress en onrust. Benzodiazepinen binden zich aan de GABA-A-receptoren en zorgen ervoor dat het effect van GABA op deze receptoren versterkt wordt. Angsten, stress en dergelijke verminderen dan.
Bij langdurig gebruik gaan de hersenen zelf minder GABA aanmaken en bij langdurig gebruik van hoge doses zal dat bijna niet meer aanwezig zijn met als gevolg dat men er niet in een keer mee kan stoppen want dan krijgt men ontwenningsverschijnselen. Men moet dan het gebruik stap voor stap afbouwen zodat de hersenen de tijd krijgen om de natuurlijke balans in de hersenen te herstellen.


</doc>
<doc id="2027583" url="https://nl.wikipedia.org/wiki?curid=2027583" title="Minamataziekte">
Minamataziekte

De Minamataziekte (水俣病, "Minamata-byō") is een neurologisch syndroom dat veroorzaakt wordt door een zware kwikvergiftiging, waarbij methylkwik de boosdoener is. De symptomen zijn ataxie, spierverzwakking, vernauwing van het gezichtsveld en aantasting van het gehoor en het spraakvermogen. In extreme gevallen veroorzaakt het krankzinnigheid, verlamming, coma of de dood. Bij zwangere vrouwen heeft methylkwik ook invloed op de foetus.

De ziekte is genoemd naar de Japanse vissersplaats Minamata waar de ziekte in 1956 voor het eerst werd geconstateerd. Inwoners kregen in grote aantallen de bovenstaande symptomen. Ook waren er kinderen met aangeboren afwijkingen. Aanvankelijk werd gedacht aan een besmettelijke ziekte, wat de slachtoffers in een sociaal isolement bracht. In de jaren daarna werd het verband gelegd met de lozing van afvalwater van een chemische fabriek. In 1965 brak de ziekte ook uit in de Niigata-prefectuur.

Samen met de Yokkaichi-astma en de Itai-itai-ziekte, worden deze twee uitbraken gerekend tot de vier grote vervuilingsziektes van Japan.

Kwik is een voor de mens toxisch zwaar metaal. Het kan het lichaam binnendringen bij inademen, inslikken of via huidcontact. Het kwik hoopt zich op in het lichaam en bindt zich aan tubulines. Dit zijn eiwitten die onder andere zenuwen ondersteunen. Daardoor beschadigt kwik het zenuwstelsel.

Een "gewone" kwikvergiftiging vertoont dan verschijnselen als verminderd zicht, gehoor en spraakvermogen, alsook oriëntatieverlies. Ook de inwendige organen en het gebit worden aangetast. In Minamata echter, waren de symptomen veel erger. De hoeveelheden kwik die hun lichaam vernietigden waren ongezien.

Het gebied raakte vervuild door de lozing van industriële afvalstoffen, die kwik bevatten. Het ging hier met name om de productie van aceetaldehyde, waarbij kwik(II)sulfaat als katalysator werd gebruikt en het giftige methylkwik, een organische kwikverbinding, als nevenproduct ontstond. Dit kwam in het water terecht, en daarmee in de voedselketen: vissen sloegen deze verbinding op in het lichaam (bioaccumulatie) en consumptie van die vissen bracht kwik in het lichaam van mensen. Toen de oorzaak nog ongekend was, sprak men eerst van een "autisme-epidemie". Kwikvergiftiging en zwaar autisme vertonen immers vele gelijkenissen, zoals het afwijkend gedrag en de spasmen, die dan als tics aangezien worden. 

In 1908 stichtte Shitagau Noguchi de Japan Nitrogenous Fertilizer Company (日本窒素肥料株式会社, "Nihon Chisso Hiryō Kabushiki Kaisha"), ofwel de Chisso Corporation. In dat jaar werd de chemische fabriek in Minamata geopend die meststoffen zou produceren. Het project werd toegejuicht door de lokale bevolking, omdat het nieuwe banen zou creëren en aldus hun stad zou vooruithelpen.
Sinds het begin van de industriële revolutie in Japan, eind 19de eeuw, bleef de economische groei voortduren. Over de hele natie ontwikkelde de snel gevormde industrie zich verder en algauw besloot ook Chisso om zijn chemische productie uit te breiden. Ethyn, ethanal, ethaanzuur, chlooretheen en andere stoffen werden nu ook gefabriceerd. Al het afvalwater stortte zich in de baai van Minamata. De visbestanden leden onder de vervuiling. De visvangst leverde minder op. Chisso loste dit op door akkoorden te sluiten met de vissers.
In deze jaren werkte een kwart van heel Minamata bij de chemische fabriek. Naarmate deze groeide en uitbreidde, verkreeg ook de stad meer inkomsten, dankzij werk en belastingen.
In 1932 zette Chisso de productie van ethanal op gang. Kwiksulfaat werd als een katalysator gebruikt, waardoor in het afvalwater kwik terechtkwam. Het bedrijf vertrok geen spier, zelfs niet toen de eerste tekenen van kwikvergiftiging aan de oppervlakte kwamen. Ze zouden blijven lozen.

Eerst begonnen de katten zich vreemd te gedragen. Ze renden rondjes, sprongen op en neer of liepen achter hun staart aan tot ze stierven van uitputting. Ze werden al snel de zelfmoordkatten van Minamata genoemd. Lokaal werd er gesproken over "de dansende kattenziekte" (猫踊り病, "neko odori byō"). Maar ook honden begonnen te verdwijnen. Wat later vielen vogels rechtstreeks uit de lucht en de vissers vingen mutanten met twee of drie hoofden in hun netten. De bevolking was gealarmeerd, maar niemand kende de oorzaak.
In 1956 werd de eerste mens met Minamata onderzocht. Het was een vijf jaar oud meisje, en ironisch genoeg werd ze op 21 april voor analyse naar het Chisso bedrijfshospitaal gebracht. Ze kon moeilijk spreken en lopen, en ze had spasmen. Twee dagen later vertoonde haar zus dezelfde symptomen, en vervolgens haar buurmeisje. Naast deze drie werden er nog acht patiënten gevonden. Op 4 mei sprak de bedrijfsdokter van een nog onbekende epidemie. Dit geldt als de ontdekking van de Minamataziekte.
Omdat de ziekte zich verspreidde onder de bevolking van Minamata, werd in eerste instantie gedacht dat het besmettelijk was. Daarom werden zieken in quarantaine gebracht en hun huizen werden gereinigd. Dit stigmatiseerde de patiënten. Ze werden sociaal uitgesloten uit vrees voor besmetting.
De situatie was zo bedreigend, dat eind mei al de Strange Disease Countermeasures Committee (奇病対策委員会, "Kibyō Taisaku Iinkai") werd opgericht. Deze deed onderzoek in de hoop snel een oplossing te vinden. De symptomen werden nauwkeurig onderzocht en de verspreiding in kaart gebracht.
Al snel ontdekten ze de link met het consumeren van vis. De Minamataziekte kwam voor in vissersgemeenschappen en katten waren er zeer gevoelig voor.
Op 4 november deelden ze officieel mee dat de Minamataziekte een vergiftiging door zware metalen was, hoogstwaarschijnlijk veroorzaakt door vis- en zeevruchtenconsumptie.

Hierna volgde onmiddellijk een onderzoek naar het afvalwater van de Chisso fabriek. Daarin vonden de onderzoekers vele zware metalen terug, onder andere arseen, lood, koper, kwik, mangaan, seleen en thallium. Het was nog niet duidelijk welke de veroorzaker was. Pas in 1958 wees de Britse neuroloog Douglas McAlpine op de overeenkomsten met kwikvergiftiging.
Het onderzoek focuste nu op het voorkomen van kwik in de regio. De concentraties in de baai waren ontstellend hoog. In de omgeving waar het afvalwater geloosd werd, zat er maar liefst twee kilogram kwik in elke ton modder. Dat is een percentage dat hoogstens in een mijn zou voorkomen. In het haar van zieke inwoners was de concentratie 705 ppm, oftewel 705 kwikdeeltjes per miljoen. Bij gezonde inwoners was dat 191 ppm. Dat is respectievelijk 177 keer en 48 keer een normale hoeveelheid. Ideaal is dat een menselijk lichaam volkomen vrij is van kwik, maar het toen gemeten Japanse gemiddelde was 4 ppm.
Nu was de ziekte ontsluierd. De minamataziekte werd gedefinieerd als "vergiftigingsziekte die voornamelijk het centrale zenuwstelsel aantast en die veroorzaakt wordt door het consumeren van grote hoeveelheden vis en schelpdieren afkomstig uit de baai van Minamata en omgeving". De voornaamste oorzaak is een soort samenstelling van organisch kwik.

De Chisso fabriek werd als schuldige beschouwd en er werd een onderzoek naar de fabriek ingesteld. Om zichzelf in te dekken, stopte het bedrijf met afvalwater lozen in de baai toen het onderzoek zich daar vestigde. De fabriek loosde nu rechtstreeks in de Minamatarivier. Het gevolg was een grote vissterfte en de verspreiding van de ziekte naar andere visserssteden langs de kust. Chisso bleef de vermoorde onschuld spelen en sponsorde zelf onderzoeken, die andere oorzaken moesten blootleggen. Hajime Hosokawa, de directeur van het fabriekshospitaal, liet experimenten uitvoeren op katten. Natuurlijk duidden al deze experimenten het afvalwater aan als de boosdoener. Chisso besloot de resultaten geheim te houden en stopte de experimenten.

Op 21 oktober 1959 werd de Chisso fabriek verplicht een zuiveringsinstallatie te bouwen. Het vervuilde water mocht bovendien niet meer in de Minamatarivier terechtkomen. Chisso leidde het opnieuw naar de baai. Op 19 december was de installatie klaar. Met een plechtige ceremonie werd deze in gebruik genomen. De directeur van Chisso dronk een glas gezuiverd water, een symbolische daad. Maar wat niemand wist, was dat het afvalwater van de ethanalproductie helemaal niet doorheen de installatie liep. Het bedrijf sloeg deze stap kwaadwillig over. Volgens enkelen werd dit gedaan zodat het bedrijf alsnog kon beweren onschuldig te zijn. Als de vervuiling, en dus de ziekte, zou aanhouden na de ingebruikname van een zuiveringsinstallatie, dan zouden zij vrijgepleit worden. De reden kan evenwel ook gemakzucht of kostenbesparing geweest zijn. Tot 1968 zou het zo doorgaan. Daarna stopte het bedrijf met kwiksulfaat te gebruiken in het productieproces.
In die tijd zijn er officieel 1.784 overleden aan de Minamataziekte, op een totaal van 2.265 erkende slachtoffers. Het ware aantal ligt vele malen hoger. Een groot aantal mensen werden simpelweg niet geregistreerd, en sommige overlijdens werden geclassificeerd als overlijden door onbekende oorzaak. 

Soms wisten de slachtoffers zelf ook niet waar ze aan leden. Dit was vooral het geval bij kinderen. Hun moeders hadden geen symptomen, maar hadden tijdens de zwangerschap kwik doorgegeven aan hun baby. De kinderen werden geboren met spasmen, gebreken aan de zintuigen zoals slechthorendheid of blindheid, en hadden soms verlamde leden of andere fysieke afwijkingen.
De gehandicapte kinderen en de vervuiling in Minamata werden maar zelden met elkaar in verband gebracht. Er zijn maar achttien kinderen als slachtoffer erkend, terwijl er waarschijnlijk honderden tot duizenden door de vervuiling geleden hebben.

In 1965 dook de Minamataziekte plots op in de streek van de Aganorivier. Dit ligt in de Niigata prefectuur, waardoor deze tweede uitbraak de naam "de Niigata-Minamataziekte" (新潟水俣病, "Niigata Minamata-byō") kreeg. Of soms simpelweg "de tweede Minamataziekte" (第二水俣病, "Dai-ni Minamata-byō"). Door eerdere ervaring in Minamata konden de instanties snel reageren. Net zoals in Minamata was het begonnen met zieke katten, waarna ook mensen ziek werden. Tadao Tsubaki, professor aan de universiteit van Niigata, merkte de gelijkenissen op. Hij onderzocht het haar van patiënten. Na het bespeuren van kwikvergiftiging, alarmeerde hij het bestuur van Niigata.
De onderzoeksgroep van de universiteit van Kumamoto had de eerste uitbraak in Minamata onderzocht en werd nu gekozen om deze epidemie te doorgronden. Hajime Hosokawa, de voormalige bedrijfsarts van de Chisso fabriek, vervoegde hen. Hij had al veel expertise dankzij de experimenten die hij in Minamata had uitgevoerd. In maart 1966 stelden ze al een rapport op. Net als in Minamata lag de oorzaak bij een fabriek die afvalwater loosde. Het betrof de Showa Denko fabriek in Kanose, die de Aganorivier bevuilde. En alweer kregen mensen het kwik binnen door vis te eten.
Showa Denko ontkende ook alle aantijgingen, net zoals Chisso had gedaan. Ze beweerden dat er tijdens de aardbeving in Niigata, anno 1964, een landbouwkundig ongeval was gebeurd. Het gevonden kwik zou daarvandaan komen.
Het menselijk leed bleef in Niigata echter beperkt. De dosissen kwik waren lager, hoewel nog steeds bedreigend, en de vervuiling hield niet zo lang aan. Er is één schrijnende misstap begaan. Ondertussen was bekend dat ook foetussen, embryo's en baby's aangetast werden. Zwangere vrouwen stonden onder druk om hun kind te aborteren. Een heleboel vrouwen lieten hun vrucht afdrijven. Dit heeft de geboorte van veel misvormde kinderen voorkomen, maar het leidde eveneens tot heel wat emotioneel leed.

Vreemd genoeg heeft de uitbraak in Niigata de toestand in Minamata vooruit geholpen. Het snelle en efficiënte optreden werd als voorbeeld gesteld. Nieuwe onderzoeken startten en Chisso werd ook voor de rechter gedaagd.

De bevolking van Niigata had geen nauwe banden met het bedrijf en diende al snel een aanklacht in, namelijk in 1968. Dat is drie jaar na de bevestiging van de uitbraak, en een jaar voordat de bewoners van Minamata een aanklacht indienden tegen Chisso Corporations. Zij deden dit in 1969, maar liefst dertien jaar na de uitbraak.

Omdat Chisso zo'n grote schade aan de visserijen had toegebracht, eisten deze als eerste een compensatie. Chisso hield de boot af, wat leidde tot een bestorming van de fabriek. Arbeiders van de Chisso fabriek hielden een staking omdat ze vonden dat hun bedrijf de inwoners van Minamata slecht behandelde.
Op 25 mei 1970 werd een schikking bereikt. Chisso betaalde voor de gestorven slachtoffers tussen 1,7 en 4 miljoen yen per overleden persoon. Aan de nog levende zieken werd éénmaal 1 tot 4,2 miljoen yen uitbetaald. Daarna ontvingen ze nog jaarlijks een som tussen 170.000 en 340.000 yen.

Het proces duurde ondertussen voort en eindigde na vier jaar. Hier werd ten eerste Chisso verantwoordelijk gesteld voor de uitbraak. Niet alleen waren ze de directe oorzaak, ze waren ook schuldig aan verzuim. Daarnaast werden ook een aantal contracten nietig verklaard, die het bedrijf had gesloten met patiënten. Deze contracten gingen meestal over een kleine geldsom die ze schonken, in ruil voor het niet verder vervolgen of verantwoordelijk stellen van Chisso Corporations. Om deze bedrogen mensen te compenseren, moest Chisso tussen 16 en 18 miljoen yen uitbetalen.

Op 20 januari 2013 werd in Genève overeengekomen dat in oktober van dat jaar in Minamata een wereldwijd verdrag zal worden ondertekend dat het gebruik van kwik aan banden legt.

Norbury, Paul. "Japan", Cultuur Bewust! een Leidraad Voor Gewoonten & Etiquette. Rijswijk: Elmar, cop. 2006. ISBN 9789038917276


</doc>
<doc id="2028533" url="https://nl.wikipedia.org/wiki?curid=2028533" title="Arts-assistent">
Arts-assistent

Een arts-assistent is, in de Nederlandse gezondheidszorg, een arts die zijn studie geneeskunde heeft afgerond en volledig bevoegd is, maar (nog) geen medisch specialist is. De naam kan soms verwarring geven met de term Coassistent, welke namelijk nog geen arts is. 

Arts-assistenten kunnen worden onderverdeeld in:


</doc>
<doc id="2029214" url="https://nl.wikipedia.org/wiki?curid=2029214" title="Corneliagasthuis">
Corneliagasthuis

Het Corneliagasthuis was een klein gasthuis in de stad Groningen. Het werd gesticht in 1854 door de katholieke familie Cremers. Het gasthuis is vernoemd naar Cornelia J. Tellegen-Cremers en werd daarom ook wel aangeduid met "Tellegengasthuis".

Het Corneliagasthuis had zeven kamers voor katholieke behoeftige vrouwen en weduwen. Het pand, een rijksmonument, aan de Hardewikerstraat werd in 1984 gerestaureerd en is tegenwoordig een woonhuis.


</doc>
<doc id="2029234" url="https://nl.wikipedia.org/wiki?curid=2029234" title="Armhuiszitten Convent">
Armhuiszitten Convent

Het Armhuiszitten Convent, "Lamme Huiningegasthuis" of "Lammuuntje" is een gasthuis in de stad Groningen. Het gasthuis, gesticht in 1621, staat aan de A-Kerkstraat. Het is bekend om de vele gevelstenen in de voorgevel en de waarschijnlijk 18e-eeuwse pomp. Het restaurant aan rechterzijde van het gebouw behoorde vroeger ook tot het gasthuis, hetgeen te zien is aan de gevelsteen met de initialen 'A.H.S.'. Pomp en gasthuis zijn rijksmonument.

'Arme huiszittenden' waren armen die wel een woning hadden, maar niet in hun levensonderhoud konden voorzien. Hun schamele woningen waren vaak tegen de stadsmuur aan gebouwd. Het convent omvatte niet alleen het gasthuis maar ook een organisatie die meerdere gasthuizen in beheer had en die brood en boter uitdeelde onder de armen bij de Martinikerk.

De geschiedenis van het Armhuiszitten Convent begint in 1437. In dat jaar gaf het stadsbestuur opdracht aan de Broederschap van de Armehuiszitten om voedseluitdelingen te regelen voor stadjers die in armoede leefden. De uitdelingen gebeurden onder meer vanuit het Boter en Broodhuisje bij de Martinikerk, waarvoor een eigen munt werd uitgegeven; de A.H.Z. Uitdelingen hier gebeurden tot de 19e eeuw in natura (brood en boter) en vervolgens in geld (uiteindelijk 328 gulden per jaar).

De Broederschap ontving in 1475 een legaat uit de nalatenschap van Harmen Hopper en Lamme Huinge, ook gespeld als "Lamme Huininge". Dit echtpaar bewoonde een huis op de hoek van het A-Kerkhof en de A-Kerkstraat. Dit legaat maakte de bouw van het gasthuis mogelijk, vanwege het legaat wordt het ook het Lamme Huingegasthuis genoemd. De oudst aanwezige balken uit het gasthuis dateren uit deze periode. In 1621 werd het gebouw op de huidige locatie gekocht.

Het gasthuis kreeg in de loop der eeuwen heel wat uitbreidingen als gevolg van schenkingen en testamenten, waardoor het eigenaar werd van andere huizen, die in de loop der tijd samengevoegd met het convent werden. In 1596 werd het Riddersgasthuis (Haddingestraat 22/22a; bevat een herdenkingssteen uit 1879) opgenomen in het Armhuiszitten Convent, in 1661 het Enensgasthuis (Kreupelstraat), in 1674 het in 1342 opgerichte Armen Convent (Moltemakers Gasthuis/Rungelehuis; Oude Kijk in 't Jatstraat; westzijde Rechte Jat) en in 1690 het in 1621 opgerichte Geesien Egberts Gasthuis (Hoekstraat). Het gasthuis werd dan ook vele malen verbouwd. De gevelstenen vermelden of lijken te wijzen op verbouwingen in 1634, 1655, 1684 (voor opneming Armen Convent), 1716 en 1884. In het laatste jaar kreeg de voorgevel haar huidige uitstraling.

Eind 18e eeuw woonden er 26 'oude burgerlieden'. In een stuk uit 1809 is sprake van 19 'gespijzigden' en werden elders in de stad nog 40 mensen geholpen. Pas in 1979 werden de eerste statuten opgesteld door het genootschap dat tegenwoordig alleen nog het pand aan de A-Kerkstraat beheert.

In de binnenplaats van het gasthuis staat een oude zandstenen pomp uit 1729, die getuige het opschrift erboven in 1763 werd vernieuwd. Een zwengel diende voor het ophalen van regenwater en een voor het ophalen van grondwater. Erachter ligt de kleine binnentuin met bloemperken, terrassen, voorzieningen voor de bewoners en een aantal oude bouwfragmenten.



</doc>
<doc id="2029809" url="https://nl.wikipedia.org/wiki?curid=2029809" title="Vossenlintworm">
Vossenlintworm

Vossenlintworm ("Echinococcus multilocularis") is een kleine lintworm van 2 tot 6 mm lengte. Deze cestode die net als "Echinococcus granulosus" verantwoordelijk is voor het optreden van hydatidosus bij veel zoogdieren waaronder knaagdieren en alveolaire echinococcose bij de mens. Anders dan "E. granulosus," produceert "E multilocularis" veel kleine cysten verspreid door het geïnfecteerde dier. Als zo'n cyste in een hondachtige terechtkomt (een hond of vos die een besmet dier eet) ontstaat een heftige lintworminfectie. In Vlaanderen en Brussel wordt er slechts zelden lintworm aangetroffen bij vossen en in de laatste decennia neemt de aanwezigheid ervan niet toe. In Nederland wordt momenteel in Zuid-Limburg en Oost-Groningen deze lintworm ook slechts in geringe percentages bij vossen aangetroffen.

De cyclus begint met de lintworm in de dunne darm van de vleeseter (vos). Die veroorzaakt daar betrekkelijk weinig schade, voedt zich met de darminhoud en plant zich voort door eitjes te leggen, tot wel 200 per dag. Deze microscopisch kleine eitjes komen via de uitwerpselen in het milieu. Deze eitjes zijn bestand tegen koude en kunnen maandenlang infectueus blijven. Meestal fungeren knaagdieren als tussengastheer, maar ook grazers als schapen en geiten of mensen die in de natuur eetbare gewassen verzamelen en rauw opeten kunnen deze eitjes in de maag krijgen. Via de maag komen de eitjes in de darm, daar ontstaat het eerste larvestadium van de lintworm, de zogenaamde oncosfeer. Deze doorboort de darmwand en reist via de bloed- en lymfebaan naar een orgaan, meestal de lever, maar ook naar longen en hersenen. In het orgaan ontwikkelt de oncosfeer zich tot een met vocht gevuld blaasje (een cyste) gevuld met zogenaamde metacestoden. Dit is het tweede larvestadium. In dit stadium vermenigvuldigt de larve zich ongeslachtelijk en vormt tumorachtige structuren die dwars door aangrenzend weefsel kunnen groeien en zodoende ernstige aandoeningen veroorzaken. In de natuur worden de geïnfecteerde knaagdieren traag en dus sneller een prooi voor de vos. Die krijgt de larven binnen. Uit deze larven ontwikkelen zich in het maag-darmkanaal van de vos de volwassen lintwormen en daarmee is de cyclus gesloten.


</doc>
<doc id="2030363" url="https://nl.wikipedia.org/wiki?curid=2030363" title="Dysbacteriosis">
Dysbacteriosis

De term dysbacteriose (ook wel: dysbacteriosis) wordt gebruikt om een verstoring van de balans aan te duiden in de bacteriële flora van mens of dier. Deze flora is normaal aanwezig in de dikke darm van de meeste dieren en mensen, en in voormagen van de herkauwer en bestaat uit verschillende "goede" bacteriesoorten, waar de gastheer (mens of dier) dus niet ziek van wordt.
Bij een dysbacteriose is er een verstoring in het aantal of type micro-organismen, met de kans dat de gastheer hier ziek van wordt. Oorzaken voor een dysbacteriose zijn onder andere antibiotica die de "goede" bacteriën hebben gedood, of een verandering in dieet, waardoor ziekmakende bacteriën sneller kunnen groeien. Dysbacteriose kan tot diarree leiden. Soms worden probiotica dan wel prebiotica gebruikt in een poging het evenwicht te herstellen.


</doc>
<doc id="2030404" url="https://nl.wikipedia.org/wiki?curid=2030404" title="Crimen Sollicitationis">
Crimen Sollicitationis

Crimen Sollicitationis is een - oorspronkelijk geheime - instructie van het Heilig Officie van de Rooms-katholieke Kerk. Het werd in 1962 opgesteld onder verantwoordelijkheid van de toenmalige secretaris van het Officie, Alfredo Ottaviani. Het document heeft in het bijzonder betrekking op de misdaad ("crimen") van de "sollicitatio", dat wil zeggen de kennelijke directe of indirecte uitnodiging die een priester zou kunnen doen aan een biechteling tot seksuele handelingen. "Ad inhonesta et turpia sollicitare vel provocare": uitdagen tot oneerbare en schandelijke zaken. Hoewel met "sollicitatio" vooral de situatie in de biecht wordt bedoeld, sluit het document feitelijk geen andere situaties uit waarin de priester een gelovige uitnodigt of opwekt tot seksuele handelingen. In het document wordt ook gewag gemaakt van de "crimen pessimum" (de verderfelijkste misdaad), daarvan is sprake wanneer een geestelijke een "zeer obscene" en "zeer zondige" handeling met een minderjarige, een man of met dieren verricht of waagt. Het document bepaalt dat degenen die van deze misdaden worden verdacht moeten worden berecht door diocesane rechtbanken, onder verantwoordelijkheid van het Heilig Officie.

In het document wordt strikte geheimhouding over deze processen opgelegd. Allen die bij dit soort processen betrokken zijn dienen een eed van eeuwigdurend stilzwijgen ("perpetuo silentio") af te leggen. Zij die deze eed breken worden automatisch geëxcommuniceerd. Het document is daarom wel uitgelegd als een poging om het seksueel misbruik binnen de Katholieke Kerk voor de buitenwereld geheim te houden. Hoewel dit zeker de bedoeling zal zijn geweest, wijzen kerkjuristen erop dat men daarnaast beoogde om meer priesters zichzelf te laten aangeven. Zij wijzen daarnaast op het biechtgeheim dat sacramenteel beschermd is, waardoor de aangeklaagden zich niet kunnen verdedigen, althans voor die gevallen waarin de misdaad plaatsvond in een situatie rond de biecht. Het document was in elk geval zo geheim, dat veel bisschoppen het niet kenden toen paus Johannes Paulus II ernaar verwees in zijn "motu proprio" uitgegeven brief "Sacramentorum sanctitatis tutela", dat handelde over seksuele vergrijpen van de geestelijkheid.


</doc>
<doc id="2030614" url="https://nl.wikipedia.org/wiki?curid=2030614" title="Schizoïde spectrum">
Schizoïde spectrum

Schizoïde spectrum of schizofreniespectrum is een term die wordt gebruikt voor de visie dat de schizoïde stoornis en daaraan verwante aandoeningen een continuüm vormen, waarbij de symptomen als glijdende schaal kunnen worden beschreven. Het schizoïde spectrum sluit aan op het autismespectrum.

Afwijkingen in het schizoïde spectrum ontstaan veelal in de leeftijd van 15 tot 30 jaar. De afwijkingen kunnen ineens ontstaan. Veelal is er bij mensen met een afwijking in het schizoïde spectrum in de jeugd sprake geweest van een vermoeden van een afwijking in het autismespectrum. 
De volgende aandoeningen zijn te rekenen tot het schizoïde spectrum:

De relatie tussen het schizoïde spectrum en het autismespectrum is nog niet volledig duidelijk, maar er zijn voldoende aanwijzingen dat deze er is. De strenge scheiding die in het verleden is aangebracht tussen autisme en schizofrenie is achterhaald. Tussen beide aandoeningen bestaat veel overlap, het is een vloeiende overgang .








</doc>
<doc id="2030677" url="https://nl.wikipedia.org/wiki?curid=2030677" title="Sinustrombose">
Sinustrombose

Cerebrale veneuze trombose (CVT), ook wel sinustrombose genoemd, is een zeldzame vorm van trombose die vooral bij jonge mensen voorkomt. In Nederland zijn er jaarlijks ca. 250 nieuwe gevallen. CVT is het gevolg van een bloedstolsel in de aders van de hersenen, waardoor het bloed niet goed kan worden afgevoerd.

Hoofdpijn is het meest voorkomende symptoom bij CVT en is aanwezig bij 90% van de patiënten. Een minderheid van de patiënten presenteert zich met plotseling optredende hoofdpijn. Misselijkheid en overgeven kunnen eveneens voorkomen. Neurologische uitvalsverschijnselen, zoals bijvoorbeeld een verlamming van één zijde van het lichaam, onduidelijk spreken, een verlamming in het gezicht (bijvoorbeeld een scheve mond) of verstoringen van het gezichtsvermogen komen bij ongeveer 50% van de patiënten voor. In sommige gevallen kan het gepaard gaan met een verlaging van het bewustzijn. Epileptische aanvallen treden op bij 40% van de patiënten. 

Een directe oorzaak of risicofactor wordt bij ongeveer 85% van de patiënten met CVT vastgesteld. De meest voorkomende oorzaken zijn het gebruik van de anticonceptiepil (met name in combinatie met overgewicht), zwangerschap, een infectie in de regio van hoofd of hals, een inflammatoire darmziekte, kanker en (erfelijke) afwijkingen in het stollingssysteem.

Door de variatie in de klinische presentatie is het soms moeilijk om de diagnose te stellen. De diagnose CVT kan worden vastgesteld met behulp van een scan van het hoofd; een CT-venografie, of MRI hersenen in combinatie met een MR-venografie. Slechts in zeldzame gevallen is een conventionele angiografie noodzakelijk.5 Bij de helft van de patiënten met CVT is er op de scan een veneus herseninfarct zichtbaar, wat vaak bestaat uit een combinatie van oedeem en kleinere hersenbloedingen.

De standaard behandeling bestaat uit de toediening van heparine, een bloedverdunnend medicijn. In ernstige gevallen kan een endovasculaire behandeling worden overwogen, maar de effectiviteit van deze behandeling is nog niet aangetoond. Bij dreigende inklemming ten gevolge van een veneus (hemorragisch) herseninfarct kan een hemicraniectomie levensreddend zijn, een operatie waarbij een deel van de schedel wordt verwijderd. Meestal wordt er na enkele dagen gestart met een antistollingsmiddel in tabletvorm, meestal acenocoumarol. Bij CVT zonder duidelijke aanleiding is de duur van het gebruik van het antistollingsmiddel doorgaans 6 tot 12 maanden. 

De prognose van CVT is in de afgelopen decennia verbeterd door onder andere een betere herkenning van de ziekte, verbeterde beeldvormingstechnieken en effectievere behandelingen. Toch is CVT nog steeds een ernstige aandoening, met een sterfte van 5 tot 10%. Op de lange termijn is de prognose van CVT in het algemeen goed, ongeveer 80% van de CVT patiënten hersteld zonder invaliditeit. Desondanks houden veel patiënten wel chronische klachten, zoals hoofdpijn, verminderde concentratie en stemmingsstoornissen, welke een negatieve invloed op de kwaliteit van leven hebben. Het risico op een recidief trombose (CVT of andere vorm van trombose) is ongeveer 4 per 100 persoonsjaren, hoewel het percentage aanzienlijk verschilt tussen diverse studies. Ongeveer ⅓ van het recidief veneuze trombose is een CVT. Van alle recidieven gebeurt de meerderheid binnen het eerste jaar na de diagnose CVT.


</doc>
<doc id="2030712" url="https://nl.wikipedia.org/wiki?curid=2030712" title="Frits Kuipers">
Frits Kuipers

Frederik Carel ("Frits") Kuipers (Lent, 11 juli 1899 – Heemstede, 10 oktober 1943) was een Nederlands voetballer, roeier en medicus.

Kuipers begon met voetballen bij Quick Nijmegen waar hij in 1915 in het eerste elftal werd opgenomen. Vanwege studieredenen kwam hij vanaf 1921 uit voor HFC waar hij speelde als verdediger en waarvan hij lid van verdienste werd. In 1925/26 had hij het hele seizoen bij HFC nog niet gevoetbald. Kuipers kon meedoen voor Quick in een beslissingswedstrijd tegen Z.A.C. en de daarop volgende promotie/degradatiecompetitie waarin zijn oude vereniging haar status als eersteklasser diende te verdedigen. Quick degradeerde echter. In het seizoen 1927/28 kwam hij voor het laatst regelmatig uit. Incidenteel speelde hij daarna ook nog wel eens voor HFC. Zijn laatste wedstrijd speelde hij op 13 maart 1932 in de promotie/degradatiecompetitie tegen DHC.

Kuipers speelde tussen 1920 en 1923 vijf keer voor het Nederlands voetbalelftal. Hij vertegenwoordigde Nederland op de Olympische Zomerspelen van 1920 en won daarbij de bronzen medaille. In zijn vijfde en laatste interland, thuis tegen Frankrijk, was hij aanvoerder. 

Kuipers kwam eenmaal uit voor het elftal van De Zwaluwen, althans een studentenelftal samengesteld door de Zwaluwen. Op 22 april 1922 op het H.V.V.-terrein was hij de spil in een ploeg die met 3-5 verloor tegen de Engelse amateurs van Corinthians.
Kuipers was de zoon van Frederik Carel Kuipers en Johanna Cornelia André de La Porte. Op 13 juni 1895 waren zijn ouders in Arnhem in het huwelijk getreden. De vader van Kuipers was arts te Lent en overleed op 26 november 1926 te Heemstede. De moeder van Kuipers overleed op 12 februari 1945 te Haarlem. Kuipers studeerde geneeskunde aan de Universiteit van Amsterdam. Op 22 september 1925 trouwde Kuipers te Velsen met de 28-jarige Ida Catharina Nije. Het huwelijk duurde niet lang en eindigde in een echtscheiding op 21 februari 1933. Op 17 december 1926 werd uit het huwelijk een zoon geboren, eveneens Frits geheten, op 10 april 1928 gevolgd door een dochter, Ida Alberdina. Op 24 juni 1932 promoveerde Kuipers in Amsterdam op het proefschrift "Over Haemochromatosis met hepatocerebrale degeneratie". Kuipers kwam om het leven toen hij in 1943 op zijn motorfiets in botsing kwam met een trein bij de spoorwegovergang ter hoogte van de Manpadslaan te Heemstede. De daaropvolgende woensdag werd Kuipers begraven op de Algemeene Begraafplaats te Heemstede. 

Hij vestigde zich als arts in Haarlem. Aanvankelijk was hij verbonden aan het St. Elisabeth's Gasthuis. Niet lang na zijn huwelijk had hij jarenlang een praktijk aan de Wagenweg 22 te Haarlem. Met ingang van 4 april 1936 werd de praktijk verplaatst naar de Wagenweg 16. Van 23 februari 1926 tot en met 24 juni 1936 was Kuipers tevens geneeskundige bij de gemeentelijke geneeskundige dienst. Op eigen verzoek werd hem ontslag verleend.

Hij roeide bij ASR Nereus en won in 1919 en 1921 de Varsity. In 1922 won hij ook de "Koninklijke Holland Beker" in de twee zonder, samen met Jos Dirken.



</doc>
<doc id="2031781" url="https://nl.wikipedia.org/wiki?curid=2031781" title="Trypanosoma cruzi">
Trypanosoma cruzi

Trypanosoma cruzi is een eencellige parasiet en de veroorzaker van de ziekte van Chagas. Het is een tropische vectorziekte, die voorkomt bij onder andere de mens en wel voornamelijk in Zuid-Amerika. Het is een protozoön en wordt overgebracht op mensen en andere zoogdieren door hoofdzakelijk de wants "Triatoma infestans".

"Trypanosoma cruzi" werd voor het eerst in 1909 beschreven door de Braziliaanse arts Carlos Chagas en genoemd naar de arts Oswaldo Cruz. Het eencellige diertje heeft een enkelvoudige flagel en een grote kinetoplast. De voor de soorten Kinetoplastea karakteristieke kinetoplast bestaat uit een grote DNA-structuur en bevindt zich in een groot mitochondrion.

De parasiet komt in meerdere verschijningsvormen voor, die morfologisch te onderscheiden zijn:

Op grond van biochemische onderscheidingstechnieken worden twee subtypen van "T. cruzi" onderscheiden. De relatief homogene typen I en II worden op grond van moleculairgenetische analyse verder onderverdeeld in IIa-e. De typen, die toentertijd geen taxonomische rang hadden, onderscheiden zich niet alleen moleculair maar ook op grond van hun gastheer. De ondersoortaanduiding "Trypanosoma cruzi cruzi" voor alle humane isolaten wordt niet meer gebruikt. De ondersoort "Trypanosoma cruzi marinkellei" wordt uit Zuid-Amerikaanse vleermuizen geïsoleerd.

"Trypanosoma cruzi" komt voor in Zuid- en Midden-Amerika van Mexico tot het zuiden van Argentinië. Vooral in arme, landelijke gebieden komt de parasiet voor. Besmette dieren worden echter ook in de Verenigde Staten aangetroffen.

De roofwantsen uit de onderfamilie Triatominae zijn een tussengastheer, speciaal uit de geslachten "Rhodnius" en "Triatoma". De belangrijkste overbrenger op mensen is de wants "Triatoma infestans". Van de zoogdieren zijn de hond en de kat, maar ook de in de omgeving van het huis levende knaagdieren en van de wilde dieren de opossums (voor "T. cruzi" type I) en gordeldieren (voor "T. cruzi" type II) de belangrijkste infectiebronnen.

In de darm van roofwantsen verandert de met het bloed opgenomen parasiet van een trypomastigoot in een epimastigoot; deze kunnen zich door deling in het spijsverteringskanaal van de wants vermeerderen. In de endeldarm van de wants ontstaan uit de epimastigoten weer nieuwe trypomastigoten, die met de uitwerpselen uitgescheiden worden en zoogdieren via huidwondjes of het slijmvlies kunnen infecteren.

Bij zoogdieren komt de parasiet als trypomastigoot in de bloedbaan of als amastigoot in lichaamscellen voor. Na de infectie worden als eerste de macrofagen in de huid besmet. De intracellulaire amastigoten kunnen zich in het cytoplasma van de gastheercellen door deling vermeerderen en na omvorming in trypomastigoten de gastheercellen kapotmaken. Daardoor komen ze opnieuw in de bloedbaan en kunnen andere lichaamscellen van gewervelden, zoals hartspiercellen, of een nieuwe bloedzuigende roofwants infecteren.

Van mens op mens is ook overdraging van trypomastigoten door bloedtransfusie en orgaantransplantatie mogelijk. Ook kan de parasiet via de placenta van de moeder de foetus besmetten.

Het volledige DNA-gesequencingde genoom van "Trypanosoma cruzi" werd in 2005 gepubliceerd; het 60 megabasenpaar grote genoom is sterk repeterend en omvat ongeveer 12.000 verschillende genen. De parasiet heeft aan het celoppervlak een glycocalyx van een complex sortiment van oppervlakkige antigenen, waaronder vele glycoconjugaten. Hierdoor komen in het genoom bijzonder veel genen voor trans-sialidasen voor, evenals andere voor het celoppervlak belangrijke stoffen zoals mucine en mucine-gerelateerde oppervlakteproteïnen Ze spelen een belangrijke rol bij het omzeilen van het immuunsysteem van zoogdieren.

Er zijn slecht twee geneesmiddelen voor de bestrijding van de ziekte van Chagas, Nifurtimox en Benznidazol. Beiden werken door de vorming van vrije radicalen bij de stofwisseling, die door de parasiet wegens het ontbreken of geringe werking van de benodigde enzymen slecht kunnen worden afgebroken. Nieuwe middelen zijn door de genoomsequencing in ontwikkeling.



</doc>
<doc id="2032158" url="https://nl.wikipedia.org/wiki?curid=2032158" title="Toine van Renterghem">
Toine van Renterghem

Antoine {"Toine") François Mathieu van Renterghem (Goes, 17 april 1885 – Verenigde Staten, 1 maart 1967) was een Nederlands voetballer die als aanvaller speelde.

Van Renterghem speelde bij Hc & Fc Victoria in Hilversum en tussen 1905 en 1911 speelde hij in totaal 99 wedstrijden voor HBS waarin hij 20 doelpunten maakte. Hij speelde in 1906 en 1907 in totaal drie wedstrijden voor het Nederlands voetbalelftal en maakte deel uit van de selectie voor de Olympische Zomerspelen in 1908 waar hij niet in actie kwam en ook geen bronzen medaille uitgereikt kreeg. In 1902 speelde hij al in het onofficiële Nederlandse team dat tegen Boldklubben 1893 uit Denemarken speelde. Hij was tevens een verdienstelijk tennisser.

Van Renterghem was tandarts in Amsterdam en emigreerde in 1953 naar de Verenigde Staten. Hij was een zoon van de bekende medicus Albert van Renterghem. Hij huwde in 1911 in Elsene de Belgische Marguerite Warnant, dochter van generaal-majoor Érasme Joseph Warnant. Schrijver en verzetsman Tonny van Renterghem was hun zoon.



</doc>
<doc id="2032309" url="https://nl.wikipedia.org/wiki?curid=2032309" title="Fytoalexine">
Fytoalexine

Fytoalexinen vormen een groep van antimicrobiële organische verbindingen die door planten "de novo" aangemaakt worden en die snel accumuleren in geïnfecteerde gebieden van de plant. De stoffen vormen een breed spectrum aan biologische remmers. De verschillende stoffen zijn vaak karakteristiek voor de plant of groep planten waarbij ze gevonden worden. Fytoalexinen kunnen chemisch gezien bij verschillende groepen ingedeeld worden, waaronder terpenen, glycosteroïden en alkaloïden. In de hierboven gegeven strikte definitie gaat het alleen om verbindingen die geïnduceerd (na besmetting) aangemaakt worden. Vaak wordt echter ook het totale arsenaal van defensieve fytochemicaliën tot de fytoalexinen gerekend, los van de vraag of ze in een specifieke situatie worden aangemaakt of altijd in de plant aanwezig zijn.

Fytoalexinen die door planten geproduceerd worden vormen een bedreiging voor het aanvallende organisme. De soort dreiging kan verschillen: van het doorboren van de celmembraan, via vertraagde groei en verstoring van het metabolisme tot het verhinderen van de reproductie van de aanvaller. Het belang van deze stoffen voor de verdediging van de plant blijkt door stijging van de gevoeligheid van de plant als de biosynthese van de fytoalexinen geblokkeerd wordt. Mutanten die niet in staat zijn tot de synthese van fytoalexinen worden veel meer aangetast door pathogenen dan de niet-gemuteerde vorm. Om deze reden zijn waardplant-specifieke pathogenen, die in staat zijn de fytoalexinen af te breken en te neutraliseren, veel schadelijker dan algemene soorten die daar niet toe in staat zijn.
Planten en plantencellen die deeltjes herkennen die afkomstig zijn van beschadigde cellen of van een pathogeen, kunnen op twee manieren reageren: een algemene directe reactie of een specifiekere reactie. Het duurt echter langer om deze laatste te realiseren. 

Als onderdeel van de geïnduceerde korte termijnreactie produceert de plant een aantal reactieve zuurstofverbindingen, zoals superoxiden en waterstofperoxide, om indringende cellen te doden.

In reactie op de aanwezigheid van een pathogeen bestaat de algemene reactie verder uit een overgevoeligheidsreactie, waarbij cellen rond de plek van infectie worden aangezet tot apoptose, geprogrammeerde celdood, om op deze manier verspreiding van het pathogeen over de rest van de plant te voorkomen.

Lange termijnresistentie, ook systemische verkregen resistentie of SAR (Engels voor "Systemic Acquired Resistance") genoemd, maakt gebruik van communicatie tussen beschadigd weefsel en de rest van de plant. Bij dit laatste spelen plantenhormonen als jasmonzuur, ethyleen, abscisinezuur of salicylzuur een rol. De aanwezigheid van deze stoffen leidt tot algemene veranderingen in de plant, waarbij genen geïnduceerd worden die bescherming bieden tegen een verdere verspreiding van het pathogeen in de plant. Onder andere de genen die betrokken zijn bij de biosynthese van fytoalexinen zijn daar een onderdeel van. Vaak treedt, wanneer jasmonaten (esters van jasmonzuur) of bepaalde gassen vrijkomen uit het beschadigde weefsel, ook in omringende planten een reactie op en wordt overgegaan tot de aanmaak van fytoalexinen. Voor herbivoren, zelf vaak vectoren bij de verspreiding van plantenziekten, is de aanwezigheid van deze vluchtige plantenhormonen een teken om de betreffende plant niet meer als eetbaar te beschouwen. Vaak wordt ook de oude wijsheid, de vijand van mijn vijand is mijn vriend, in praktijk gebracht: de aanwezigheid van de vluchtige hormonen waarschuwen als het ware de natuurlijke vijanden van een pathogeen op de aanwezigheid van fytoalexinen.

Allixine (3-hydroxy-5-methoxy-6-methyl-2-pentyl-4"H"-pyran-4-on), een verbinding met een γ-pyronstructuur, was het eerste fytoalexine dat uit knoflook werd geïsoleerd. De plant maakt de verbinding als hij wordt blootgesteld aan mechanische beschadiging. De verbinding bleek een groot aantal unieke biologische eigenschappen te bezitten. Het wordt onder meer genoemd als antioxidant, anti-microbiologisch middel, remmer op het ontstaan van tumoren, en remmer van de binding van aflatoxine B2 aan het DNA. Daarnaast zijn ook neurologische effecten beschreven.

"In vivo" is voor allixine een remmende werking geconstateerd op de ontwikkeling van huidtumoren door TPA in met DMBA behandelde muizen. Allixine en analoge verbindingen worden daarom onderzocht op hun mogelijkheden als kankervoorkomende stof.



</doc>
<doc id="2032395" url="https://nl.wikipedia.org/wiki?curid=2032395" title="Lo La Chapelle">
Lo La Chapelle

Eloi Hubert La Chapelle (Buitenzorg (Nederlands-Indië), 22 juni 1888 - Utrecht, 23 juli 1966) was een Nederlands voetballer, cricketer en medicus. 

La Chapelle, die als doelman speelde, kwam vanaf 1907 uit voor HVV. In dat jaar speelde hij ook eenmaal voor het Nederlands voetbalelftal in de uitwedstrijd, gespeeld in Darlington, tegen Engeland (12-2 nederlaag). Hij maakte ook deel uit van de selectie voor de Olympische Zomerspelen in 1908 maar kwam niet in actie en aan hem werd geen bronzen medaille uitgereikt.

Hij speelde ook cricket, onder meer bij Volharding en HCC. Hij speelde ook in het Nederlands cricketelftal.

La Chapelle huwde op 1 juli 1915 in Rotterdam met Henriette Johanna Maria van Gurp. Hij studeerde in 1912 af in de geneeskunde aan de Rijksuniversiteit Leiden waar hij in 1914 bevorderd werd tot arts en was in 1918 gepromoveerd op erfelijke dysostosis cleidocranialis. In 1917 was hij benoemd bij de reserve van de landmacht. La Chapelle was werkzaam als orthopeed en later orthopedisch chirurg. Hij vestigde zich in Amsterdam waar hij werkzaam was bij het Wilhelmina Gasthuis en de GG&GD. Van 1954 tot 1958 was hij lector aan de Universiteit Utrecht.



</doc>
<doc id="2032453" url="https://nl.wikipedia.org/wiki?curid=2032453" title="Stroma (bladgroenkorrel)">
Stroma (bladgroenkorrel)

Het stroma is in een plantaardige cel de dikke vloeistof die tussen de grana (stapels thylakoïdeschijven) zit in een chloroplast. In het stroma vinden de koolhydraatvormingsreacties plaats wanneer de chloroplast fotosynthese ondergaat (zie Calvincyclus). Het DNA van een chloroplast ligt in het stroma. Het stroma wordt ook gekenmerkt door een lage protonenconcentratie tegenover de thylakoïdinhoud omdat er voortdurend H+ ionen worden weggepompt door het cytochroom b6f, dat gebruikmaakt van de energie van elektronen die afgesplitst zijn van water, om deze verplaatsing te doen tegen de concentratiegradiënt in.


</doc>
<doc id="2033157" url="https://nl.wikipedia.org/wiki?curid=2033157" title="Blaasspoeling">
Blaasspoeling

Een blaasspoeling is het om medische redenen spoelen van de urineblaas via een reeds ingebrachte blaas- of suprapubischkatheter. 


Bij de open blaasspoeling moet de katheterzak van de blaaskatheter losgekoppeld worden, waarna de katheter op de blaasspoeling aangesloten kan worden. Bij een gesloten spoeling kan de blaasspoeling op een derde ingang van de blaaskatheter aangesloten worden zonder dat de katheterzak losgekoppeld hoeft te worden.

Bij actieve blaasspoeling wordt de vloeistof met kracht de blaas ingespoten en weer opgezogen. Passieve blaasspoeling is het tegenovergestelde van de actieve vorm en werkt hetzelfde als een infuus. De blaasspoeling wordt opgehangen aan bijvoorbeeld een infuuspaal, waarna de vloeistof er gemiddeld een paar uur over doet om in te lopen. Bij passieve blaasspoeling wordt meestal een gesloten systeem gebruikt om een volle blaas te voorkomen en omdat de hulpverlener die de spoeling toedient anders heel lang bij de patiënt moet gaan staan. Bij passief spoelen is er meestal een afgesproken inwerktijd.


</doc>
<doc id="2033477" url="https://nl.wikipedia.org/wiki?curid=2033477" title="Aorta ascendens">
Aorta ascendens

De aorta ascendens of stijgende aorta is het eerste deel van de aorta. Deze slagader begint bij de linkerkamer van het hart, ter hoogte van de onderkant van de derde rib, en loopt tot aan het begin van de aortaboog, ter hoogte van de bovenkant van de tweede rib. De totale lengte is ongeveer vijf centimeter. Uit de aorta ascendens ontspringen de kransslagaderen.


</doc>
<doc id="2033478" url="https://nl.wikipedia.org/wiki?curid=2033478" title="Aorta descendens">
Aorta descendens

De aorta descendens of neerdalende aorta is het deel van de aorta na de aortaboog. Dit deel van de aorta loopt door de borst en de buik. In de buik splitst deze slagader dan af in de beenslagaders.

Dit deel van de aorta wordt anatomisch verdeeld in twee delen. Het eerste deel is de "aorta thoracica" (borstaorta), het deel tot aan het middenrif. Het tweede deel is de "aorta abdominalis" (buikaorta), het deel onder het middenrif tot aan de splitsing in de beenslagaders.


</doc>
<doc id="2033817" url="https://nl.wikipedia.org/wiki?curid=2033817" title="Triatoma infestans">
Triatoma infestans

Triatoma infestans is een bloedzuigende wants uit de familie Reduviidae en de belangrijkste overdrager van de Ziekte van Chagas.

De wants komt wijdverspreid voor in Zuid-Amerika: Bolivia, Argentinië, Uruguay, Paraguay, Chili, Brazilië en Peru. In al deze landen komt de wants alleen voor in de omgeving van de mens, behalve in Bolivia waar het insect in het wild voorkomt bij onder andere huiscavias.

Triatoma infestans is ongeveer 35 mm lang en heeft een bruine kleur met gele en/of rode strepen op het connexivum en de poten. De kop is vrij langwerpig en zit met een dunne nek vast aan het borststuk. De proboscis bestaat uit drie segmenten en zit vooraan de kop. Het labrum (bovenlip) is verkleind en de hypofarynx (onderkant van de keel) is smal. "Triatoma infestans" heeft twee bolle, samengestelde ogen en twee ocelli. 

Het volwassen vrouwtje legt in een periode van drie tot twaalf maanden 100-600 eieren. De eieren komen na tien tot veertien dagen uit. De uit het ei gekomen nymf is rozeachtig en heeft in het begin nog een zachte huid, die echter al snel hard wordt. Na vijf instar is de wants volwassen. De nymfstadia zijn te onderscheiden op grond van de kopgrootte en die van de poten.



</doc>
<doc id="2033919" url="https://nl.wikipedia.org/wiki?curid=2033919" title="Herman M. Parris">
Herman M. Parris

Herman M. Parris (Oekraïens: Герман М. Парріс) (Jekaterinoslav, 30 oktober 1903 – Philadelphia, 14 januari 1973) was een Oekraïens-Amerikaans medicus en componist.

Parris kwam al in jonge jaren naar de Verenigde Staten. Aldaar studeerde hij geneeskunde onder andere aan het "Jefferson Medical College". Hij maakte carrière in zijn beroep, maar hij studeerde eveneens muziek aan de Universiteit van Pennsylvania in Philadelphia. Als componist schreef hij een aantal van werken voor orkest, harmonieorkest, liederen en kamermuziek. 








</doc>
<doc id="2034043" url="https://nl.wikipedia.org/wiki?curid=2034043" title="Broompentacarbonylrenium(I)">
Broompentacarbonylrenium(I)

Broompentacarbonylrenium(I) is een anorganische verbinding van renium. De verbinding wordt veel gebruikt als uitgangsstof voor andere reniumcomplexen.

Broompentacarbonylrenium(I) is als carbonylcomplex commercieel beschikbaar. Ook de vorming ervan uit direniumdecacarbonyl en broom is eenvoudig en relatief goedkoop:

De eerste synthese van de verbinding verliep via de reductieve carbonylering van renium(III)bromide:

Koper(I)bromide is in deze synthese een nevenproduct.

Broompentacarbonylrenium(I) is een goed uitgangspunt in de bereiding van andere reniumcomplexen. Zo wordt met zink in azijnzuur het reniumhydride ReH(CO) gevormd:

Broompentacarbonylrenium(I) reageert met tetraethylammoniumbromide in diglyme tot [NEt][ReBr(CO))], een belangrijke tussenstap naar reniumtricarbonyl-verbindingen.

Ook tijdens refluxen in water wordt het omgezet in een reniumtricarbonyl-verbinding:

Via deze route wordt de vorming van het tetraethylammoniumbromide als bijproduct voorkomen, wat een belangrijk voordeel tijdens syntheses is, omdat het vaak lastig te verwijderen is.


</doc>
<doc id="2034974" url="https://nl.wikipedia.org/wiki?curid=2034974" title="Theodorus Craanen">
Theodorus Craanen

Theodorus Craanen (of Kranen) (Keulen, ca. 1633 - Potsdam, 27 februari 1688) was een Duits hoogleraar in de wijsbegeerte en de medische wetenschap.

Hij studeerde aan de universiteiten van Utrecht, Leiden en Duisburg. In Duisburg promoveerde hij in 1657 in de medische wetenschap en ging daar in de staf werken. In 1659 promoveerde hij ook in de filosofie.

Craanen werkte sinds 1661 als hoogleraar wijsbegeerte aan de Kwartierlijke Academie van Nijmegen en was een aanhanger van René Descartes. Vanaf 1670 was hij hoogleraar wijsbegeerte en wiskunde aan de Universiteit Leiden en was hij ook onderregent van de staten collegie in Leiden. Na een conflict met collega Friedrich Spanheim over Descartes moest hij in 1673 beide functies opgeven en werd hij benoemd tot hoogleraar in de medische wetenschap aan de Leidse universiteit. Zijn bekendste werk is de "Tractatus Physico-Medicus".

In 1687 ging hij naar Berlijn waar hij op uitnodiging van Frederik Willem I van Brandenburg eerste geneesheer werd.


</doc>
<doc id="2035102" url="https://nl.wikipedia.org/wiki?curid=2035102" title="Eierparasiet">
Eierparasiet

Een eierparasiet is een parasiet die leeft van de eieren van andere dieren. Meestal richt de parasiet hierbij het ei te gronde, en is een eierparasiet in de praktijk meestal een parasitoïde. 

Bekende eierparasieten zijn verschillende soorten sluipwespen. Doordat ze hun eieren leggen in de eieren van schadelijke insecten, worden dergelijke sluipwespen ingezet als biologisch gewasbeschermingsmiddel. 


</doc>
<doc id="2035822" url="https://nl.wikipedia.org/wiki?curid=2035822" title="Chlorose (mens)">
Chlorose (mens)

Chlorose is een tegenwoordig niet meer voorkomende aandoening die jonge vrouwen trof. De diagnose werd vooral gesteld in de tweede helft van de 19e eeuw. Waar de benaming (die in de 17e eeuw ontstond) vandaan komt is nooit opgehelderd. Een niet onomstreden symptoom betrof een groenachtige tint van de huid. Een mogelijkheid is dat men jonge, "groene" vrouwen bedoelde, in plaats van hun huidskleur.

De aandoening werd onder andere beschreven door de Nederlandse arts Van den Bergh. Daarnaast stipte de eerste Nederlandse vrouwelijke gynaecoloog, Catharine van Tussenbroek, in 1898 aan dat slechte vooruitzichten in het maatschappelijk leven wel eens een factor van betekenis kon zijn voor het ontstaan van deze ziekte. In tegenstelling tot nu waren in de toenmalige samenleving rangen en standen aanzienlijk belangrijker.

Er werd een heel scala van klachten gerapporteerd, zoals albuminurie, amenorroe, anorexie, apathie, bleekzucht, bloedarmoede, dysmenorroe, hartruis en verwijding van het hart, hoofdpijn, hypermenorroe, hypochondrie, hysterie, maagzweren, menstruatiestoornissen, retinitis albuminurica en vermagering. Soms was men er dermate ernstig aan toe, dat men nauwelijks nog het bed uitkwam.

In eerste instantie behandelde men de patiënten met hydrotherapie; tevens moest men veel wandelen en flink eten om stevig aan te komen.Later dacht men dat bloedarmoede wel eens de oorzaak zou kunnen zijn, al had men dan weer geen verklaring voor de oorzaak hiervan. Daarom gaf men de patiënten juist rust en diende de patiënt ijzer toe door middel van Blaudse pillen (ferrocarbonaat) of ijzerpoeder.

In een bepaald ziekenhuis in Hamburg bleek in de periode 1895-1904 9‰ tot 16‰ te lijden aan deze aandoening. Na 1900 zakte het aantal patiënten in snel tempo. Men schrijft dit toe aan de verbetering van de maatschappelijke positie van vrouwen, vooral door beter onderwijs (de leerplicht was ingevoerd).



</doc>
<doc id="2035879" url="https://nl.wikipedia.org/wiki?curid=2035879" title="IJzer(III)chromaat">
IJzer(III)chromaat

IJzer(III)chromaat is een ijzerzout van chroomzuur, met als brutoformule Fe(CrO). De stof komt voor als een geel poeder, dat onoplosbaar is in water. Zoals alle chromaten is het een sterke oxidator.

IJzer(III)chromaat kan bereid worden door reactie van kaliumchromaat en ijzer(III)nitraat:

Een alternatieve synthesemethode is de oxidatie van een mengsel van ijzer(III)oxide en chroom(III)oxide:


</doc>
<doc id="2036083" url="https://nl.wikipedia.org/wiki?curid=2036083" title="Slijmstof">
Slijmstof

Slijmstoffen zijn een heterogene groep biopolymeren, die vooral uit polysachariden bestaan. Ze nemen water op en vormen zo een slijmerige gel, die voor de bescherming van weefsels kan dienen. Vleesetende planten zoals zonnedauw scheiden slijm af om insecten te vangen.
Dierlijke slijmstoffen bestaan uit glycoproteïnen, plantaardige vooral uit heteropolysachariden.

Planten met een hoog gehalte aan slijmstoffen zoals aloë, lijnzaad, smalle weegbree, IJslands mos, heemst, kaasjeskruid en linde (bloesems), worden gebruikt in verschillende medicinale toepassingen, zoals het beschermen van slijmvliezen van spijsverteringsstelsel en luchtwegen (bv. smalle weegbree en heemst bij keelontsteking), als laxeermiddel (bv. lijnzaad) aangezien de slijmstoffen in de darmen opzwellen en als glijmiddel functioneren, en als verzachtende beschermlaag op wonden.
Aangezien slijmstoffen vaak gevoelig zijn voor warmte, worden aftreksels van planten in koud of lauw water gemaakt, waarbij de plant gedurende uren in het water ligt, dit in tegenstelling tot warme kruidenthee.



</doc>
<doc id="2036145" url="https://nl.wikipedia.org/wiki?curid=2036145" title="Proposition 19">
Proposition 19

Proposition 19 ("Voorstel 19"), ook bekend als de Regulate, Control & Tax Cannabis Act ("Akte van regulering, controle en belasting van cannabis") was een Californisch wetsvoorstel waardoor marihuanagerelateerde handelingen zouden worden gelegaliseerd en gereguleerd. Stemgerechtigde inwoners van Californië mochten zich door een referendum uitspreken over het voorstel tijdens de Amerikaanse congresverkiezingen 2010 van 2 november 2010. Het voorstel werd verworpen met 54% tegen en 46% voor.

Voorstanders voerden aan dat de wet zou kunnen helpen bij het oplossen van Californiës budgettaire crisis, het doen opdrogen van de inkomstenbron van gewelddadige drugskartels en het vrijkomen van capaciteit van wetshandhavers voor gevaarlijkere misdaden. Tegenstanders meenden dat de wet mazen en gebreken bevat en ongewenste gevolgen zou hebben voor de publieke veiligheid, werkplekken en federale subsidies.

De Verenigde Staten hebben een erg strikt drugsbeleid, maar er zijn per staat grote verschillen. Een eerder vergelijkbaar Californisch voorstel, eveneens met de naam "Proposition 19", werd bij referendum in 1972 verworpen met 66,5% tegen en 33,5% voor. In 1996 werd medicinale cannabis bij referendum gelegaliseerd. In 2000 werd een wet aangenomen aangenomen die bepaalde dat cannabisbezitters die voor de eerste of tweede keer werden betrapt, een hulpprogramma aangeboden kregen in plaats van juridische vervolging. Sinds 1 januari 2011 krijgen bezitters van een kleine hoeveelheid in Californië alleen nog een boete.

Op een aantal punten was Proposition 19 liberaler dan het op dat moment geldende drugsbeleid in Nederland:
In het voorstel blijft het verboden om marihuana te verkopen aan minderjarigen en onder invloed een motorvoertuig te besturen. In Nederland was op dat moment beleid over rijden onder invloed van marihuana nog in de maak. Evenals in Nederland, blijft ook onder "Prop 19" internationaal transport verboden, maar ook de interstatelijke. Werkgevers hebben het recht maatregelen te nemen als de marihuanaconsumptie van hun werknemer tot problemen leidt op de werkvloer. Ondanks de bepalingen in Prop 19 zou de verkoop illegaal gebleven zijn volgens de federale Controlled Substances Act.



</doc>
<doc id="2036736" url="https://nl.wikipedia.org/wiki?curid=2036736" title="Rand Paul">
Rand Paul

Randal Howard (Rand) Paul (Pittsburgh (Pennsylvania), 7 januari 1963) is een 
Amerikaanse oogarts en politicus, die sinds 2011 in de Senaat zetelt voor de staat Kentucky. Hij is lid van de Republikeinse Partij en is een zoon van de voormalige Republikeinse afgevaardigde en presidentskandidaat Ron Paul, uit Texas.

Paul studeerde af aan de Duke University School of Medicine, en was vanaf 1993 oogheelkundige in Bowling Green, Kentucky. In 1994 richtte hij de beweging "Kentucky Taxpayers United" op, waarvan hij nog steeds voorzitter is. Hij richtte zijn eigen ziekenhuis op, the Southern Kentucky Lions Eye Clinic, in 2009, onder meer om financieel onvermogende patiënten uit de nood te helpen.

In 2010 was Paul kandidaat bij de Senaatsverkiezingen. In de Republikeinse voorronde versloeg hij Trey Grayson. Hij won ook de daadwerkelijke verkiezingen, van zijn Democratische tegenstander Jack Conway. In november 2016 zijn er nieuwe verkiezingen voor de Amerikaanse Senaat. Paul hoopt dan herkozen te worden. 

Hij is lid van de Tea Party-beweging, steunt o.m. "term limits", het "Balanced Budget Amendment" en een algemene verlaging van de federale uitgaven en belastingen. In de aanloop naar de presidentsverkiezingen van 2016 krijgen zijn standpunten heel wat aandacht . Hij komt vaak in aanvaring met zowel Republikeinse als Democratische tegenstanders. Samen met de actiegroep FreedomWorks, die 380.000 Amerikanen vertegenwoordigt, klaagde hij in 2014 president Barack Obama aan, vanwege de afluisterpraktijken van de NSA. Volgens Paul schendt de president daarmee de grondwet, hij wil dat de dienst onmiddellijk stopt met het opslaan van telefoongegevens van onverdachte Amerikanen. De Constitutie en de bedoelingen van de Founding Fathers staan hoog in het vaandel bij Paul. 

Hij maakte op 7 april 2015 formeel zijn kandidatuur bekend voor de Republikeinse nominatie voor de Amerikaanse presidentsverkiezingen van 2016 om vervolgens op 3 februari 2016 zich weer terug te trekken.

Op 8 november 2016 werd Paul namens de Republikeinse Partij herkozen als Senator voor de staat Kentucky, waarmee hij zijn ambtstermijn tot 2022 heeft verlengd. 

De voornaamste reden van Paul om de politiek in te gaan is de alsmaar oplopende staatsschuld. Hij hangt het "fiscaal conservatisme" aan waarmee hij een voorstander is van lage belastingen, minimale overheidsuitgaven en een zo laag mogelijk staatsschuld. Paul wil een vlaktaks van 14,5 procent invoeren voor zowel bedrijven als particulieren en de loonbelasting afschaffen. Met deze en andere maatregelen wil hij de uit de hand gelopen belastingwetgeving terugdringen.

Paul heeft verschillende budgetten in de Senaat voorgesteld die het begrotingstekort binnen aan paar jaar in evenwicht brengen. Paul richt zich voornamelijk op het schrappen van overheidsuitgaven, in tegenstelling tot het verhogen van belastingen. Van alle republikeinse presidentskandidaten tijdens de Amerikaanse voorverkiezingen van 2016 was het belastingplan van Paul het enige plan dat op termijn tot een surplus op de begroting zou leiden, tot wel 737 miljard dollar over tien jaar. 

Daarnaast is hij fervent voorstander van het amenderen van de Constitutie met een clausule die de federale overheid tot plicht stelt niet meer geld uit te geven dan dat zij ontvangt, een zogenaamd "balanced budget amendment". Een dergelijk amendement bestaat al in verschillende Amerikaanse staten. 

Paul is initiatiefnemer van het invoeren van "Economische vrijheidszones". Met dit plan wil Paul delen (steden, districten of gemeenten) van het land, zoals het zuiden van Chicago, waar zeer veel werkloosheid is en armoede heerst, uit het slop trekken door van die gebieden economische vrije zones te maken. In een vrije zone moeten zeer gunstige fiscale voordelen gaan gelden, zoals een belastingtarief voor zowel bedrijven als particulieren van vijf procent, in tegenstelling tot 30 procent die in normale gebieden geldt. In zijn plan stelt Paul een aantal voorwaarden waaraan moet worden voldaan wil een gebied als economische vrije zone worden aangemerkt. De fiscale voordelen gelden in beginsel voor een periode van tien jaar. Zijn wetsvoorstel is tot op heden niet aangenomen door het Congress

Paul is kritisch op de Amerikaanse centrale bank en wil dat zij gecontroleerd wordt. Om dat te bewerkstelligen heeft hij de "Federal Reserve Transparency Act of 2015" voorgesteld in de Senaat. De wetgeving is nog niet geïmplementeerd. Paul is tegenstander van het vrijwel ongelimiteerd drukken van geld door de centrale bank en het door haar controleren van het prijspijl via rentestanden.

Paul is voor het opheffen van het Ministerie van Economische Zaken. Ook wil hij het Ministerie van Volkshuisvesting en Stedelijke Ontwikkeling opheffen.

Paul is voorstander van het legaliseren van medicinaal gebruik van hennep en decriminalisering van het gebruik van hennep in het algemeen. Paul is van mening dat de straffen op het gebruik of telen van hennep veel te hoog zijn (soms wel tot tien jaar gevangenisstraf) en dat personen die zich schuldig maken aan het gebruik van hennep meer baat hebben bij economische en sociale bijstand, dan bij een langdurige gevangenisstraf. Paul betreurt dat een hele generatie van voornamelijk zwarte mannen massaal opgesloten is en wordt, mede door de misdaadwetgeving van Bill Clinton. Paul onderkent dat latino's en zwarten in het strafrecht ongelijk worden behandeld ten opzichte van blanken, met name in de zaken waarin er drugs betrokken zijn. 

In zijn buitenlands beleid volgt Paul deels de voetsporen van zijn vader Ron Paul, zij het in een mildere vorm. Paul is voor een bescheidener rol van de Amerikaanse strijdkrachten op het wereldtoneel. Zo is hij tegen het binnenvallen van Syrië en Irak om IS te verslaan. Wel staat hij open voor het leveren van wapens en het geven van luchtsteun aan Koerdische troepen. In het begin van zijn eerste termijn als senator wilde Paul het defensiebudget nog substantieel verlagen, tot wel 23 procent. In 2015 echter stelde Paul voor het defensiebudget in 2016 met 60 miljard dollar te verhogen.

Paul is degene die de "Read The Bills Act" heeft geïntroduceerd in de Senaat. Paul ergert zich eraan dat er soms over een wet wordt gestemd, bestaande uit honderden pagina's, die pas een avond voor de stemming is gepubliceerd. Senatoren krijgen zo niet de kans om de wet te bestuderen, maar stemmen er vaak wel mee in. Een fenomeen dat niet uniek is in de wereld. Het wetsvoorstel van Paul vereist dat een wetsvoorstel ten minste zeven dagen voor de stemming wordt gepubliceerd. Vervolgens dient het wetsvoorstel waarover wordt gestemd voorgelezen te worden in zowel de Senaat als het Huis van Afgevaardigden waarbij een minimum aantal leden aanwezig moet zijn (een zogenaamd quorum). Ook dit wetsvoorstel is nog niet aangenomen in het Congress.

Paul is een voorstander van het handhaven en beschermen van het tweede amendement op de Constitutie. Hij wil het bezit van wapens zo vrij mogelijk houden. Met betrekking tot zaken als het huwelijk en abortus wil hij geen inmenging van de federale overheid. Dergelijke zaken behoren bij de wetgever van de staten afzonderlijk thuis, vindt Paul. Als het om abortus gaat beschouwt Paul zich als "pro life" en is hij voor het terugdraaien van de gevolgen van de controversiële uitspraak van het Hooggerechtshof Roe vs. Wade en het afschaffen van federale subsidies voor organisaties, zoals Planned Parenthood, die abortussen uitvoeren. In 2013 introduceerde Paul een wetsvoorstel in de Senaat die bescherming van het veertiende amendement voor al het menselijk leven zou implementeren. Het menselijk leven omvat volgens het wetsvoorstel elk stadium van het menselijk leven, vanaf de conceptie in de moederschoot. Het wetsvoorstel zou ervoor zorgen dat al het menselijk leven in ieder stadium door de wet wordt beschermd. Het wetsvoorstel is niet aangenomen. Recent zijn soortgelijke wetsvoorstellen in het Congres ingediend.

Paul wil dat de Verenigde Staten energie onafhankelijk worden en geen energiebronnen, zoals olie, meer importeren uit het Midden-Oosten. Paul wil de energiesector zoveel mogelijk ruimte geven om zich te kunnen ontwikkelen. Daarom is hij voorstander van het opheffen van regulaties en het afschaffen van belastingen en subsidies binnen de energiesector. Paul wil tevens het Ministerie van Energie afschaffen.

Paul wil dat onderwijs zoveel mogelijk lokaal geregeld wordt. Hij is voorstander van het afschaffen van het Ministerie van Onderwijs. Hij is tegenstander van een verplicht nationaal curriculum dat op alle scholen moet gelden. Hij wil juist dat scholen experimenteren en concurreren met hun vakkenpakketten, hetgeen volgens Paul de kwaliteit van het onderwijs ten goede komt. Paul wil zoveel mogelijk keuzevrijheid voor studenten creëren, onder andere door het invoeren van "school vouchers".

De grens tussen de Verenigde Staten en Mexico moet qua beveiliging drastisch aangepakt en versterkt worden volgens Paul. Op die manier moet de influx van honderdduizenden Mexicaanse immigranten een halt worden geroepen en toekomstige immigratie op een gecontroleerde wijze plaats kunnen vinden. Paul ziet niets in het plan om de huidige illegale Mexicaanse arbeiders te deporteren terug naar Mexico, maar hij is ook niet voor amnestie. Hij wil de huidige Mexicaanse immigranten daarom een visum geven, waarmee zij legaal kunnen werken en belasting kunnen betalen.



</doc>
<doc id="2038169" url="https://nl.wikipedia.org/wiki?curid=2038169" title="Hans Rosling">
Hans Rosling

Hans Rosling (Uppsala, 27 juli 1948) is een Zweeds arts en professor Internationale Gezondheid aan het Karolinska-instituut en directeur van de Gapminder Foundation, die de trendalyzer-software heeft ontwikkeld.

Van 1967 tot 1974 studeerde hij statistiek en geneeskunde aan de universiteit van Uppsala. In 1972 studeerde hij openbare gezondheidszorg aan St John's Medical College in Bangalore. Hij verkreeg zijn licentie als arts in 1976 en was van 1979 tot 1981 District Medical Officer in Nacala, in het Noorden van Mozambique.

Op 21 August 1981 ontdekte Rosling dat een verlammende ziekte was uitgebroken, die in 1938 was beschreven als konzo . Het onderzoek dat daarop volgde, leverde hem in 1986 een doctorstitel aan de universiteit van Uppsala op. Twee decennia lang bestudeerde hij uitbraken van deze ziekte in afgelegen, ondervoede landelijke gebieden in Afrika, waar het dieet werd gedomineerd door slecht bereide cassave, wat leidde tot een combinatie van ondervoeding en hoge cyanide-inname. Hij was promotor van meer dan tien doctoraatsstudenten. 

Het onderzoek van Rosling ging daarnaast over andere verbanden tussen economische ontwikkeling, landbouw, armoede en gezondheid in Afrika, Azië en Latijns-Amerika. Hij was adviseur van de WHO, UNICEF en verschillende hulporganisaties. In 1993 was hij één van de grondleggers van Artsen zonder Grenzen in Zweden. Aan het Karolinska Institutet was hij het hoofd van de Divisie Internationale Gezondheid (IHCAR) van 2001 tot 2007. Als voorzitter van het Karolinska International Research and Training Committee (1998—2004) zette hij samenwerkingsverbanden voor gezondheidsonderzoek op met universiteiten in Azië, Afrika, het Midden-Oosten en Latijns-Amerika. Hij richtte nieuwe cursussen over Wereldgezondheid in en was mede-auteur van een handboek over Wereldgezondheid, dat een wereldvisie gebaseerd op feiten voorstaat.

Rosling stichtte de Gapminder Foundation samen met zijn zoon Ola Rosling en zijn schoondochter Anna Rosling Rönnlund. Gapminder ontwikkelde de Trendalyzer-software die internationale statistieken omzet in bewegende, interactieve en onderhoudende grafieken. Het doel is de promotie van een wereldvisie gebaseerd op feiten, door verhoogd gebruik en begrip van gratis toegankelijke openbare statistieken. Zijn lezingen aan de hand van Gapminder-visualisaties vielen in de prijzen doordat ze grappig en toch doodernstig zijn. De interactieve animaties zijn vrij beschikbaar op de website van de stichting. Op 16 maart 2007 verwierf Google de Trendalyzer-software, met de bedoeling om ze te versterken en gratis ter beschikking te stellen voor openbare statistieken. In 2008 stelde Google een Motion Chart
Google Gadget ter beschikking, en in 2009 de Public Data Explorer.

Rosling is daarnaast ook degenslikker, zoals hij demonstreerde aan het einde van zijn tweede lezing op de TED-conferentie.

In 2009 werd hij door Foreign Policy Magazine uitgeroepen tot één van de 100 vooraanstaande denkers van de wereld.




</doc>
<doc id="2038723" url="https://nl.wikipedia.org/wiki?curid=2038723" title="Extrasystole">
Extrasystole

Extrasystole of premature ventriculaire contractie (PVC) is een cardiologisch verschijnsel, waarbij het hart een contractie "(hartslag)" overslaat waarna er een extra krachtige contractie volgt.

Voorbeelden van mogelijke oorzaken:

Voorbeelden van mogelijk symptomen:


Bij jonge personen zijn extrasystolen meestal ongevaarlijk. Bij ouderen kan er meestal een onderliggende cardiale oorzaak achter zitten. Afhankelijk van de oorzaak kan een behandeling opgesteld worden.


</doc>
<doc id="2039554" url="https://nl.wikipedia.org/wiki?curid=2039554" title="Joseph Fles">
Joseph Fles

Joseph Alexander Fles (Breda, 1819 – Utrecht, 28 februari 1905) was een Nederlands oogheelkundige.

Hij begon zijn studie medicijnen in Utrecht en promoveerde in juli 1843 in Leiden op zijn dissertatie: "sistens observationes quasdam medico-practicas". In september 1841 begon hij zijn carrière als officier van gezondheid 3e klasse (tweede luitenant) en zijn dissertatie ging over observaties gedaan in het militair hospitaal te Utrecht.

In 1845 werd hij docent in de ziektekundige en de bijzondere of beschrijvende ontleedkunde aan dat rijkshospitaal en de rijks-kweekschool voor militaire geneeskundigen in die plaats. Fles was intussen bevorderd tot officier van gezondheid 1ste klasse (kapitein). In 1855 kwam een door hem geschreven handleiding uit die hij gebruikte bij die opleiding waarvan later ook (herziene) herdrukken zijn verschenen (zie bibliografie).

In 1860 opende hij zijn eigen kliniek voor patiënten die aan een oogziekte hadden en drie jaar later sloeg hij het aanbod af om in Amsterdam hoogleraar in de geneeskunde te worden aan het Athenaeum Illustre (voorloper van de Universiteit van Amsterdam).

Na opheffing van die kweekschool in 1868 bleef hij in Utrecht werkzaam bij dat militair hospitaal. In maart 1872 volgde zijn bevordering tot eerste officier van gezondheid 2e klasse (majoor) en drie jaar later tot eerste officier van gezondheid 1e klasse (luitenant-kolonel) waarbij Fles tevens werd benoemd tot chef van dat ziekenhuis. Na een hoog opgelopen conflict met de inspecteur ging hij eind 1881 op eigen verzoek met pensioen waarna hij als oogarts actief bleef.

Joseph Fles trouwde in 1853 met Amsterdamse koopmansdochter en amateurschilderes Theunisijna Kranenborg (1827-1878). Zij kregen twee dochters. Anna Fles (1854-1906) werd spraak- en zanglerares. Zij schreef het eerste Nederlandse leerboek over spreek- en zangtechnieken. Etha Fles (1857-1948) ging naar de Rijksacademie voor Beeldende Kunsten in Amsterdam en was naast schilderes ook etser en kunstcritica.

Zijn jongere broer mr. F.J.A. Fles (1827-1889) was rechter in Breda en later directeur van de Tilburgse Rijks-HBS "Koning Willem II".



</doc>
<doc id="2039601" url="https://nl.wikipedia.org/wiki?curid=2039601" title="Tolnaftaat">
Tolnaftaat

Tolnaftaat is een lokaal antimycoticum, dat gebruikt wordt tegen schimmelinfecties van de huid, waaronder zwemmerseczeem en ringworm. Het is een thiocarbamaat.

Het is zonder voorschrift verkrijgbaar, en wordt verkocht onder verschillende merknamen en in verschillende toedieningsvormen (crème, oplossing, poeder, aerosolpoeder). Tolnaftaat is minder sterk werkzaam dan de imidazoolderivaten zoals miconazol en andere.


</doc>
<doc id="2039843" url="https://nl.wikipedia.org/wiki?curid=2039843" title="Paul Brand">
Paul Brand

Paul Wilson Brand (Udagamandalam, 17 juli 1914 – Seattle, 8 juli 2003) was een Britse arts. Hij werd bekend als een pionier op het gebied van handchirurgie voor leprapatiënten en zijn filosofische geschriften over het verschijnsel pijn.

Paul Brand werd geboren in India als zoon van een zendingsechtpaar. Hij groeide op in de Kolli Heuvels van Tamil Nadu, Zuid-India, waar zijn ouders als arts werkzaam waren. Hij studeerde in Engeland en deed daar veel praktische ervaring door het opereren van bombardementsslachtoffers tijdens de Slag om Engeland.

Vanaf 1946 was Paul Brand betrokken bij het werk van The Leprosy Mission India in Vellore. In 1964 werd Paul Brand benoemd als directeur chirurgie en revalidatie van The Leprosy Mission, wat hem mogelijkheden gaf om zijn levensveranderende vaardigheden wereldwijd te delen.

Twee jaar later verhuisden Paul Brand en zijn vrouw Margaret naar het lepraziekenhuis in Carville, Louisiana. Hier was Brand directeur van de revalidatie-afdeling tot aan zijn pensionering in 1986. Van 1993 tot 1999 was dr. Brand voorzitter van het internationale bestuur van The Leprosy Mission International.

Na zijn pensioen bleef dr. Brand een bijdrage leveren aan het leprawerk door middel van zijn adviserende rol voor The Leprosy Mission en de WHO (Wereld Gezondheidsorganisatie). Hij verhuisde naar Seattle en werd emeritus hoogleraar in de klinische orthopedie aan de universiteit van Washington.

Eddie Askew, een vriend en collega bij The Leprosy Mission, zei over hem:
"Door zijn werk zijn vele duizenden individuele levens veranderd en verrijkt. Het waren niet alleen de chirurgische technieken waar Paul mee werkte, het waren de mensen. Ik heb vaak naar hem gekeken terwijl hij bezig was met de patiënten, hun handicaps beoordeelde en besloot op welke manier hij in hun behoeften kon voorzien. Ik merkte dat hij nooit alleen geconcentreerd was op de hand of de voet die hij zo zacht en persoonlijk vasthield. Hij keek naar het gezicht van de patiënt, keek in de ogen. Paul was begaan met individuen, hun karakters, waarbij hij hun menselijkheid op waarde schatte." Paul Brand overleed in 2013, zijn vrouw Margaret in november 2014.

Zijn inzicht in het belang en de waarde van pijn is goed beschreven in zijn in 1993 uitgekomen boek ‘Pain: The Gift Nobody Wants.’. Hij zag pijn als van vitaal belang voor het behoud van gezond weefsel bij iedereen die een normaal leven leidt en beschrijft de gevolgen van ongevoeligheid bij mensen met lepra of een aangeboren afwezigheid van pijn: "Een wereld zonder pijn, bestaat die plaats? ... Jazeker, maar het is geen Utopia. Het is een lepra-kolonie".
Daarnaast maakte Brand zich sterk voor het corrigeren van misvormingen van leprapatiënten om hen weer zelfvertrouwen te geven en het mogelijk te maken te re-integreren in de samenleving die hen vanwege de misvormingen had verstoten. Zijn inzet voor het corrigeren van de kenmerkende klauwhanden door middel van hersteloperaties leidde tot een ere-limaatschap van de Amerikaanse Vereniging van Handtherapeuten. Daarnaast ontving hij in 1960 voor zijn werk een Laskerprijs en werd hij in 1961 door Koningin Elisabeth benoemd tot Commandeur in de Orde van het Britse Rijk.



</doc>
<doc id="2039877" url="https://nl.wikipedia.org/wiki?curid=2039877" title="Beenzwart">
Beenzwart

Beenzwart is een voornamelijk uit koolstof bestaand materiaal dat vervaardigd wordt door verkoling van dierlijke beenderen. Dit geschiedt in een "beenzwartbranderij". Beenzwart wordt gebruikt als pigment, bij de raffinage van suiker en het ontfoezelen van wijn en gedistilleerde dranken zoals aardappelbrandewijn en moutwijn.

Alternatieven voor de raffinageprocessen zijn houtskool en actieve kool, terwijl "carbon black" en "pigment black" uit steenkoolteerdestillaat als vulmiddel voor rubberproducten respectievelijk zwart pigment wordt toegepast.

Vanaf 1812 verving het beenzwart de houtskool bij de raffinage van ruwe suiker.

In 1827 werd in Nederland de eerste beenzwartfabriek opgericht door Arnold Willem de Visser (1792 - 1837). De fabriek, later bekend en berucht als de Benenkluif, bevond zich in Utrecht. Deze leverde aan suikerraffinaderijen. Er werden ook fabrieken opgezet om beenzwart te regenereren. Hiervoor was zoutzuur nodig. De eerste verscheen in Nederland in 1843 en werd opgericht door Jarman.



</doc>
<doc id="2040358" url="https://nl.wikipedia.org/wiki?curid=2040358" title="Saksisch blauw">
Saksisch blauw

Saksisch blauw is de naam van een blauwe kleurstof die in 1744 te Saksen
werd ontdekt door Johann Christian Barth (Großenhain, 1700- aldaar, 1759).

De kleurstof wordt verkregen door indigo te behandelen met zwavelzuur (sulfonering). Aldus ontstond een blauwe kleurstof die zich zeer goed leende voor het verven van wollen stoffen. Ook de decoratie van sommige soorten aardewerk staat bekend als Saksisch blauw.



</doc>
<doc id="2040803" url="https://nl.wikipedia.org/wiki?curid=2040803" title="Humphrey Ludwig">
Humphrey Ludwig

Humphrey Ludwig (Wezep, 1966 - Parijs, 2011) was een Nederlandse auteur. Hij schreef vijf boeken (fictie en non-fictie), korte verhalen en gedichten, en was bekend van interviews in kranten en tijdschriften en vele optredens in radio- en televisieprogramma's, met name praatprogramma's en actualiteitenprogramma's.

Ludwig groeide voor een groot deel op in een arbeidersbuurt in Gorinchem. Hij was de jongste zoon van een Amsterdamse moeder en een Nederlands-Indische vader. Hij had een broer, die overleed op vijfjarige leeftijd, en twee zussen. Zijn vader was een beroepsmilitair, die zijn loopbaan begon bij het KNIL (Koninklijk Nederlands Indisch Leger) en gedurende de Japanse bezetting van Nederlands-Indië (1942-1945) als krijgsgevangene gedwongen werkte aan de beruchte Birma-spoorlijn in het huidige Thailand. Na de Tweede Wereldoorlog diende zijn vader bij de Gadjah Merah (Rode Olifant) Brigade, een elite-eenheid van het Nederlandse leger die een geduchte reputatie opbouwde tijdens de politionele acties in Indonesië, eind jaren veertig. Na zijn overplaatsing naar Nederland, diende hij bij de Koninklijke Landmacht en ontmoette zijn echtgenote, die werkte bij de Koninklijke Marine. Op negenjarige leeftijd verloor Humphrey Ludwig zijn vader, die overleed aan de gevolgen van kanker. Ludwig kwam uit een kunstzinnige en muzikale familie, die tevens veelal uit (ex)militairen bestond en waarin het beoefenen van vechtsporten al op jonge leeftijd begon. Zijn vader was naast militair ook kunstschilder en bespeelde diverse instrumenten, zijn moeder was een verdienstelijk zangeres. Ook had Humphrey een welgestelde, excentrieke oom, die de nodige invloed op hem heeft gehad.

Humphrey Ludwig beschikte volgens psychologen over een hoge intelligentie, die hem in staat had moeten stellen een universitaire opleiding te voltooien. Toch is het nooit zover gekomen. Hij genoot zijn lagereschooltijd grotendeels op de Jan van Arkelschool in Gorinchem. Daarna had hij een technische (mechanische techniek) en een havo opleiding doorlopen. Hij werd opgeleid tot metaalbewerker en lasser. Bij de Koninklijke Lucht- en Landmacht werd hij op de LETS (Luchtmacht Electronische en Technische School) geschoold tot specialist in wapens en munitie en werd getraind als scherpschutter. Al sinds zijn vroege jeugd beoefende Ludwig verschillende vechtsporten waaronder Wado Ryu Karate, Aikido en Kungfu, die hij aanvankelijk leerde van zijn neef, een vechtsport-instructeur, en later in zijn leven verdiepte hij zich ook in vechtmethoden zoals gebruikt door speciale militaire eenheden . Ook genoot hij een brandweeropleiding, training als reddingswerker en sportvlieger. Humphrey Ludwig was een wapenexpert en gecertificeerd voor het omgaan met explosieven. Hij sprak verscheidene talen.

In 1992 werd Humphrey Ludwig gearresteerd voor de moord op zijn overspelige vrouw, die hij doodde met haar eigen wapen nadat ze hem met de dood had bedreigd, en overtreden van de wapenwet. Voor de moord op zijn vrouw werd Ludwig veroordeeld tot vijf jaar gevangenisstraf en tbs met dwangverpleging. Hij bracht drie jaar door in huizen van bewaring zoals De Schie, Noordsingel en Bijlmerbajes, waar hij tot inkeer kwam en besloot zijn leven te beteren. Daarna werd hij geplaatst in de zwaarbeveiligde Van Mesdagkliniek, een tbs-kliniek in Groningen.
In deze kliniek kreeg hij een relatie met een therapeute. Toen hij die relatie wilde beëindigen, werd hij door haar beschuldigd van gijzeling en poging tot moord tijdens een proefverlof met haar. De beschuldigingen bleken vals, de therapeute werd op non-actief gesteld, maar tegelijk probeerde de leiding van de kliniek Humphrey monddood te maken. Humphrey zwichtte niet voor bedreigingen en intimidatie door andere therapeuten en bleef beklag indienen. 
Uiteindelijk kwam er een onderzoek waarna de Inspectie voor de Gezondheidszorg de Rijksrecherche inschakelde. Het onderzoek dat gedaan werd door zedenpolitie en Rijksrecherche, in 1999, legde de talloze misstanden in de Van Mesdagkliniek bloot. Humphrey Ludwig werd, samen met een andere patiënt, door kliniekpersoneel opgepakt en uit de Van Mesdagkliniek verwijderd nadat hij contact had gezocht met de media, die berichtte over de corruptie en misstanden binnen de kliniek. Dat kon echter niet voorkomen dat de acties van Ludwig een kettingreactie veroorzaakten waardoor meerdere tbs-klinieken kritiek kregen en de maatschappelijke discussie over tbs, voorgoed veranderde.
Na anderhalf jaar te hebben doorgebracht in een selectie-kliniek in Utrecht, waar hij begon met het schrijven van Onder Dwang, werd hij versneld op vrije voeten gesteld omdat er geen redenen meer bleken te zijn voor een tbs-behandeling. Uiteindelijk kwam hij via Kampen en Alkmaar in Amsterdam terecht.

Na zijn vrijlating leidde Humphrey Ludwig een losbandig, hedonistisch leven en teerde op erfenissen en opbrengst van zijn boeken. Voor zover bekend bij justitie had hij sinds 1992 geen misdrijven, of zelfs maar kleine overtredingen, meer gepleegd. Maar naast zijn wilde uitspattingen bleef hij zich inzetten voor hervorming van het tbs-systeem en werkte, naast het geven van interviews en voorlichting, samen met stichtingen.
Over zijn relaties is bekend dat hij een voorkeur had voor sterke, intelligente vrouwen en zijn verleden leek geen negatieve invloed gehad te hebben op zijn liefdesleven. De zeer geëmancipeerde Humphrey Ludwig zou sinds 2001 relaties hebben gehad met onder meer een bekende kunstenares, een rockzangeres en een vrouwelijke kickbokser, en had veel lesbische vrouwen in zijn vriendenkring.
In 2005 raakte Ludwig gewond bij een auto-ongeluk, maar herstelde weer. Sinds 2005 had hij een relatie met een elf jaar jongere juriste. Hij reisde veel en verbleef daarnaast regelmatig in Madrid, Barcelona, Brussel, Antwerpen en een vakantiehuis in Thailand. Eind 2010 vertrok Humphrey Ludwig naar Quartier Latin in Parijs, Frankrijk.

In de Van Mesdagkliniek schreef hij zijn eerste roman, over een ex-alcoholist die worstelt met zijn liefde voor een jeugdvriendin. Uit het verhaal bleek een bijna naïef geloof in ware liefde van de schrijver en een afkeer van het burgerlijke leven.
In 2001 schreef hij samen met journalist Rick Blom het boek "Onder dwang", over de praktijk van het Nederlandse systeem van terbeschikkingstelling (tbs). Dit boek legde voor het eerst bloot hoe het eraan toe ging binnen de muren van een tbs-kliniek. Het leidde tot veel media-aandacht omdat het een totaal ander beeld gaf van een tbs-behandeling dan men in de samenleving altijd voor ogen had, en Humphrey Ludwig, die eigenlijk helemaal niet van publiciteit hield, verscheen regelmatig in de media met interviews. De onthullingen die hij deed hebben veel negatieve reacties uitgelokt bij personeel van tbs-klinieken, die altijd hebben ontkend dat er iets mis is aan het systeem van tbs.

In 2002 publiceerde Humphrey Ludwig het boek "Mijn vader in zwart-wit", over zijn vader die als krijgsgevangene werkte aan de Birma-spoorweg en diende bij een Nederlandse elite-eenheid tijdens de politionele acties in Nederlands-Indië. In het boek reist hij naar Thailand en onderzoekt het verleden van zijn vader en zijn relatie met hem. Met dit boek (literaire non-fictie), dat hij in korte tijd schreef, bewees hij zich voor het eerst echt als schrijver.

In 2004 schreef hij het manuscript voor een roman met onbekende titel. Duidelijk geïnspireerd door de spirituele kant van Ludwig, gaat het verhaal over een tienerjongen die ontspoort na de scheiding van zijn ouders, waarna hij wordt belaagd door de duivel in de vorm van een andere tiener. Hij wordt verliefd op een gothic-meisje dat een engel blijkt, gestuurd om hem te beschermen. Het duistere verhaal met zeer gewelddadige scènes, lijkt qua vorm en stijl voorwerk geweest voor het latere non-fictie werk Veroordeeld.

In 2005 debuteerde Humphrey Ludwig in de documentairefilm "Eat your enemy" van regisseur Eline Flipse. De film is een filosofische zoektocht naar oorsprong en oorzaken van geweld, waarin Ludwig fungeert als verteller. De film werd o.a. vertoond op het filmfestival in Rotterdam.

In 2010 verscheen van zijn hand de bestseller "Veroordeeld", een autobiografisch verhaal met als spil de moord op zijn ex-vrouw. Na beschrijving van zijn jeugd en relatie met Anita (zijn ex-vrouw) ontaardt het verhaal al snel in geweld, intrige en overspel. Ludwig slaagt er niet in om zich te bevrijden uit de perverse relatie met de overspelige Anita en zoekt toevlucht bij jeugdvriendin Barbara. De situatie escaleert en loopt uit op moord. Na beschrijving van zijn tijd in de gevangenis en rehabilitatie, focust het verhaal op Marina, een psychopate die als therapeute werkt in de Van Mesdagkliniek. Onder meer gebaseerd op een dossier van de rijksrecherche, beschrijft Ludwig zijn relatie met Marina.

Eigenlijk is dit boek, niet zonder filosofische inslag, een voortvloeisel van zijn optreden in "Eat your enemy". In dit boek beschrijft hij met name de psychologische kant van een dader, zichzelf als voorbeeld gebruikend, het strafverloop en de misstanden in de Van Mesdagkliniek. Het boek is onder meer uniek omdat het als eerste een gedetailleerde beschrijving geeft van een relatie tussen een therapeute en een patiënt binnen een tbs-kliniek. Verder lijkt het geschreven als aanklacht tegen de hypocrisie rondom geweld en een te soepel strafsysteem. De rauwe, plastische geweldscènes in het boek laten elke romantiek rondom geweld verdwijnen maar domineren dusdanig dat de diepere lagen van het verhaal wat op de achtergrond gedrukt worden.

Sinds het uitbrengen van "Onder dwang" in 2001, behoorde Ludwig tot een stroming binnen de samenleving die pleit voor sterke hervorming van het tbs-systeem in Nederland. Tot deze stroming behoren onder anderen ook forensisch psychiater Willem Derks en professor forensische psychologie Corine de Ruiter. Vooral de willekeur, de onzorgvuldigheid, en de ineffectiviteit van het tbs-systeem zijn onderwerp van kritiek. Het recidive-percentage van tbs-gestelden in Nederland bedraagt minimaal 69,5%.
Ludwig gold door zijn unieke ervaring en dossierkennis als deskundige aangaande tbs en gaf ook voorlichting en lezingen op scholen en universiteiten.

Met name het laatste boek van Ludwig, "Veroordeeld", leidt tot controverse. Sommigen zijn van mening dat een veroordeelde moordenaar, ongeacht zijn boodschap, geen enkel recht van spreken heeft. Anderen zijn van mening dat het boek, met zijn diepe en realistische beschrijvingen, juist een legitieme aanklacht vormt tegen de geweldsverheerlijking in de samenleving, en zwakheden in het strafsysteem blootlegt. Het boek wordt, ondanks de controverse, door sommigen beschouwd als definitief bewijs van het literaire kunnen van Humphrey Ludwig.


</doc>
<doc id="2040955" url="https://nl.wikipedia.org/wiki?curid=2040955" title="Maximilian Bircher-Benner">
Maximilian Bircher-Benner

Maximilian Bircher-Benner (22 augustus 1867 - 24 januari 1939) was een Zwitserse arts en voedingsdeskundige. Hij geldt als pionier op gebied van de voedingsleer en heeft muesli ontwikkeld. 

Bircher-Benner heeft gezorgd voor een verandering van het eetgedrag eind 19e eeuw. In plaats van veel vlees en wit brood, stelde hij voor om fruit, groente en noten te eten. In zijn sanatorium aan de Zürichberg in Zürich stelde hij een dergelijk dieet voor aan zijn patiënten, dat werd gecombineerd met een spartaanse dagindeling. Parallel aan Bircher-Benner in Europa, werkte John Harvey Kellogg in de Verenigde Staten, waar hij eenzelfde soort dieet voorstelde.

Hij hield zich ook bezig met theorievorming rond bio-energetica in het boek "Vom Wesen und der Organisation der Nahrungsenergie" uit 1936. Hier wilde hij de principes van de energetica combineren met de eerste en tweede hoofdwet van de thermodynamica om zo zijn eigen ideeën omtrent entelechie te onderbouwen. 



</doc>
<doc id="2041173" url="https://nl.wikipedia.org/wiki?curid=2041173" title="Zweetziekte">
Zweetziekte

De Engelse zweetziekte was een meestal dodelijke infectueuze ziekte, vermoedelijk veroorzaakt door een hantavirus. De ziekte brak tijdens de zomermaanden uit en stopte weer als de winter nadert. Veel slachtoffers overleden binnen 24 uur.

Van 1485 tot 1551 kwam de zweetziekte in Engeland voor, vandaar dat zij vaak de Engelse zweetziekte genoemd wordt.
Van 8 augustus tot eind oktober 1485 werd Engeland voor de eerst keer getroffen door de 'Sudor Angelicus' oftewel de Engelse zweetziekte. In Londen werd de ziekte pas op 21 september geconstateerd, kort na de triomfmars van Henry Tudor, graaf van Richmond, na de slag van Bosworth Field.

In 1490 beschreef de Engelse arts Thomas Forestier, zelf ook patiënt, de ziekte. De oorzaak werd gezocht in algemene smerigheid. Kenmerken waren hoofdpijn, spierpijn, koorts, overvloedig zweten en ademnood. In 1508, 1517, en 1528 kwam de infectieziekte als epidemie terug. In 1551 brak de epidemie voor het laatst in Engeland uit, ditmaal in Shrewsbury aan de Severn. Het weer was vochtig en nevelachtig, waardoor de ziekte zich snel verspreidde en op 8 juli Londen bereikte. Het einde van de epidemie was rond 30 september.
In 1552 werd de ziekte beschreven door Jan Caius, voorzitter van het Royal College of Physicians in Londen.

De ziekte kwam in 1524 ook in Italië voor. In Milaan vielen 50.000 slachtoffers. 

In 1528 kreeg Janus Secundus, die toen net in Mechelen woonde maar bij zijn grootouders op Walcheren logeerde, de ziekte maar overleefde. In september 1529 bereikte de ziekte de stad Antwerpen, waarbij ongeveer 400 burgers overleden inclusief burgemeester Aert van Lierde. De geestelijkheid organiseerde een speciale biddag en een processie op Sint-Michielsdag, waarna de ziekte verdween. 
In 1562 heerste de ziekte in Holland (o.a. in Den Haag), Duitsland, Frankrijk en Italië. Bij het Franse leger vielen veel slachtoffers waardoor zij bij Napels verslagen werden. 

In Noord-Frankrijk dook in het begin van de 18de eeuw de ziekte weer op in Picardië en trok naar het zuiden van Frankrijk. In ruim 150 jaar waren bijna 200 uitbraken. Vanaf 1755 dook de ziekte ook op in Italië, en in 1801 ook weer in Duitsland.

In 1806 werd Noord-Brabant door de ziekte getroffen. Koning Lodewijk, de nieuwe koning van Holland, bezocht de slachtoffers in Aarle, was geschokt door het lijden en stuurde op eigen kosten de beste artsen naar de getroffen streek. Een paar weken later al was de epidemie bedwongen.

Aan andere epidemieën zoals de pest en cholera overleden veel meer mensen. Bekende slachtoffers van de zweetziekte waren: 



</doc>
<doc id="2041650" url="https://nl.wikipedia.org/wiki?curid=2041650" title="Oud Vossenhol">
Oud Vossenhol

Oud Vossenhol is een villa in Um 1800-stijl aan de Edeseweg in het Gelderse dorp Bennekom.

Het huis bestaat uit een kelder, 2 woonlagen met 15 kamers en een zolder. Het ligt in een lommerrijke tuin, die oorspronkelijk veel groter was dan tegenwoordig. De oprijlaan wordt aan de straatzijde geflankeerd door twee stenen pilaren met de opschriften "Oud" (links) en "Vossenhol" (rechts). Het is een rijksmonument.

Het huis is in 1912 gebouwd. De architect is B.J. Ouëndag. Opdrachtgever tot de bouw was Joan Nachenius, een bankier uit Amsterdam. Nachenius was tevens de eerste bewoner van het pand. In 1927 kwam dhr. Matth. Meiske uit Johannesburg (Zuid-Afrika) wonen op Oud Vossenhol. Deze liet in de centrale hal een glas-in-loodraam plaatsen van de Uniegebouwen in Pretoria.

In 1938 kocht de Johanniterorde het huis voor een gunstig bedrag aan, als uitbreiding van het reeds bestaande ziekenhuisje "Bethanië" in het centrum van Bennekom. De achter het terrein gelegen Johanniterlaan en Johanniterhof herinneren hier nog aan.
Het werd verbouwd tot ziekenhuis met plaats voor 30 bedden en een operatiekamer op de zolder, die bereikbaar was met de nieuwgebouwde lift, waarvan het uiteinde van de schacht zichtbaar is boven het dak.
Tijdens de Tweede Wereldoorlog werden er veel oorlogsgewonden van beide zijden opgevangen en verzorgd. In 1945 worden patiënten en personeel, tijdens de evacuatie van Bennekom, overgebracht naar "kinderhuis Zonneoord" in Ede. Na de bevrijding wordt het gebouw gebruikt door de geallieerden, waarna het tot de bouw van het nieuwe Streekziekenhuis in 1957 weer in gebruik was als ziekenhuis.

Hierna is het van 1962 tot 1982 in gebruik als gezinsvervangend tehuis voor gehandicapte jonge vrouwen. Vanaf 1987 is er kantoorruimte gevestigd in combinatie met particuliere bewoning.




</doc>
<doc id="2042002" url="https://nl.wikipedia.org/wiki?curid=2042002" title="Softdrugsbeleid in Californië">
Softdrugsbeleid in Californië

Het softdrugsbeleid in Californië is veel liberaler dan dat van de meeste andere staten van de Verenigde Staten. Californië was de eerste staat in de VS die medicinaal gebruik van cannabis legaliseerde nadat in 1996 "Proposition 215" per referendum werd aangenomen met 55% voorstemmen. Deze wet gaf inwoners van Californië met een doktersadvies het recht marihuana en hasjiesj te bezitten, gebruiken, verbouwen en aan te schaffen in speciale winkeltjes. In de praktijk blijkt het niet moeilijk om een doktersverklaring te krijgen. De uitvoering van dit beleid is verschillend: enkele steden hebben ervoor gekozen geen winkeltjes toe te staan terwijl Oakland de bijnaam "Oaksterdam" heeft gekregen. In Los Angeles leidde onduidelijke regelgeving tot een explosie van cannabiswinkeltjes, naar schatting 900 in 2010. De gemeente probeert dit aantal terug te dringen.

Ook voor het recreatieve gebruik van cannabis is de Californische justitie vrij mild. in 2000 werd "Proposition 36" ("Substance Abuse and Crime Prevention Act") aangenomen met 61%. Deze bepaalde dat cannabisbezitters die voor de eerste of tweede keer werden betrapt een hulpprogramma aangeboden kregen in plaats van juridische vervolging. Op 30 september 2010 tekende gouverneur Arnold Schwarzenegger een wet die bezit tot 28,5 gram degradeerde van misdrijf naar overtreding zonder rechtsgang. Overtreders krijgen een boete van 100 Amerikaanse dollar. De wet gaat op 1 januari 2011 in. Op 2 november 2010 werd Proposition 19 bij referendum verworpen. Dit voorstel zou marihuana in Californië verregaand hebben gelegaliseerd en gereguleerd.

Ondanks de liberale staatswetten blijven handelingen aangaande softdrugs officieel verboden volgens de federale "Controlled Substances Act".


</doc>
<doc id="2042893" url="https://nl.wikipedia.org/wiki?curid=2042893" title="Endoscopieverpleegkundige">
Endoscopieverpleegkundige

Een endoscopieverpleegkundige is een verpleegkundige met een vervolgopleiding die een medisch specialist assisteert bij een endoscopisch onderzoek.

Een endoscopieverpleegkundige is voornamelijk werkzaam in een privékliniek of op de endoscopieafdeling van een ziekenhuis.

Een aantal taken van de endscopieverpleegkundige zijn:

Alhoewel de endoscopieverpleegkundige geen medische diagnose hoeft te stellen tijdens en na het onderzoek, dient een endoscopieverpleegkundige wel veel kennis te hebben van aandoeningen in het maag-darmkanaal en hoe deze te herkennen tijdens een endoscopisch onderzoek. Tevens bestuurt tijdens het onderzoek de endoscopieverpleegkundige de endoscoop niet. Dit doet de arts. Toch moet in het geval van acute situaties een endoscopieverpleegkundige op een juiste manier snel een endoscoop kunnen verwijderen uit het lichaam van de patiënt. Een endoscopieverpleegkundige wordt ook opgeleid in de werking van een endoscoop alhoewel zij de endoscoop zelf amper daadwerkelijk gebruiken in de praktijk.

De endoscopieverpleegkundige komt in aanraking met de volgende (endoscopische) onderzoeken:

Om endoscopieverpleegkundige te kunnen worden, dient men de beschikken over het diploma verpleegkundige of doktersassistent. Een doktersassistent die de opleiding tot endoscopieverpleegkundige gevolgd heeft, mag zich officieel geen endoscopieverpleegkundige noemen, maar is een endoscopie-assistent. In sommige instellingen wordt het bezitten van een verpleegkundige achtergrond als pre gezien.

Vanwege de groeiende vraag naar colonscopieën en het tekort aan de maag-darm-leverartsen in Nederland; heeft het UMCG als eerste in de wereld een proef gestart met de zogenaamde colonscopieverpleegkundige of verpleegkundig endoscopist. Dit is een verpleegkundige die opgeleid is om zelfstandig colon- en sigmoïdoscopieën uit te mogen voeren en zelf diagnoses te kunnen stellen tijdens het onderzoek. 

In 2010 heeft de toenmalige Nederlandse minister Ab Klink van volksgezondheid toegezegd dat er vanwege het tekort aan maag-darm-leverartsen er een landelijke vervolgopleiding tot zogenaamd verpleegkundig endoscopist moet worden gerealiseerd. Daarnaast wordt vanaf 2013 een landelijk bevolkingsonderzoek ingevoerd naar darmkanker, waardoor de vraag naar endoscopieën verder zal toenemen. Om die reden is in 2013 de opleiding tot verpleegkundig endoscopist gestart in Nieuwegein. De opleiding is ontwikkeld door een samenwerkingsverband tussen de V&VN, het Sint Antonius Ziekenhuis (Utrecht) en de Nederlandse Vereniging Maag-Darm-Leverartsen. Voor het behalen van het landelijk erkend diploma moet de verpleegkundige twee honderd onderzoeken in de praktijk hebben gedaan. Na het volgen van deze opleiding mag de verpleegkundige zelfstandig darmonderzoeken ( colonscopie, sigmoïdoscopie enz.) uitvoeren.

In Groot-Brittannië bestaat deze functie ook en dient men het diploma physician assistant te bezitten.


</doc>
<doc id="2043038" url="https://nl.wikipedia.org/wiki?curid=2043038" title="Hijra (Zuid-Azië)">
Hijra (Zuid-Azië)

Hijra is een term die gebruikt wordt in Zuid Aziatische landen (met name India) om (met name) transgender vrouwen (man-naar-vrouw) aan te duiden. In verschillende delen van India wordt ook naar hijras verwezen als "Aravani", "Aruvani" of "Jagappa".

In Pakistan en Bangladesh worden hijras officieel erkend als deel uitmakende van een 'derde geslacht' door de overheid. Ze worden gezien als noch man, noch vrouw. Ook in India worden transgender individuen erkend als deel van een derde geslacht, en worden daarmee officieel beschermd door de wet. 

Veel hijras leven samen in speciale hijragroepen, aangezien ze dikwijls worden uitgespuwd door de maatschappij. Deze worden geleid door een Goeroe Ma, die hen kost en inwoning geeft. In ruil daarvoor verdienen ze de kost voor haar.

Hijras zijn vaker slachtoffer van geweld en discriminatie en hebben een verhoogde kans op infectie met HIV/AIDS. 


</doc>
<doc id="2043093" url="https://nl.wikipedia.org/wiki?curid=2043093" title="Di-tert-butyldicarbonaat">
Di-tert-butyldicarbonaat

Di-"tert"-butyldicarbonaat is een reagens dat regelmatig gebruikt wordt bij organische syntheses. Deze carbonaatester reageert met amines en geeft zo N-"tert"-butoxycarbonyl- of zogenaamde "t"-BOC-derivaten. Deze derivaten gedragen zich niet als amines, wat de mogelijkheid biedt om transformaties uit te voeren die in een ander geval met het amine zouden gereageerd hebben. Het "t"-BOC kan dan later verwijderd worden van het amine door zuren te gebruiken. Met andere woorden: "t"-BOC doet dienst als beschermende groep, bijvoorbeeld in de synthese van peptiden. Het reageert slechts zelden met basen en nucleofielen.

Di-"tert"-butyldicarbonaat is goedkoop, dus het wordt meestal aangekocht. Industrieel wordt het bereid uit "tert"-butanol, koolstofdioxide en fosgeen, met DABCO als base:

Deze syntheseroute wordt momenteel commercieel gebruikt door Chinese en Indische producenten. Europese en Japanse bedrijven gebruiken de reactie van natrium-"tert"-butoxide met koolstofdioxide, gekatalyseerd door p-tolueensulfonzuur of methaansulfonzuur. Dit proces vereist echter een distillatie om een zeer zuiver product te verkrijgen.

Di-"tert"-butyldicarbonaat is ook beschikbaar als een 70% oplossing in tolueen of THF. Aangezien het een laag smeltpunt heeft, wordt het vaak in vloeibare toestand opgeslagen en behandeld.

De "t"-BOC-groep kan aan een amine geaddeerd worden in waterig midden. Er wordt dan gebruikgemaakt van di-"tert"-butyldicarbonaat in aanwezigheid van een base zoals natriumbicarbonaat. De bescherming van het amine kan ook doorgaan in een oplossing van acetonitril, met 4-dimethylaminopyridine (DMAP) als base.

Het verwijderen van de "t"-BOC-groep in aminozuren gebeurt met sterke zuren, zoals geconcentreerd trifluorazijnzuur of trifluorazijnzuur in dichloormethaan. Dit is ook mogelijk met zoutzuur in methanol of met kaliumcarbonaat in methanol bij kamertemperatuur.

De synthese van 6-acetyl-1,2,3,4-tetrahydropyridine, een belangrijk aroma in brood, gevormd uit 2-piperidon, wordt uitgevoerd met behulp van di-"tert"-butyldicarbonaat. De eerste stap in deze reactie is de vorming van het carbamaat, uit de reactie van het secundaire amine met met di-"tert"-butyldicarbonaat in acetonitil, met DMAP als base:



</doc>
<doc id="2043152" url="https://nl.wikipedia.org/wiki?curid=2043152" title="Oncologieverpleegkundige">
Oncologieverpleegkundige

Een oncologieverpleegkundige is een verpleegkundige met een vervolgopleiding die gespecialiseerd is in het begeleiden van patiënten met kanker.

Een oncologieverpleegkundige is het eerste aanspreekpunt van een patiënt, nadat deze van de arts te horen heeft gekregen kanker te hebben. Hij of zij begeleidt de patiënt en licht deze voor over de behandeling, ziekte en complicaties. Een oncologieverpleegkundige moet daarom veel kennis hebben van de verschillende soorten tumoren en behandelingen, zoals bestraling en chemotherapie (behandeling met cytostatica). Hierbij wordt nauw samengewerkt met de oncoloog.

Ten slotte is de oncologieverpleegkundige de persoon die aanwezig is bij de oncologie-dagbehandeling. Hierbij krijgen patiënten hun chemotherapie toegediend. Dit is een poliklinische behandeling. De oncologieverpleegkundige is verantwoordelijk voor het aanhangen en afkoppelen van cytostatica, omdat dit speciale technieken vereist. Bij het lekken of knappen van een infuuszak met cytostatica moet, afhankelijk van de gelekte hoeveelheid vloeistof, de brandweer dit op komen ruimen en moet de ruimte ontruimd worden. Dit maakt het de verantwoordelijkheid voor de oncologieverpleegkundige relatief groot. Oncologieverpleegkundigen worden ook ingezet op de polikliniek als directe ondersteuning van de oncoloog. Aan de hand van gestandaardiseerde vragenlijst evalueert de oncologieverpleegkundige de eventuele bijwerkingen die de behandeling met zich meebrengt. Als laatste werken oncologieverpleegkundigen op de klinische afdeling van het ziekenhuis.

Na het behalen van het diploma verpleegkunde en ervaring op de afdeling Oncologie kan men instromen in de circa 1 jaar durende opleiding verpleegkundige vervolgopleiding oncologie.
In Vlaanderen kan men de Bachelor-opleiding in de oncologie volgen.


</doc>
<doc id="2043182" url="https://nl.wikipedia.org/wiki?curid=2043182" title="2-methylfuraan">
2-methylfuraan

2-methylfuraan is een organische verbinding met als brutoformule CHO. De stof komt voor als een ontvlambare kleurloze tot lichtgroene vloeistof, die goed oplosbaar is in water. 2-methylfuraan wordt aangetroffen in soorten uit het plantengeslacht "Myrtus" en in lavendel.

De verbinding bezit een typische chocoladegeur, waardoor het in sommige producten gebruikt wordt als voedingsadditief. Het bezit ook potentieel als onderdeel van alternatieve brandstoffen.

2-methylfuraan wordt verder gebruikt als intermediair voor de synthese van geneesmiddelen, pesticiden en in de parfumerie.



</doc>
<doc id="2043567" url="https://nl.wikipedia.org/wiki?curid=2043567" title="Pieter de Riemer">
Pieter de Riemer

Pieter de Riemer ('s Gravenhage, 22 oktober 1769 - aldaar, 28 april 1831) was een Nederlands hoogleraar in de anatomie, chirurgie en verloskunde. Hij was in 1818 de eerste wetenschapper die de vriescoupe-techniek toepaste voor de diagnose van ziek weefsel. De door hem bijeengebrachte collectie anatomische preparaten is sinds 1831 ondergebracht bij de Rijksuniversiteit Groningen, later bij het Universiteitsmuseum van Groningen.

De ouders van Pieter de Riemer waren Frans de Riemer en Elisabeth Fischer. De Riemer kreeg al in 1782 lessen in chirurgie van Carel Verwoert en hij heeft van 1792-1795 gestudeerd onder de hoogleraar Jan Bleuland aan de Universiteiten van Harderwijk en Utrecht. Hij heeft in die tijd Bleuland ook geassisteerd bij het maken van anatomische preparaten. In 1796 ging De Riemer naar Duisburg, waar hij het kandidaatsexamen geneeskunde aflegde en promoveerde op een "Dissertatio de Ganglio".

Hierna vestigde De Riemer zich in Den Haag als arts. Hij was daarnaast werkzaam als docent "ontleed- en natuurkunde van de mens". In 1804 werd hij lector in de ontleed- en heelkunde en in 1805 tevens als lector in de verloskunde. In 1810 werd hij stadsheelmeester van Den Haag en slaagde hij voor het examen vroedmeester. In 1812 werd De Riemer hoogleraar in de ontleed-, heel- en verloskunde. In 1813 werd hij "directeur-generaal der geneeskundige uitoefening bij het militaire wezen" en enige tijd later lid van het geneeskundig bestuur over het leger. In 1814 werd hij benoemd tot "consulentchirurgijn des konings" (Willem I). Hij legde gedurende zijn loopbaan een grote verzameling anatomische en fysiologische preparaten aan die nog bij zijn leven werd aangekocht door Koning Willem I. Deze verzameling die uit ruim 900 preparaten bestaat, werd in 1831 geschonken aan de Hoogeschool van Groningen. De verzameling is later ondergebracht bij het Universiteitsmuseum van Groningen. De Riemer was niet de eerste die preparaten fixeerde, maar hij was in 1818 wel de eerste die de vriescoupe-techniek (Eng: Frozen Section Technique of FS-technique) gebruikte voor de diagnose van ziek weefsel.

Vanaf 1819 was hij president der geneeskundige commissie van Den Haag en hij werd in 1819 tevens gekozen tot lid van de gemeenteraad van Den Haag.

Hij was van 1799 tot 1814 gehuwd met Helena Roelofs en is na Helena's dood in 1814 hertrouwd met zijn schoonzus Elisabeth Roelofs.





</doc>
<doc id="2050889" url="https://nl.wikipedia.org/wiki?curid=2050889" title="Montelukast">
Montelukast

Montelukast is een geneesmiddel voor de behandeling van astma en hooikoorts. Het is een leukotrieenantagonist: het blokkeert leukotriënen, die vernauwing van de luchtwegen en allergiesymptomen veroorzaken. Door de leukotriënen te blokkeren worden astma- en hooikoortssymptomen verminderd. Bij de behandeling van astma wordt montelukast gebruikt als aanvullende therapie. Montelukast zelf is minder effectief dan inhaleerbare corticosteroïden.

Montelukast werd ontwikkeld door Merck Frosst Canada, Inc..Merknamen zijn o.a. "Singulair" en "Airathon" (beide van Merck Sharp & Dohme); verschillende generieke producten zijn reeds op de markt.

Het middel is uitsluitend op recept verkrijgbaar. Het wordt oraal toegediend en is verkrijgbaar als granule, kauwtablet of tablet. Het kan worden toegediend aan volwassenen en kinderen, reeds vanaf 6 maanden. De granulevorm kan door kindervoeding gemengd worden. De geneesmiddelen bevatten het natriumzout van montelukast.

De meest voorkomende bijwerkingen van het middel zijn hoofdpijn en buikpijn.



</doc>
<doc id="2050931" url="https://nl.wikipedia.org/wiki?curid=2050931" title="Docetaxel">
Docetaxel

Docetaxel (merknaam: "Taxotere", Sanofi-aventis) is een cytostaticum, gebruikt bij chemotherapie. Het behoort, zoals het vergelijkbare middel paclitaxel, tot de taxanen, dit zijn stoffen die semi-synthetisch zijn afgeleid uit extracten van taxus-soorten. In het geval van docetaxel is dit de venijnboom ("Taxus baccata"). De naalden daarvan bevatten de stof 10-deacetyl-baccatine III, waaruit na verestering docetaxel wordt verkregen.

De cytostatische werking komt doordat de stof zich bindt op het microtubiliskelet van cellen, waardoor de microtubuli worden gestabiliseerd en de kerndeling (mitose) wordt geblokkeerd, zodat de (kanker)cellen zich niet meer kunnen vermenigvuldigen.

Docetaxel wordt onder andere ingezet bij de behandeling van borstkanker, longkanker (niet-kleincellig longcarcinoom), maagkanker en prostaatkanker.

Naast "Taxotere" zijn er inmiddels ook generieke middelen met docetaxel op de markt.



</doc>
<doc id="2051006" url="https://nl.wikipedia.org/wiki?curid=2051006" title="Repaglinide">
Repaglinide

Repaglinide is een geneesmiddel voor de behandeling van diabetes mellitus type 2. Het wordt voorgeschreven wanneer het effect van dieet, gewichtsafname en lichaamsbeweging onvoldoende groot is. Het wordt ook gebruikt in combinatie met metformine wanneer metformine alleen onvoldoende effect heeft. Het wordt oraal ingenomen en het verlaagt het glucosegehalte van het bloed, doordat het de afscheiding van insuline door het pancreas stimuleert. Dit is vergelijkbaar met de werking van sulfonylureumderivaten zoals glimepiride.

Repaglinide werd geoctrooieerd door het Duitse farmaceutische bedrijf Dr. Karl Thomae GmbH, dat in 1990 werd overgenomen door Boehringer Ingelheim. Dit gaf een licentie voor repaglinide aan het Deense Novo Nordisk, dat het verkoopt onder de merknaam "NovoNorm". Het octrooi is inmiddels verlopen en er zijn nu ook generieke middelen verkrijgbaar (onder andere "Pareglin" van Pharmathen uit Griekenland).



</doc>
<doc id="2051020" url="https://nl.wikipedia.org/wiki?curid=2051020" title="Longverpleegkundige">
Longverpleegkundige

Een longverpleegkundige of COPD-verpleegkundige is een verpleegkundige met een vervolgopleiding die zich heeft gespecialiseerd in het begeleiden van patiënten met chronische longaandoeningen.

Een longverpleegkundige werkt meestal in het ziekenhuis. Op de polikliniek heeft een longverpleegkundige zijn eigen spreekkamer waar de longverpleegkundige de patiënten ontvangt. Naast de polikliniek is een longverpleegkundige soms ook te vinden op de verpleegafdeling met name de afdeling pneumologie (ook wel: afdeling longziekten). De longverpleegkundige bezoekt dan longpatiënten die een consult voor de longverpleegkundige hebben, maar in het ziekenhuis opgenomen liggen.

Hieronder enkele voorbeelden van taken van de longverpleegkundige:

Een specialisatie is de kinderlongverpleegkunde. De kinderlongverpleegkundige heeft dezelfde taken als de gewone longverpleegkundige, maar haar patiënten zijn allen personen onder de 18 jaar. De kinderlongverpleegkundige werkt samen met de kinderarts of de kinderlongarts.

Naast de kinderlongverpleegkundige bestaat er ook nog een kinderastmaverpleegkundige. Deze verpleegkundige heeft dezelfde taken als een kinderlongverpleegkundige alleen houdt deze verpleegkundige zich alleen bezig met astma bij kinderen.

Na het behalen van het diploma verpleegkunde kan men een 1 à 1,5 jarige opleiding tot longverpleegkundige volgen.


</doc>
<doc id="2051206" url="https://nl.wikipedia.org/wiki?curid=2051206" title="Maag-, darm- en leververpleegkundige">
Maag-, darm- en leververpleegkundige

Een Maag Darm en Lever Verpleegkundige of MDL-verpleegkundige is een verpleegkundige met een vervolgopleiding die gespecialiseerd is in het begeleiden van patiënten met aandoeningen aan de maag, darmen en/of lever.

De MDL-verpleegkundige begeleidt patiënten met aandoeningen aan de maag, darmen of lever en geeft voorlichting over ziektes, behandeling, onderzoeken e.d. Ook bij het ondergaan van een chirurgische ingreep, vanwege bijvoorbeeld de ziekte van Crohn, het plaatsen van een PEG-katheter of het leren injecteren van sandostatine (octreotide) wordt een patiënt meestal doorverwezen naar de MDL-verpleegkundige.

Een MDL-verpleegkundige geeft meestal geen voorlichting over stoma's. Dit wordt overgelaten aan de stomaverpleegkundige.

Een MDL-verpleegkundige heeft zijn eigen spreekkamer op de polikliniek in een ziekenhuis. Buiten het begeleiden van patiënten, controleert de MDL-verpleegkundige de toestand van een patiënt en kan bij verslechtering van de gezondheid in overleg met een internist of MDL-arts een patiënt op laten nemen in het ziekenhuis. Een MDL-verpleegkundige staat dus niet aan het bed en zal daardoor weinig op de verpleegafdeling terug te vinden zijn. Hooguit om patiënten voor te lichten.

Na het behalen van het diploma verpleegkunde op HBO-niveau kan men een opleiding van een paar weken tot MDL-verpleegkundige volgen.


</doc>
<doc id="2051511" url="https://nl.wikipedia.org/wiki?curid=2051511" title="Stomaverpleegkundige">
Stomaverpleegkundige

Een stomaverpleegkundige is een verpleegkundige met een vervolgopleiding die patiënten met een stoma begeleidt en eventueel de stoma verzorgt.

Een stomaverpleegkundige is voor een stomapatiënt meestal het eerste aanspreekpunt. Wanneer een patiënt van de medisch specialist te horen krijgt geopereerd te zullen worden aan de darmen of blaas zal de patiënt meestal doorverwezen worden naar de stomaverpleegkundige. Deze zal samen met de patiënt en eventuele familie bespreken wat een stoma is en wat dit voor gevolgen heeft/kan hebben voor het leven van de patiënt. Ook voorlichting over de voorbereiding, uitvoering en nazorg van de desbetreffende operatie zal besproken worden. Wanneer de patiënt zijn stoma net heeft gekregen zal de stomaverpleegkundige de patiënt leren zijn stoma zelf te verzorgen en de stoma te observeren op eventuele ontstekingen of necrose.

De stomaverpleegkundige begeleidt ook stomapatiënten met de voorbereidingen voor een colonscopie.

Een stomaverpleegkundige heeft zijn eigen spreekkamer op de polikliniek van een ziekenhuis en zal dus alleen voor voorlichting op de verpleegafdeling te vinden zijn.

Na het behalen van het diploma verpleegkunde kan men een 1-jarige opleiding tot stomaverpleegkundige volgen.


</doc>
<doc id="2051911" url="https://nl.wikipedia.org/wiki?curid=2051911" title="Internationale Unie van Basis en Klinische Farmaceutica">
Internationale Unie van Basis en Klinische Farmaceutica

De Internationale Unie van Basis en Klinische Farmaceutica, ("Engels": International Union of Basic and Clinical Pharmacology (IUPHAR)) is een vereniging waarin de grote farmaceutische bedrijven zitten om globale gemeenschappelijke belangen te verdedigen en gemeenschappelijke interesses verder uit te werken, te vergelijken met IUPAC. Aan het hoofd van deze organisatie staat de Belgische hoogleraar Theophile Godfraind als voorzitter.

De IUPHAR werd opgericht in 1959 als onderdeel van de IUPS (International Union of Physiological Sciences) en werd in 1966 een zelfstandig lid van de ICSU (International Council for Science). Het eerste wereldcongres van Farmacie werd gehouden in Stockholm, Zweden in 1961 en werd om de 3 jaar gehouden.

Na 1990 werd het congres om de 4 jaar gehouden. Deze vergaderingen stellen niet alleen de nieuwste bevindingen en ontwikkelingen op vlak van farmacie voor, maar is ook een forum om internationaal samenwerking en uitwisselen van ideeën mogelijk te maken.
In de algemene vergadering zitten afgevaardigden van alle aangesloten leden. Deze leden kunnen stemmen over het beleid en de activiteiten van de unie en ook een uitvoerend comité kiezen.

IUPHAR-leden zijn nationale organisaties van over de gehele wereld aangevuld met individuele leden uit de academische wereld, de overheid en belangrijke farmaceutische bedrijven.

De afdeling Klinische farmacologie concentreert zich op de behoefte en de instrumenten voor clinici.
De afdeling receptor nomenclatuur en medicatie classificatie (NC-IUPHAR) bekijkt en geeft de namen aan de stukken uit het menselijk genoom en uitgevonden medicatie.

Daarnaast bestaan er ook afdelingen die zich bezighouden met onderwijs, transport, gastro-enterologische medicatie, natuurlijke producten, psychiatrische medicatie en genetische medicatie.

In het algemeen biedt de organisatie voor de individuele leden samenwerkingsmogelijkheden, expertisevergroting, onderzoeksbronnen en carrièremogelijkheden.

Voor de oraganisaties die lid zijn betekent dat voornamelijk internationale samenwerkingsmogelijkheden, ontmoetingen en voordrachten, het kiezen van het bestuur en het voordragen van een persoon voor de "Young Investigator awards" (Jonge-onderzoekersprijs). Daarnaast ontvangen zij documentatie en een nieuwsbrief.

Tevens helpen ze de gemeenschap door het naamgeven en karakteriseren van receptoren en medicatie en dit in een databank in te voeren. Het heeft ook banden met de Wereldgezondheidsorganisatie (WHO) (World Health Organization) op het gebied van mede ondersteunen en zoeken naar goede en goedkope medicatie die nodig is voor WHO-activiteiten.

Op 27 juli 1994 koos de algemene vergadering van de IUPHAR de Belgische hoogleraar Theophile Godfraind tot voorzitter van deze organisatie.

Vanaf de 10de wereldconferentie zijn basis en klinisch onderzoek samengebracht.





</doc>
<doc id="2051983" url="https://nl.wikipedia.org/wiki?curid=2051983" title="Myocarditis">
Myocarditis

Myocarditis is een ontsteking van het myocard (het hartspierweefsel). De ontsteking kan worden veroorzaakt door virussen, bacteriën, schimmels, parasieten zoals "Trypanosoma cruzi" (ziekte van Chagas), maar kan ook idiopathisch zijn (een onbekende oorzaak hebben). Virusinfecties zijn verreweg de meest voorkomende oorzaak van myocarditis. Myocarditis op zichzelf hoeft geen verschijnselen te zien te geven maar kan wel een oorzaak zijn van hartfalen met alle consequenties van dien (ademnood enz.). Ook hartritmestoornissen kunnen als gevolg van myocarditis optreden.


</doc>
<doc id="2051990" url="https://nl.wikipedia.org/wiki?curid=2051990" title="Garancine">
Garancine

Garancine (van het Frans: "la garancine" = meekrap) is een geconcentreerd pigment uit de meekrapwortel.

De meekrapwortel leverde al geruime tijd een belangrijke kleurstof voor de textielindustrie. De rode kleurstof werd verkregen door verwerking in meekrapstoof. Reeds in 1826 werd de werkzame kleurstof, alizarine, ontdekt door de Fransen Jean-Pierre Robiquet en Jean-Jacques Colin. Op basis hiervan werd in 1828 octrooi verleend op een proces waarbij men een 3 tot 3,5 maal sterkere kleurstof uit meekrapwortel kon verkrijgen, die bovendien constanter van kwaliteit was. Dit werd garancine genoemd. De kleurkracht van 1 kg alizarine kwam overeen met die van 35 kg garancine, ofwel 100 kg meekrap. Alizarine was moeilijk uit meekrap te vervaardigen, maar garancineproductie bleek mogelijk. Het Franse product beconcurreerde de Nederlandse meekrapindustrie, die geconcentreerd was op de Zuid-Hollandse en Zeeuwse eilanden.

Het meekrappoeder werd gekookt met water en geconcentreerd zwavelzuur. Per 100 kg meekrap was 20 tot 50 kg geconcentreerd zwavelzuur nodig. De te verwijderen bestanddelen losten in het zuur op en het geheel werd gefiltreerd door wollen doeken. Het residu bevatte de garancine. Dit werd met water uitgewassen om het zuur te verwijderen. Hierna werd het gedroogd, eerst via persen, daarna in de droogkamer (eest) met behulp van hitte. Uiteindelijk werd het poeder gezuiverd.

Het afgewerkte zwavelzuur werd geloosd op het oppervlaktewater. Soms werd, ter neutralisatie, krijt toegevoegd. De emissie van zwavelwaterstof in de stilstaande wateren vormde een ernstig milieuprobleem.

Aangezien er een verhoogde vraag naar geconcentreerd zwavelzuur ontstond werden speciaal voor dit doel zwavelzuurfabrieken opgericht, zoals die van "Wolvekamp & De Bruyn" (1854) te Rotterdam.

De eerste Nederlandse garancinefabriek verscheen in 1846. Dit was "P. Ouwerkerk & Comp." te Rotterdam, welke ook een stoommachine bezat. De tweede werd in 1847 te Zierikzee gesticht door "Johan Hendrik Ochtman", een apotheker.

In 1868 werd door Carl Graebe en Carl Liebermann ontdekt hoe men op synthetische wijze de belangrijkste werkzwame kleurstof uit meekrap, alizarine, uit antraceen (een bestanddeel van steenkoolteer) kon vervaardigen. Tussen 1872 en 1877 daalde de prijs van alizarine en geleidelijk aan sloten de garancinefabrieken.



</doc>
<doc id="2052020" url="https://nl.wikipedia.org/wiki?curid=2052020" title="Amotivationeel syndroom">
Amotivationeel syndroom

Het amotivationeel sydroom is een verzamelnaam voor een reeks vergelijkbare symptomen die worden waargenomen bij frequente gebruikers van cannabis, of bij personen die deze drug al op jonge leeftijd gebruiken.

Het amotivationeel syndroom omvat een afname in drijfveren, ambitie, communicerend vermogen en vermogen om complexe plannen uit te voeren, en dit gaat gepaard met het optreden van verveling, apathie, verminderd concentratievermogen, slecht beoordelingsvermogen, introvertheid en een progressief verlies van inzicht. Vaak worden naast deze symptomen ook een gewichtstoename en een verminderde zelfzorg waargenomen. Binnen twee tot vier weken nadat met het gebruik van cannabis wordt gestopt, worden de genoemde functies weer normaal. 

Laboratoriumonderzoeken hebben geen bewijs voor een oorzakelijk verband tussen het "amotivationeel syndroom" en cannabis kunnen aantonen.


</doc>
<doc id="2052049" url="https://nl.wikipedia.org/wiki?curid=2052049" title="Theophile Godfraind">
Theophile Godfraind

Theophile Godfraind (18 februari 1931) is een Belgische farmacoloog.
Hij is internationaal gekend en was van 1994 tot 1998 voorzitter van de IUPHAR.

Godfraind haalde zijn kandidatuur met grote onderscheiding aan de Vrije Universiteit Brussel.
Vervolgens ging hij voor zijn licentie naar de Katholieke Universiteit Leuven en haalde daar in 1955 zijn diploma. Hij doctoreerde verder en haalde dit in 1958 om vervolgens aan het Instituut voor Tropische Geneeskunde te Antwerpen een eenjarige opleiding te volgen die hij eveneens in 1958 behaalde.

Hij verhuisde naar de republiek Congo in 1958 en gaf er aan de Universiteit Lovanium (Kinshasa) farmacologie tot 1964.

In 1964 keerde hij naar België terug om er Hoofd van de faculteit farmacie te worden van 1964 tot 1996 aan de Katholieke Universiteit Leuven waar hij ook doceerde.
Vanaf 1966 werd hij daar hoogleraar.

In diezelfde periode was hij af en toe gastprof in de volgende universiteiten: Parijs (1964, 1970 en 1973), Parijs-Zuid (1973, 1974, 1977 en 1979) Nijmegen (1973), Zürich (1974), Universiteit Louis Pasteur te Straatsburg (1974), Antwerpen (1974), Toulouse (1978 en 1979), Christian Albrechts Universiteit te Kiel (1980), Cambridge (1987), Nancy (1990, 1991 en 1992), Bratislava (1996, 1997, 1998, 1999, 2000 en 2001), Rio de Janeiro (1999), Shanghai.

Ondertussen was hij vanaf 1966 ook Hoofd van de onderzoeksafdeling, experimentele farmacologie, aan de Leuvense universiteit.
Hierdoor werd hij in 1971 verkozen tot secretaris-generaal van de Belgische vereniging voor klinische en experimentele fysiologie en farmacologie.
Daarnaast zetelde hij ook vanaf 1976 als lid van de medische ethische commissie van het Nationaal Fonds voor Wetenschappelijk Onderzoek.

Van 1983 tot 1994 was hij tevens voorzitter van het centrum voor bio-ethische studie.

Hij was ook adviseur van de Wereldgezondheidsorganisatie in 1985 en 1986.

Van 1987 tot 1994 werd hij dan secretaris-generaal van de Internationale unie van Farmacie) om dan vanaf 1994 tot 1998 daar de rol van voorzitter op te nemen.

Momenteel is hij coördinator van het onderzoek in experimentele farmacologie in de Comenius Universiteit te Bratislava.
Hij is ook nog steeds voorzitter en stichter van het Belgisch college voor Farmaceutische geneeskunde te Brussel.

Vanaf 1996 werd hij professor-emeritus.

Hij heeft meerdere publicaties op zijn naam staan. 




</doc>
<doc id="2052050" url="https://nl.wikipedia.org/wiki?curid=2052050" title="PMDTA">
PMDTA

PMDTA (IUPAC-naam: N,N,N',N",N"-pentamethyldi-ethyleentriamine) is een organische verbinding met als brutoformule CHN. PMDTA is een basisch, groot en flexibel tridentaal ligand, dat veel wordt toegepast in de organolithiumchemie.

PMDTA wordt bereid door het methyleren van di-ethyleentriamine met formaldehyde en mierenzuur.

In tegenstelling tot di-ethyleentriamine (DETA) zijn in PMDTA alle aminefuncties tertiair. Beide verbindingen zijn tridentaat liganden die bij complexvorming 2 vijfringen opleveren. De mogelijkheid om via een σ-binding elektronen te leveren voor de te vormen complexbinding is bij het vormen met complexen met Cu voor DETA groter dan voor PMDTA. Beide liganden kunnen metaalcomplexen vormen waarbij de stikstofatomen coplanair zijn (in een vlak liggen met) het centrale atoom.

Alkyllithiumverbindingen als "n"-butyllithium worden toegepast bij het deprotoneren van zwakke zuren. In de vorm waarin deze reagentia worden verkocht (oplossingen in alkanen) vormen de "n"-butyllithiummoleculen clusters die minder reactief zijn dan de door een Lewisbase (waaronder amines) opengebroken clusters. Amines binden sterk met lithium, maar moeten wel tertiair zijn om te voorkomen dat waterstofatomen op stikstof aan het amine onttrokken worden, zoals bijvoorbeeld bij de vorming van LDA. Standaard wordt het tertiaire amine TMEDA gebruikt voor het openbreken van de clusters. TMEDA is een bidentaat ligand. PMDTA reageert analoog, maar als tridentaat bindt PMDTA sterker aan lithium. In tegenstelling tot TMEDA vormt PMDTA monomere complexen met organolithiumverbindingen. Beide amines hebben effect op de stereochemie van de metallatie.

In de PMDTA-"n"-butyllithium-adducten is de binding tussen koolstof en lithium sterk gepolariseerd, waardoor de basesterkte van de butylgroep toeneemt.

Het effect van PMDTA op lithiumanilide illustreert het vermogen van PMDTA als complexvormer. In dat complex vormen de drie Li-ionen een vrijwel rechte lijn. De lithiumionen zijn drie-, vier-, en vijfvoudig gecoördineerd. Het centrale lithiumion heeft coördinatiegetal 3 en is niet gebonden aan PMDTA. Eén van de eindstandige lithiumionen staat in een vervormde tetraëder in een N-gecoördineerde ruimte. Het andere eindstandige lithiumion heeft coördinatiegetal 5.

PMDTA vormt vaak, door de ruimtelijke eisen die de methylgroepen stellen, complexen met coördinatiegetal 5. PMDTA is in staat ongebruikelijke kationen te stabiliseren, zoals aluminium, [HAl(PMDTA)][AlH], dat ontstaat in de reactie tussen HAlNMe en PMDTA.



</doc>
<doc id="2052283" url="https://nl.wikipedia.org/wiki?curid=2052283" title="Aurine">
Aurine

Aurine is een organische verbinding die valt onder de klasse van triarylmethaankleurstoffen. De zuivere stof vormt rode tot oranje kristallen, die slecht oplossen in water.

Aurine kan bereid worden door fenol, oxaalzuur en enkele druppels zwavelzuur te verhitten:

Onder invloed van zwavelzuur ontstaat koolstofdioxide, dat vervolgens met het fenol reageert. Fenol wordt waarschijnlijk gekoppeld middels een elektrofiele aromatische substitutie.

Een sterk verdunde oplossing ervan in water kleurt in neutraal en zuur milieu sterk geel. Een basische oplossing is donkerrood-roze gekleurd. Het kleurverschil wordt veroorzaakt doordat in een basisch milieu de fenolische groepen worden gedeprotoneerd tot fenolische anionen, waardoor de lichtbreking sterk verandert. De negatieve lading van de gedeprotoneerde fenolgroepen raakt gedelokaliseerd in het aromatische systeem, hetgeen een verschil in absorbantie van zichtbaar licht tot gevolg heeft. In een zeer zuur millieu vindt er ook structuurverranding plaats, de keton groep raakt geprotoneerd en gaat over in zijn enolvorm. Hierdoor wordt ook de derde ring aromatisch, maar wordt het centrale koolstofatoom positief geladen.

Aurine vertoont een maximale absorbantie bij een golflengte van 482 nm.

Door het gedrag van de stof bij verschillende zuurtegraden, kan aurine aangewend worden als pH-indicator. De kleuromslag grijpt plaats in het gebied tussen pH 5,0 en 6,8.

Het natriumzout van aurine wordt gebruikt als kleurstof voor papier en tapijten.



</doc>
<doc id="2052653" url="https://nl.wikipedia.org/wiki?curid=2052653" title="Frans van Knapen">
Frans van Knapen

Frans van Knapen (Amersfoort, 15 december 1948) is een Nederlands diergeneeskundige en hoogleraar.

Van Knapen studeerde vanaf 1966 diergeneeskunde aan de Rijksuniversiteit Utrecht. In 1971 deed hij doctoraal examen en in 1973 legde hij het examen tot dierenarts af. Gedurende de twee jaar die daarop volgden was hij werkzaam als vrijgevestigd dierenarts. Eind 1974 trad hij in dienst bij het Rijksinstituut voor Volksgezondheid en Milieu (RIVM). Hier was hij werkzaam bij het laboratorium voor pathologie, meer in het bijzonder bij de afdeling parasitologie. Hier hield hij zich vooral bezig met zoönosen, infectieziekten die kunnen worden overgedragen van dier op mens. Van Knapen promoveerde in 1984 aan de Universiteit van Amsterdam in de geneeskunde op het proefschrift "Immunodiagnosis of Toxoplasmosis". Binnen het RIVM gaf hij vervolgens leiding aan het laboratorium voor parasitologie en mycologie.

In 1993 werd hij hoogleraar aan de Universiteit Utrecht, met als leeropdracht "Epidemiologie van Parasitaire Zoönosen". Twee jaar later kreeg hij bij de faculteit diergeneeskunde de leeropdracht "Levensmiddelenhygiëne en Veterinaire
Volksgezondheid".

Van Knapen is lid van de Raad van Advies van de Nederlandse Voedsel- en Warenautoriteit, en van verschillende nationale en internationale commissies en verenigingen op het gebied van parasitologie en veterinaire volksgezondheid.


</doc>
<doc id="2052787" url="https://nl.wikipedia.org/wiki?curid=2052787" title="Foetaal alcoholsyndroom">
Foetaal alcoholsyndroom

Het foetaal alcoholsyndroom, of afgekort FAS, is een aangeboren aandoening bij mensen met als oorzaak een te grote of regelmatige opname van alcohol tijdens de zwangerschap, wanneer de baby zich in de foetale fase bevindt. Er is geen genezing van deze aandoening mogelijk.

Een éénmalig excessief gebruik van drank kan al grote effecten op de foetus veroorzaken. Maar ook kleine hoeveelheden alcohol kunnen effect hebben op de ongeboren baby. Er zijn afwijkingen geconstateerd bij minder dan 1 glas per week. De aandoening kan ook ontstaan als de vrouw vóór de zwangerschap te veel alcohol gebruikt. Het is niet bekend waar de grens ligt, maar het risico op het syndroom is het grootst gedurende de eerste maanden. Het verdient de voorkeur geheel geen alcohol te gebruiken tijdens de zwangerschap.

De alcohol die de moeder gebruikt komt in haar bloedsomloop en wordt via de placenta doorgegeven aan de baby. Een volwassene kan alcohol afbreken, maar de baby kan dat niet. Doordat bovendien de hersenen en het centrale zenuwstelsel volop in ontwikkeling zijn, is de baby tijdens de zwangerschap extra gevoelig voor het giftige effect van alcohol. 

Het syndroom leidt bij 70 procent van de zwangerschappen tot een miskraam.

Een kind met FAS zal psychische en lichamelijke aandoeningen opbouwen tijdens de zwangerschap, die na de geboorte niet meer weg gaan. FAS is een van de belangrijkste redenen van de onderontwikkeling van de hersenen.

Een baby met FAS vertoont de volgende symptomen hieronder direct na de geboorte:

Als een baby slechts enkele van deze symptomen heeft, wordt gesproken van een "foetal alcohol spectrumstoornis".


Er bestaat geen test om tijdens de zwangerschap te bepalen of de baby beschadigd is door het alcoholgebruik van de moeder.


</doc>
<doc id="2052804" url="https://nl.wikipedia.org/wiki?curid=2052804" title="Mepschengasthuis">
Mepschengasthuis

Het Mepschengasthuis (ook "Sint-Annengasthuis" genoemd) is een gasthuis in de Oude Kijk in 't Jatstraat in de stad Groningen.

Het gasthuis werd op 24 september 1479 gesticht door Syerd Lewe (ook wel "de Mepsche" en "Meyma" genoemd), weduwe van Otto ter Hansouwe, burgemeester van Groningen. Zij woonde in het Hinckaertshuis, dat direct naast het gasthuis staat. Het gasthuis werd gesticht ter ere van de heilige Anna, de moeder van Maria. Het gasthuis werd daarom ook "Sint-Annengasthuis" genoemd.

Het huis was bedoeld voor de opname van vijftien personen, later werd dit aantal teruggebracht naar twaalf en vervolgens naar acht personen. Syerd zelf was de eerste voogdes. Na haar dood werd het gasthuis beheerd door de vicaris van de door Syerd gestichte vicarie in de Der Aa-kerk. Deze vicaris diende van zijn handelen rekening en verantwoording af te leggen aan een college gevormd door twee Groninger burgemeesters, de pastoor van de kerk en de oudste erfgenaam van Syerd in Groningen. Daarboven stond het oppertoezicht door de burgemeesters en de raad gezamenlijk. Aan de erfgenamen van Syerd, leden van de familie De Mepsche, dankt het huis zijn naam als "Mepschengasthuis". Na de reductie van Groningen in 1594 werden de voogden door burgemeesters en raad benoemd. De erfvoogdij bleef in handen van leden van de familie De Mepsche en ging na vererving op "Coenders van Huizinge" en "Storm van 's-Gravesande". In 1843 kwam er een einde aan de erfvoogdij, waarover echter nog wel processen door familieleden tegen het stadsbestuur werden gevoerd.

Het gasthuis werd in 1786 gerenoveerd onder verantwoordelijkheid van de erfvoogdes Johanna Juliana Coenders van Huizinge (1731-1817), gehuwd met Jacob Charles Storm van 's-Gravesande.

In 1982 werden er nieuwe statuten voor het gasthuis door de rechtbank opgesteld. De gemeente heeft inmiddels afgezien van het recht op benoeming van bestuursleden. De stichting heeft tot doel het in stand houden van het gasthuis en verhuurt kamers aan alleenstaande vrouwen.


</doc>
<doc id="2052959" url="https://nl.wikipedia.org/wiki?curid=2052959" title="Juffer Tette Alberdagasthuis">
Juffer Tette Alberdagasthuis

Het Juffer Tette Alberdagasthuis (ook kortweg "Tette Alberdagasthuis" is een gasthuis in de stad Groningen. Het huidige "hofje" staat aan het Nieuwe Kerkhof en dateert uit 1778.

Juffer Tette Alberda, een telg uit een Ommelander geslacht, stichtte in 1658 een gasthuis voor zes "oude vrouwen" in twee panden aan de Nieuwe Boteringestraat. Zij bewoonde zelf een huis aan die straat, het gasthuis werd gesticht in de twee belendende panden.

In 1778 verhuisde het gasthuis naar het huidige pand. De voogdij over het gasthuis is nog steeds in handen van nazaten van Juffer Tette.


</doc>
<doc id="2052996" url="https://nl.wikipedia.org/wiki?curid=2052996" title="Juffer Margarethagasthuis">
Juffer Margarethagasthuis

Het Juffer Margarethagasthuis is een gasthuis in de Haddingestraat in de stad Groningen. Het "hofje" dateert uit 1858 en is vernoemd naar Margaretha Muller, een dochter van een van de rentmeesters van de Lutherse kerk.

Al in het begin van de zeventiende eeuw zijn er Lutheranen in Groningen. Zij krijgen dan nog geen vrijheid om hun eigen diensten te houden. In de Kostersgang hebben de Lutheranen een schuilkerk waar een aantal malen per jaar een predikant uit Oost-Friesland voorgaat. In 1658 krijgt de gemeente een eigen predikant, die echter in 1664 door het stadsbestuur de stad uit wordt gezet.

Bij het Gronings Ontzet in 1672 spelen Duitse troepen een belangrijke rol in de verdediging van de stad. Dat is een voorname reden om de Lutheranen toestemming te geven een eigen kerkgebouw te stichten. Het toelaten van die kerk impliceerde echter ook dat de Lutherse gemeenschap zelf verantwoordelijk werd voor de zorg voor de eigen hulpbehoevenden.

Voor het kerkgebouw, dat oorspronkelijk op een binnenterrein was gebouwd, werd in twee huizen aan de Haddingestraat in de achttiende eeuw een weeshuis gesticht. Het weeshuis verloor in de negentiende eeuw zijn functie en werd deels gesloopt. In het resterende deel en in nieuwbouw achter het voormalige weeshuis werd in 1856 het gasthuis gevestigd.


</doc>
<doc id="2053207" url="https://nl.wikipedia.org/wiki?curid=2053207" title="Geleidepaard">
Geleidepaard

Een geleidepaard is een miniatuurpaard of pony, die getraind is om blinde en slechtziende mensen te begeleiden. Het betreft een experiment voor mensen die geen geleidehond willen of kunnen aanschaffen.

Het gebruik van geleidepaarden als alternatief voor geleidehonden begon in 1999 in de Verenigde Staten. De paarden zijn nog vooral voor mensen die in landelijke gebieden wonen. In de Verenigde Staten worden geleidepaarden opgeleid door de Guide Horse Foundation.

Geleidepaarden hebben enkele voordelen ten opzichte van geleidehonden. Allereerst worden paarden gemiddeld ouder dan honden; een miniatuurpaard kan tot 30 jaar oud worden. Bovendien zijn ze geschikter voor mensen met een fobie of allergie voor honden. Ook voor moslims, die honden als onreine dieren beschouwen, kan een paard een geschikt alternatief zijn.

Een nadeel van geleidepaarden is volgens tegenstanders dat ze zich minder goed dan geleidehonden kunnen aanpassen aan verschillende omstandigheden, het blijft een vluchtdier. Daar waar een hond binnenshuis kan worden gehouden, moet een paard meestal buitenshuis gehouden worden. Geleidepaarden hebben altijd een plek nodig om te verblijven en zich te kunnen ontspannen als ze niet aan het werk zijn. Verder is het voor geleidepaarden vaak lastiger om hun eigenaar te vergezellen in het openbaar vervoer.



</doc>
<doc id="2053385" url="https://nl.wikipedia.org/wiki?curid=2053385" title="Urologieverpleegkundige">
Urologieverpleegkundige

Een urologieverpleegkundige is een verpleegkundige met een vervolgopleiding die patiënten met urologische aandoeningen begeleidt.

Een urologieverpleegkundige begeleidt patiënten en geeft voorlichting aan patiënten over urologische ziektebeelden, medicatie, onderzoeken en de behandeling. Hierbij wordt goed samengewerkt met de uroloog. De Uroloog zal een patiënt meestal ook doorverwijzen naar een urologieverpleegkundige wanneer deze bijvoorbeeld geopereerd wordt aan de urinewegen of wanneer een patiënt met een blaaskatheter naar huis gaat. Een patiënt wordt ook naar een urologieverpleegkundige gestuurd wanneer deze aan moet leren zichzelf thuis te katheteriseren.

Een urologiverpleegkundige neemt soms ook een stukje over van de seksuoloog als het gaat om bijvoorbeeld erectiestoornissen t.g.v. een operatie aan de penis.

Patiënten met een urostoma gaan meestal langs een stomaverpleegkundige. Een urologieverpleegkundige moet desondanks deze patiëntencategorie wel kunnen begeleiden.

Tot slot is een urologieverpleegkundige meestal niet aan het bed van een patiënt op de verpleegafdeling te vinden. Hooguit om de patiënt en familie voor te lichten. Een urologieverpleegkundige heeft namelijk zijn eigen spreekkamer op de polikliniek.

Na het behalen van het diploma verpleegkunde kan men een opleiding tot urologieverpleegkundige gaan volgen.


</doc>
<doc id="2054445" url="https://nl.wikipedia.org/wiki?curid=2054445" title="Marie-France Hirigoyen">
Marie-France Hirigoyen

Marie-France Hirigoyen (Frankrijk, 1949) is psychiater, psychoanalytica en psychotherapeute gespecialiseerd in mobbing, een vorm van pesten. Haar interesse in stress leidde haar midden jaren tachtig naar de victimologie, een tak van de criminologie. Later verlegde zij haar aandacht naar werkgerelateerde stress, veroorzaakt door mobbing. Volgens Hirigoyen kun je "iemand met alleen maar woorden, blikken of insinuaties doden: we noemen dit pervers geweld of intimidatie."

Van haar boek "Le Harcèlement Moral" (1998), werden in haar geboorteland 450.000 exemplaren verkocht. Haar publicaties zijn vertaald en verkocht in 24 andere landen.




</doc>
<doc id="2055597" url="https://nl.wikipedia.org/wiki?curid=2055597" title="Glucose-6-fosfaatdehydrogenase">
Glucose-6-fosfaatdehydrogenase

Glucose-6-fosfaatdehydrogenase (G6PD) is een enzym dat aanwezig is in de rode bloedcellen. Het katalyseert de belangrijkste reactie in de hexosemonofosfaatshunt, een zijtak van de glycolyse, waarin NADPH gevormd wordt. Deze reducerende verbinding is nodig bij de glutathioncyclus, die van vitaal belang is voor de erytrocyt (rode bloedcel) als verdediging tegen oxidatieve stress. Zonder goed werkend en stabiel G6PD komt de rode bloedcel energie tekort. Dan kan het hemoglobine geen zuurstof meer transporteren wat resulteert in hemolyse door oxidatieve stress.

Een tekort aan G6PD kan leiden tot een aanhoudende vorm van geelzucht bij een pasgeborene. Ook kan het leiden tot bloedarmoede als gevolg van plotselinge heftige afbraak van rode bloedcellen. Dit kan uitgelokt worden door het gebruik van bepaalde medicijnen of voedingsmiddelen (bijvoorbeeld tuinbonen, dit wordt favisme genoemd).

"G6PD-activiteit verlaagd"

"G6PD-activiteit verhoogd"


</doc>
<doc id="2056457" url="https://nl.wikipedia.org/wiki?curid=2056457" title="Beenmergonderzoek">
Beenmergonderzoek

Zoals de naam al aangeeft wordt beenmergonderzoek gedaan op beenmerg.
Beenmerg bevindt zich in de beenderen die een sponsachtige structuur hebben. In het beenmerg bevinden zich allerlei typen cellen die voornamelijk als voorlopercellen of stamcellen van de verschillende bloedcellen kunnen worden gezien.
Vanuit deze jonge stamcellen die zich voornamelijk in het sponzige been bevinden ontwikkelen, of differentiëren, zich specifieke cellen die naarmate ze ouder of rijper worden aan de bloedcirculatie worden afgegeven.
De vorming van bloedcellen wordt hematopoëse genoemd.
Gedurende de neonatale periode omvat de hematopoëtische activiteit bijna het gehele sponsachtige bot. Bij het vorderen van de leeftijd neemt deze activiteit langzaam af en trekt zich terug in vooral de platte beenderen. In de niet-actieve gebieden blijft dan vetmerg achter.
Als er door omstandigheden een verhoogde bloedcelaanmaak nodig is dan kan zich de activiteit weer uitbreiden over het gehele skelet en zelfs op plaatsen actief worden waar het van oorsprong niet voorkomt (extramedullaire expansie).

Beenmergonderzoek wordt vaak aangevraagd bij:

Beenmerg wordt verkregen met een zogenaamde beenmergpunctie. Hiervoor wordt het sponsachtige bot door middel van een holle naald aangeprikt. Hiervoor wordt de huid en beenvlies eerst plaatselijk verdoofd.
Als de holle naald geplaatst is wordt met een spuit het beenmerg opgezogen. Het botkolommetje dat in de holle naald aanwezig is kan eventueel gebruikt worden als botbiopt.
De beste plaats om het bot aan te prikken is de bovenste bekkenkam (Spina Illiaca Posterior Superior), soms wordt ook het borstbeen (sternum) gekozen.
Het opgezogen materiaal is een mengsel van bloed en beenmergbrokjes en dient zo snel mogelijk ontstold te worden waarna preparaten gemaakt kunnen worden waarop verschillende beenmergkleuringen worden uitgevoerd.
Daarnaast kan met het ontstolde materiaal een immunofenotypering gedaan worden met behulp van flowcytometrie of cytogenetisch onderzoek.



</doc>
<doc id="2056595" url="https://nl.wikipedia.org/wiki?curid=2056595" title="Bristol-stoelgangschaal">
Bristol-stoelgangschaal

De Bristol Stoelgangschaal of Bristol Stoelgangkaart is een medisch hulpmiddel ontworpen om de vorm van menselijke ontlasting te categoriseren in zeven categorieën. De schaal die in het Verenigd Koninkrijk ook wel de "Meyers Scale" wordt genoemd, is ontwikkeld door Heaton aan de Universiteit van Bristol en is voor het eerst gepubliceerd in de "Scandinavian Journal of Gastroenterology" in 1997. De vorm van de ontlasting hangt af van de tijd dat die in de darmen is geweest.

De zeven types van ontlasting zijn:


Types 1 en 2 wijzen op constipatie, 3 en 4 zijn de "ideale uitscheidingtypes" vooral de laatste, omdat ze het makkelijkst uit te scheiden zijn, en 5–7 neigen naar diarree.


</doc>
<doc id="2056733" url="https://nl.wikipedia.org/wiki?curid=2056733" title="Gênante Lijven">
Gênante Lijven

Gênante Lijven (Engels: "Embarrassing Bodies" of "Embarrassing Illnesses"), is een Brits televisieprogramma. In het programma worden er gênante, opvallende en schokkende aandoeningen behandeld.

Het team van doktoren, bestaande uit Christian Jessen, Pixie McKenna, James Russell, Priya Manickavasagar en Dawn Harper, helpt de patiënten door ze na het stellen van een diagnose door te sturen naar een specialist of apotheek.

Het programma heeft diverse varianten als "Gênante Lijven: Kids en Gênante Lijven: Tieners". In het Verenigd Koninkrijk is het programma te zien als "Embarrassing Bodies" op Channel 4. In Nederland wordt het onder de naam "Gênante Lijven" uitgezonden op RTL 5.

In het Verenigd Koninkrijk wordt "Embarrassing Bodies" sinds 2007 gemaakt door Maverick Television. Eind 2011 is er een geheel onafhankelijke Nederlandstalige spin-off van dit programma begonnen, "Dit is mijn lijf" en wordt uitgezonden op RTL4. Het programma wordt gepresenteerd door een mannelijke en vrouwelijke arts die met hun mobiele spreekkamer diverse plaatsen in Nederland een bezoek brengen. In 2012 is ook op VTM een gelijkaardig Vlaams programma te zien, namelijk Het Spreekuur.




</doc>
<doc id="2056790" url="https://nl.wikipedia.org/wiki?curid=2056790" title="Coloncareverpleegkundige">
Coloncareverpleegkundige

Een coloncareverpleegkundige is een verpleegkundige met een vervolgopleiding die patiënten met dikkedarmkanker begeleidt.

Een coloncareverpleegkundige begeleidt patiënten met, waarbij dikke darmkanker gediagnosticeerd en licht deze patiënten voor over de aandoening, medicatie en behandeling. De coloncareverpleegkundige werkt hiervoor nauw samen met de MDL-arts, internist, oncoloog en chirurg.

Een coloncareverpleegkundige heeft een eigen spreekkamer op de polikliniek en zal dus alleen op de verpleegafdeling te vinden zijn om een opgenomen patiënt voor te lichten.

Na het behalen van het diploma verpleegkunde kan een hbo-opleiding tot coloncareverpleegkundige worden gevolgd.


</doc>
<doc id="2057490" url="https://nl.wikipedia.org/wiki?curid=2057490" title="Sulbactam">
Sulbactam

Sulbactam is een molecule dat gegeven wordt in combinatie met bètalactamantibiotica. Het inhibeert het enzym betalactamase, dat door bacteriën geproduceerd wordt om betalactamantibiotica af te breken.

Sulbactam kan betalactamase inhiberen door irreversiebel aan het enzym te binden. Hierdoor wordt de actieve plaats van het enzym bezet, waardoor het niet meer met de lactamantibiotica kan interageren.

Sulbactam kan niet reageren met bepaalde cephalosporines.

Het wordt vaak gebruikt in combinatie met cefoperazone en ampicilline.

De molecule bezit ook antibacteriële activiteit op zichzelf, maar deze is vaak te zwak om van enig klinisch belang te zijn.



</doc>
<doc id="2059758" url="https://nl.wikipedia.org/wiki?curid=2059758" title="Buprenorfine">
Buprenorfine

Buprenorfine is een opioïde en een agonist/antagonist van de de μ-receptoren in de hersenen. Het wordt gebruikt als krachtige narcotische pijnstiller. 

Omdat buprenorfine in tegenstelling tot de meeste opiaten geen afhankelijkheid of tolerantie teweegbrengt kan het ook gebruikt worden als substitutiebehandeling bij verslaving aan opiaten zoals heroine. Buprenorfine wordt als alternatief voor methadon gezien, omdat verslaafden de ontwenning als gemakkelijker ervaren. 

Bij gebruik van buprenorfine zou heroïne geen effect meer hebben omdat buprenorfine de opiaatgevoelige receptoren blokkeert. 


</doc>
<doc id="2060137" url="https://nl.wikipedia.org/wiki?curid=2060137" title="Kaal breukkruid">
Kaal breukkruid

Kaal breukkruid ("Herniaria glabra"), vaak simpelweg breukkruid genaamd, is een relatief zeldzaam plantje dat behoort tot de anjerfamilie ("Caryophyllaceae").

Breukkruid is een geelgroen plantje met ronde polletjes en vertakte stengels die dicht tegen de grond aanliggen. Het heeft gladde met fijne haartjes bezette blaadjes en erg kleine witte bloemen die in een dichte tros groeien in de oksels van de bladeren. Het wordt 5 tot 15 cm hoog en bloeit van juni tot oktober.

Het plantje werd vroeger vaak gebruikt, zoals de naam reeds doet vermoeden, voor de behandeling van hernia's. Daarnaast werd het gebruikt tegen waterzucht en om de nieren te activeren.


</doc>
<doc id="2060174" url="https://nl.wikipedia.org/wiki?curid=2060174" title="Papegaaienkruid">
Papegaaienkruid

Papegaaienkruid ("Amaranthus retroflexus") is een eenjarige plant uit de amarantenfamilie ("Amaranthaceae"). Deze van oorsprong Noord-Amerikaanse plant werd in de 18de eeuw naar Europa gebracht.

De plant wordt 20 tot 100 cm hoog en heeft een vrij dikke, gegroefde, dicht behaarde, ruwe, rechtopgaande, aan de voet roodachtige stengel met korte haartjes. De 5 - 15 cm lange, 1 - 7 cm brede elliptische bladeren hebben de grootste breedte iets onder het midden. De nerven aan de onderkant van het blad zijn bezet met haren.

De eenhuizige plant bloeit van juli tot in oktober met eenslachtige, 2 -3 mm grote witachtig-groenige bloempjes die in een dichte, dikke, onbebladerde pluim staan. De bloemen hebben vijf, smal spatelvormige, stomp met een korte spits, 2,5 - 3,5 lange bloemdekbladen, die meestal langer zijn dan de vrucht. De vrouwelijke bloemen hebben drie stempels. Aan de top van de bloeiwijze staan enkele mannelijke bloemen, die 4- 5 meeldraden hebben. De 3 - 6 mm lange schutblaadjes zijn stijf en prikkerig. 

De afgeplat eivormige, 1,5 - 2,5 mm grote vrucht is een eenzadig, regelmatig openspringend (dehiscent) nootje. De zwarte tot donkerbruine, eivormige, 1 - 1,3 mm grote zaden zijn glad en glanzend. In optimale omstandigheden kan de plant honderdduizenden zaden produceren die zich makkelijk verspreiden via water en wind.

De plant komt voor op droge, matig voedselrijk grond langs wegen en spoorwegen, op land- en tuinbouwakkers en op rivieroevers.

Papegaaiekruid werd door verschillende Indianenstammen gebruikt als voedsel en voor medische doeleinden.

In de Indiase deelstaat Kerala worden de fijngesneden bladeren gebruikt voor het gerecht thoran in combinatie met chilipepers, look, kokosnoot en andere ingrediënten.




</doc>
<doc id="2060190" url="https://nl.wikipedia.org/wiki?curid=2060190" title="Methylendioxypyrovaleron">
Methylendioxypyrovaleron

Methylendioxypyrovaleron (MDPV) is een stimulerende en entactogene drug die van de fenylethylamine-, amfetamine-, en cathinonegroep is afgeleid. MDPV is een designerdrug die vanaf ongeveer 2008 op de markt is.

MDPV is een psychostimulans die een milde euforie en lichte energieboost veroorzaakt.

Methylendioxypyrovaleron is in Nederland sinds 1 juli 2015 opgenomen op lijst I van de Opiumwet. In Denemarken en Zweden staat MDPV eveneens op de opiumlijst. Door de structurele overeenkomsten met andere drugs, zoals MDMA en MDMC is het mogelijk dat MDPV ook elders onder een analoge wet valt, zoals zeer waarschijnlijk het geval zal zijn in de VS.



</doc>
<doc id="2060215" url="https://nl.wikipedia.org/wiki?curid=2060215" title="Moederkruid">
Moederkruid

Moederkruid ("Tanacetum parthenium") is een geregeld verwilderd aan te treffen cultuurplant uit de composietenfamilie ("compositae" of "Asteraceae"). Ze heeft een karakteristieke sterke geur.

De plant, die een hoogte van 30 tot 60 cm kan bereiken, heeft veelvuldig vertakte stengels die dicht bebladerd zijn. Moederkruid heeft opvallend zachte ingesneden bladeren en bloemen die in groepjes in korfvorm groeien aan de stengeltop. De bloeitijd strekt zich uit van juni tot eind augustus. Ze overwintert met knoppen op of net iets onder de grond.

Moederkruid groeide oorspronkelijk op de Balkan, in de Kaukasus en Anatolië. De soort raakte als voor medicinale doeleinden gekweekte plant over een groot deel van de wereld verspreid. Door verwildering is de plant in ook in West-Europese flora ingeburgerd. De Moederkruid heeft hier een voorkeur voor ruderale plaatsen waar door dierlijke mest een hoog ammoniakgehalte in de bodem aanwezig is. In steden is dat bijvoorbeeld langs randen van stoepen. Ook in wegbermen, tuinen en andere stenige plaatsen kan de soort zich vestigen.

De plant vond al in de Oudheid heelkundige toepassingen. Ze werd gebruikt om weeën op te wekken en tegen kraamvrouwenkoorts. In kruidentuinen wordt ze nog gekweekt als koortswerend middel en als middel tegen migraine.



</doc>
<doc id="2060233" url="https://nl.wikipedia.org/wiki?curid=2060233" title="Late stekelnoot">
Late stekelnoot

De late stekelnoot ("Xanthium strumarium") is een plant in de composietenfamilie ("Compositae") en is afkomstig uit de warme gebieden van Europa en Azië.

De plant, die een hoogte van 30 tot 120 cm kan bereiken, heeft verschillende vertakkingen met gelobde bladeren en zowel mannelijke als vrouwelijke bloemhoofdjes. De eivormige stamperbloemetjes bevinden zich onderaan de stengel in de oksels van de brede bladeren. De kogelvormige meeldraadbloemetjes daarentegen vormen zich in korfjes bovenaan de stengel. De late stekelnoot bloeit van juli tot eind september.

Het bovenste deel van de plant wordt in de volksgeneeskunde als bloedstelpend en ontsmettend middel gebruikt. 



</doc>
<doc id="2060714" url="https://nl.wikipedia.org/wiki?curid=2060714" title="Grote pimpernel">
Grote pimpernel

De grote pimpernel ("Sanguisorba officinalis", synoniem: "Poterium officinale") is een plant die behoort tot de rozenfamilie ("Rosaceae").

Deze plant, die een hoogte kan bereiken van 30 tot 120 cm, schiet op uit dikke vertakte ondergrondse stengels. Hij vormt een rozet van maximaal 14 blaadjes, waaruit verschillende bloemstelen opschieten met bolvormige bloemhoofden die in de loop van de bloei uitgroeien tot langwerpige donkerrode aren zonder kroonblaadjes.

Grote Pimpernel bloeit van juni tot september. Hij komt in grote delen van Europa voor in vochtige graslanden met vooral een kleiachtige ondergrond. In Nederland is de soort vrij zeldzaam in Midden-Brabant, Midden-Limburg, Noordwest-Overijssel en langs de Overijsselse Vecht. In andere gebieden is de aanwezigheid zeer zeldzaam of nihil. In Vlaanderen komt de plant voor langs de rivieren en in de vloeiweiden van Lommel. Belangrijk is dat groeiplaatsen niet in het zomerseizoen gemaaid worden.

Zonnige plaatsen met vochtige, matig voedselrijke, licht bemeste grond, vaak op plekken met basische kwel. Dikwijls op mengbodems van zandige rivierklei, zandig laagveen, kleiig zand en kleiig veen, ook op leem en laagveen. Langs waterkanten, bergweiden, schrale hooilanden, vloeiweiden, periodiek overstroomde gronden zoals uiterwaarden en schrale stroken hooiland tussen petgaten, in bermen, op rivierdijken en spoordijken.

De soort staat in Nederland te boek als stabiel sinds 1950 of toegenomen. In Vlaanderen is ze volgens de rode lijst achteruitgaand en in Wallonië wordt ze bedreigd. 

De plant dient als waardplant voor vlinders als het pimpernelblauwtje en het donker pimpernelblauwtje.

De grote pimpernel wordt in de volksgeneeskunde gebruikt als bloedstelpend middel voor zowel in- als uitwendige bloedingen.


</doc>
<doc id="2060933" url="https://nl.wikipedia.org/wiki?curid=2060933" title="Spitslobbige vrouwenmantel">
Spitslobbige vrouwenmantel

Spitslobbige vrouwenmantel ("Alchemilla acutiloba" Opiz, synoniem: "Alchemilla vulgaris" L.) is een plant in de rozenfamilie ("Rosaceae"). Het is een zeer zeldzame inheemse soort.

Deze tweeslachtige plant, die 10 tot 70 cm hoog kan worden, heeft grote gelobde bladeren met spitse tanden, die waterdruppeltjes afscheiden aan hun bladrand. Deze worden vervolgens in het midden van het blad opgevangen. De Spitslobbige vrouwenmantel is een overblijvende plant met geelgroene bloempjes van mei tot in de herfst. De bloemen hebben geen bestuiving nodig (apomixie). Na de bloeitijd vormen ze een pluim met eenzadige dopvruchtjes.

De plant heeft een voorliefde voor natte tot vochtige grazige grond en groeit in bemeste weilanden, bermen en waterkanten. De soort is zeer zeldzaam in het Laagveendistrict, het Drents district en het Gelders district. Op de Nederlandse Rode Lijst geldt de plant als zeer zeldzaam; de trend van voorkomen is stabiel of toegenomen. Op de Vlaamse Rode Lijst komt de soort niet voor.


</doc>
<doc id="2060987" url="https://nl.wikipedia.org/wiki?curid=2060987" title="Ciliopathie">
Ciliopathie

Een ciliopathie is een aandoening waarbij het cilium (trilhaar) centraal betrokken is.

Sinds midden jaren 70, is men de belangrijke fysiologische rol van cilia gaan inzien. In 1933 beschreven Manes en Kartagener voor het eerst een overerfbare aandoening met de ongewone combinatie van chronische bronchitis en sinusinfecties samen met afwijkingen in de links-rechtsasymmetrie (situs inversus) (zie syndroom van Kartagener). Vervolgstudies brachten bijkomende effecten aan het licht, zoals vruchtbaarheidsproblemen. Ook kwamen in deze studies voor het eerst de cilia ter sprake 
Sindsdien heeft men een groot aantal humane ziekten in verband kunnen brengen met het niet optimaal functioneren van cilia, zoals de sporadische vorming van niercysten, afwijkingen in de links-rechtsasymmetrie, onvruchtbaarheid, hydrocefalus, obesitas enzovoorts, alsook congenitale aandoeningen en syndromen, zoals het syndroom van Laurence-Moon-Bardet-Biedl (BBS) en de ziekte van Von Hippel-Lindau (VHL).
Aan de basis van deze opgesomde ciliopathieën liggen mutaties in genen die betrokken zijn in de productie van eiwitten, die gelokaliseerd kunnen worden ter hoogte van het cilium of basale lichaam.

Typische voorbeelden van ciliopathieën zijn polycysteuze nieren (PKD) en de ziekte van Von Hippel-Lindau (VHL).

PKD is een frequent voorkomende genetische aandoening (tot 12,5 miljoen mensen wereldwijd geaffecteerd), waarbij de mechanotransductie ter hoogte van het primair cilium in de nier verstoord is. Er zijn twee varianten: de autosomaal dominante vorm (ADPKD) en de autosomaal recessieve vorm (ARPKD) met mutaties ter hoogte van respectievelijk PKD1 of PKD2 en PKHD1. Bij deze niet te genezen PKD patiënten ontwikkelen zich in de nieren verschillende met vloeistof gevulde cysten. Vele patiënten hebben last van chronische pijn ter hoogte van de nieren. Bij ongeveer de helft van de patiënten ziet men uiteindelijk een uitval van de nieren en moet men overschakelen op nierdialyse of -transplantatie. Vaak gaat dit gepaard met afwijkingen in de links-rechtsasymmetrie (situs inversus).

De ziekte van von Hippel-Lindau (VHL) is een autosomale aandoening, waarbij aangedane individuen neigen tot de ontwikkeling van zowel goed- als kwaadaardige tumoren in verschillende organen verspreid over het lichaam. De tumoren vertonen vaak een sterk verhoogde vascularisatie. De kwaadaardige degeneratie van niercysten wordt beschouwd als het meest letale effect bij VHL. Meer dan 75% van de VHL-patiënten hebben verscheidene niercysten praktisch altijd gekoppeld aan een ‘second hit’ inactivatie van het wildtype-VHL-gen. Alhoewel niercysten niet ongewoon zijn in een doorsnee populatie, zijn ze zelden klinisch significant. Bij VHL-patiënten daarentegen vertonen cysten vaak een maligne conversie tot niercarcinomen (prevalentie 35% tot 75%). Het mechanisme achter dit syndroom is vermoedelijk de verstoorde regulatie van de hypoxiereactie. Het VHL-genproduct reguleert de degradatie van ‘Hypoxia Inducible Factor alpha’ (HIFα) via ubiquitinilatie. De deregulatie vertoont gelijkenissen met een hypoxiecelreactie met een artificieel gestabiliseerd HIFα dat resulteert in een verhoging in angiogene factoren, wat de observatie van een verhoogde vascularisatie in typische VHL-tumoren verklaart. Niettemin is de opregulatie van HIFα niet het hele verhaal, aangezien sommige VHL-patiënten ondanks een mutatie in het VHL-gen toch een niet volledige verstoorde regulatie vertonen van het HIFα-gen en toch tumoren ontwikkelen. Hiermee samengaand ziet men in een ander syndroom, autosomaal recessief Chuvash polycythemia, waarin het HIFα gen gemuteerd is tot een niet degradeerbaar en stabiel genproduct, geen verhoogde tumorontwikkeling maar een verhoging in de rode bloedcelproductie, bloedplaatjes en een abnormale vascularisatie. Ook in muistesten met een opregulatie van het HIFα gen ziet men dezelfde symptomen en ook geen tumorvorming.

De meest uitgewerkte en algemeen erkende functie van het VHL gen via HIFα is niet causaal betrokken in het letaal karakter van deze aandoening. Een studie van Hergovich (2003) legde een tip van de sluier bloot en suggereerde een microtubiline stabiliserende functie van het VHL genproduct op een HIFα onafhankelijke manier.

Recentere studies toonden aan dat VHL microtubuline indirect bindt via het kinisine-2-trimeer via directe binding met KIF3a en KAP3. In studies waarin mutaties in het VHL gen de binding met KIF3a of KAP3 verstoren, blijkt eveneens de mogelijkheid tot een opbouw van een primair cilium aangetast te zijn. Uit eerdere studies is geweten dat een verstoorde ciliogenese causaal is voor de ontwikkeling van niercysten.

Algemeen kan worden gesteld dat VHL-patiënten niercysten ontwikkelen door een verstoorde ciliogenese en een verhoogde vascularisatie van de tumoren vertonen via stabilisering van HIFα. Niettemin blijft tot op vandaag onduidelijk waarom bij deze patiënten een verhoogde tumorontwikkeling kan gevonden worden. Er zijn speculaties rond de rol van 2 belangrijke signaaltransductiewegen, nl Wnt- en Sonic Hedgehog (SHH) signalisatie in deze maligne conversie. De rol van cilia in deze signalisatiewegen (verder) en de kwalijke reputatie van Wnt- en Hedgehog-signalisatie bij de verschillende facetten van tumorvorming versterken dit vermoeden.

Naast deze twee hierboven besproken aandoeningen zijn er uiteraard nog vele andere cilium-gerelateerde ziekten. Ook in het kankeronderzoek stijgt de aandacht voor cilia. Bij recente pogingen om het genomisch landschap van bepaalde borst- en colorectale kankers in kaart te brengen, kwamen verschillende gemuteerde kandidaatkankergenen naar boven die betrokken zijn bij de opbouw van cilia of op zijn minst in fysiologische omstandigheden gelokaliseerd kunnen worden in het cilium.
Vele proteïnen betrokken in de ciliogenese worden eveneens gelokaliseerd ter hoogte van de centriolen tijdens de mitotische celdeling. Mogelijke defecten bij deze pivotale genen leiden dan ook tot een verhoogde kans op kankerontwikkeling via een verstoorde celcyclus of via een verstoorde chromosoomstabiliteit. Genen en eiwitten, die betrokken zijn in de opbouw en functie van het primaire cilium, vormen dan ook mogelijke doelwitten voor therapeutische interventie in tal van kankers.


</doc>
<doc id="2061145" url="https://nl.wikipedia.org/wiki?curid=2061145" title="Carbon black">
Carbon black

Carbon black (vroeger ook "zwartsel" genaamd), is een industrieproduct dat bestaat uit roetdeeltjes die aan bepaalde eigenschappen voldoen.

"Carbon black" wordt geproduceerd door onvolledige verbranding van koolstofhoudende grondstoffen. Betrekkelijk goedkope voorhanden grondstoffen worden hiervoor gebruikt. Te denken valt aan pek, steenkoolteer en tegenwoordig vooral zware aardoliefracties.

De grondstof wordt verbrand, waarbij de zuurstoftoevoer goed gecontroleerd wordt, de roetdeeltjes in de rookgassen worden eruit gefilterd en daarna in contact gebracht met fijn verstoven water. Aldus ontstaan korrels van aggregaten die een relatief groot oppervlak hebben, maar minder dan die van actieve kool. Door de instelling van de procesparameters te variëren worden verschillende kwaliteiten korrels verkregen. Deze korrels worden gedroogd en vervolgens verpakt en verkocht.

Een voorganger van dit productieproces maakte gebruik van een gekoelde cilinder, waar de roetdeeltjes op neersloegen.

Bedroeg in 1924 de productie van "carbon black" in het belangrijkste productieland, de Verenigde Staten, 168 kton, in 2006 was de wereldproductie 8.100 kton.

Belangrijke producenten zijn Birla Carbon, Cabot, Degussa, "Continental Carbon" en Mitsubishi.

In Nederland wordt "carbon black" geproduceerd door een tweetal bedrijven die zich beide in het Botlekgebied bevinden:

De gezamenlijke productie van "carbon black" in Nederland bedroeg 50 kton in 1970, 95 kton in 1980 en 112 kton in 1990.

"Carbon black" wordt gebruikt als vulmiddel, vooral in rubber voor banden. Hierbij zorgt het niet alleen voor de zwarte kleur, maar draagt het ook in positieve mate bij aan de slijtvastheid van de banden en het gaat de afbraak van het rubber door ultraviolette straling tegen.

"Carbon black" wordt ook gebruikt als zwart pigment, vaak verhandeld onder de naam "pigment black". Dit pigment vindt of vond men onder meer in schrijfmachinelint, inkt, schoensmeer, carbonpapier en zwarte verf. Ook vindt men het als pigment in de productie van plastics en om plastics ultravioletbestendig te maken voor toepassingen in zonlicht.

In de schilderkunst wordt koolstof, verkregen uit verbranding van organisch materiaal, al duizenden jaren als pigment toegepast. Men gebruikt in het Nederlands hiervoor namen als lampenzwart, beenderzwart of ivoorzwart. Anders dan deze termen zouden doen vermoeden was het materiaal in feite meestal van plantaardige oorsprong en werd het zwart gewonnen door het verkolen bij een temperatuur van ongeveer 300 °C van twijgjes of, bij een wat zuiverder pigment, wijnranken en druivenpitten. Na het midden van de negentiende eeuw werd overgegaan op productie van zwart pigment uit aardgas en aardolie.

Voor de toepassing in olieverf is lampenzwart niet zo geschikt. Door een grote oliecomponent droogt de verf langzaam. Daarom gebruikte men voor die techniek zwart gewonnen uit de verkoling van beenderen. Het resultaat was een product dat maar voor een tiende deel uit koolstof bestond: 84% was calciumfosfaat en 6% calciumcarbonaat. Dit leverde een verf op die sneller droogde en minder vloeibaar was zodat eenvoudiger een impasto aangebracht kon worden.



</doc>
<doc id="2061507" url="https://nl.wikipedia.org/wiki?curid=2061507" title="Leverhemangioom">
Leverhemangioom

Een leverhemangioom is een goedaardig gezwel dat zich in een bloedvat bevindt en voornamelijk in de lever voorkomt.

Hij kan tot 10 cm groot worden en in een vijfde van de gevallen bevinden zich meer dan één hemangioom in de lever. Ongeveer 1-2% van de Nederlandse bevolking heeft een of meer hemangiomen.

Een hemangioom wordt vaak bij toeval gevonden wanneer er bijvoorbeeld een buikecho wordt gemaakt. Ze zijn volkomen ongevaarlijk, mits de patiënt met een hemangioom geen sterke buikpijn krijgt. Dit kan wijzen op een bloeding van de hemangioom. Deze bloeding komt vrijwel nooit voor.

Erasmusmc

</doc>
<doc id="2061701" url="https://nl.wikipedia.org/wiki?curid=2061701" title="Kalkbedstro">
Kalkbedstro

Kalkbedstro of Angina-bedstro ("Asperula cynanchica") is een plant in de sterbladigenfamilie ("Rubiaceae").

De plant, die een hoogte kan bereiken van 5 tot 30 cm, heeft talrijke dunne stengels met smalle grijzige bladeren die per vier gegroepeerd zijn. De bloemen vormen een lange buisen bloeien van juni tot september.

Kalkbedstro is oorspronkelijk afkomstig van Zuid-Europa, maar heeft zich van daaruit verder verspreid over Europa. Hij heeft een voorliefde voor zonnige hellingen en duingebieden.

Vroeger werd de plant gebruikt voor de behandeling van Peritonsillair abces en angina.


</doc>
<doc id="2061752" url="https://nl.wikipedia.org/wiki?curid=2061752" title="Slangenlook">
Slangenlook

Slangenlook ("Allium scorodoprasum") is een plant uit de lookfamilie ("Alliaceae").

Deze plant, die een hoogte kan bereiken van 60 tot 100 cm, ontspruit uit een bol die meestal in een hele kolonie bij elkaar staan. In de lente schiet uit elke bol een stevige, rechtopstaande stengel met smalle bladeren. Tussen mei en begin augustus bloeien hieraan purperrode, klokvormige bloemen in een rond schermpje. In dit schermpje zitten naast de bloemetjes ook nog rode bolletjes. Het plantje verspreidt een sterke knoflookgeur.

Slangenlook groeit in droog grasland met stenige bodems.

Slangenlook is een kensoort voor het abelen-iepenbos ("Violo odoratae-Ulmetum").


</doc>
<doc id="2061972" url="https://nl.wikipedia.org/wiki?curid=2061972" title="Mucopolysacharidose I">
Mucopolysacharidose I

Mucopolysacharidose I (MPS I) is een lysosomale stapelingsziekte die wordt veroorzaakt door een verminderde activiteit van het enzym α-L-iduronidase. De ernstigste vorm, de ziekte van Hurler (MPS I-H), is het bekendst. Een groot deel van de patiënten heeft echter een vorm met een langzamere progressie (ziekte van Hurler-Scheie, MPS I-HS, of ziekte van Scheie, MPS I-S) met geringe of afwezige mentale retardatie, geringe hepatosplenomegalie en minder grove gelaatstrekken, maar vooral stijve gewrichten. Hierdoor is het stellen van de juiste diagnose bij deze patiënten moeilijk. Aangezien MPS I autosomaal recessief overerft, is het aannemelijk dat eventuele broers en zussen ook zijn aangedaan.

MPS I is een multisysteemziekte. In vrijwel elk orgaan is stapeling te vinden met de daarbij behorende problemen. Er kunnen grote verschillen gevonden worden tussen patiënten. Hieronder staat een aantal symptomen die kunnen optreden. Bij aanwezigheid van een of meer van deze symptomen zou MPS I in de differentiaaldiagnose opgenomen moeten worden.



Bij de meeste patiënten met MPS I-HS (syndroom van Hurler-Scheie) of MPS I-S (syndroom van Scheie) beginnen de eerste klachten al op de kinderleeftijd. Meestal zijn steeds stijver wordende gewrichten en achterblijvende groei merkbaar. Dit wordt op latere leeftijd gevolgd door visusklachten (problemen met scherp zien), hartklepinsufficiëntie (lekkende hartklep), darmproblemen, nachtelijke apneu (ademhalingsonderbreking) en restrictieve longfunctiestoornis. MPS I gaat gepaard met een sterk verhoogde morbiditeit en mortaliteit.

Bij verdenking op deze aandoening wordt een bepaling gedaan van glycosaminoglycanen (GAGs) in de urine. Een nadeel is een kans op vals-negatieve uitslagen. Een sterk verhoogde concentratie GAGs of een sterke klinische verdenking zijn redenen om via enzymdiagnostiek in bloed of huidcellen de activiteit van α-L-iduronidase te bepalen.

Andere aandoeningen die uitgesloten dienen te worden:

Voor MPS I-H (Hurler) en in bepaalde gevallen ook MPS I-HS (Hurler-Scheie) is stamceltransplantatie met onverwant navelstrengbloed een mogelijke optie. Ondanks de rapportage van veelbelovende resultaten wordt het succes van deze behandeling beperkt door hoge percentages donorafstoting "graft-failure" en sterfte.

MPS I, en dan met name de varianten die niet direct voor stamceltransplantatie in aanmerking komen, is lang een onbehandelbare ziekte geweest waarvoor alleen ondersteunende maatregelen mogelijk waren. Sinds 2003 is een zogenaamde 'enzymvervangingstherapie' (enzyme replacement therapy, ERT) beschikbaar. Het idee achter deze therapie is de ziekte te behandelen door het intraveneus toedienen van het enzym dat de patiënten zelf niet of in onvoldoende mate aanmaken. Dit enzym wordt geproduceerd in bioreactoren waarin een productiecellijn wordt gekweekt die met behulp van recombinant-DNA-technologie speciaal voor dit doeleinde is ontwikkeld.



</doc>
<doc id="2062366" url="https://nl.wikipedia.org/wiki?curid=2062366" title="Reumaverpleegkundige">
Reumaverpleegkundige

Een Reumaverpleegkundige of Reumaconsulent is een praktijkondersteuner die patiënten met reumatische aandoeningen begeleidt.

Patiënten die van de reumatoloog of internist te horen hebben gekregen dat ze een reumatische aandoeningen hebben zoals: jicht, reuma of polio, kunnen eventueel doorverwezen worden naar een reumaverpleegkundige. Deze begeleidt de patiënt en licht voor over het ziektebeeld, medicatie, behandeling en leefregels. Een reumaverpleegkundige kan bijvoorbeeld ook uitleg geven over lichaamsoefeningen of doorverwijzen naar een fysiotherapeut.

Een reumaverpleegkundige kan in overleg met de arts een patiënt in het ziekenhuis laten opnemen bij bijvoorbeeld verergering van de klachten.

Een reumaverpleegkundige heeft zijn eigen spreekuur op de polikliniek en is dus weinig aan het bed op de verpleegafdeling te vinden.

Na het behalen van het diploma verpleegkunde kan met een 1-jarige opleiding tot reumaverpleegkundige volgen.


</doc>
<doc id="2062434" url="https://nl.wikipedia.org/wiki?curid=2062434" title="Aaffien Olthofsgasthuis">
Aaffien Olthofsgasthuis

Het Aaffien Olthofsgasthuis (ook "Vrouw Wilsoorgasthuis") is een gasthuis in de stad Groningen gelegen aan de Kattenhage. Het werd gesticht uit de nalatenschap van Af(f)ijn Wilsoor, echtgenote van Jan Olthof. Vrouwe Wilsoor overleed in 1766, het gasthuis, bedoeld voor drie vrouwen, kwam een jaar later gereed. Het werd in 1861 en 1901 nog uitgebreid met beide buurpanden.

De karakteristieke lage witte huisjes werden in 1975 aangekocht door de BV Stadsherstel die ze restaureerde. Daarna werden alle huisjes verkocht aan particulieren.


</doc>
<doc id="2062451" url="https://nl.wikipedia.org/wiki?curid=2062451" title="Gerarda Gockingahuis">
Gerarda Gockingahuis

Het Gerarda Gockingagasthuis is een gasthuis in de stad Groningen. Het staat aan de Grote Rozenstraat in de Hortusbuurt.

Het gasthuis werd in 1870 gesticht door jonkheer Wolther Gockinga ter nagedachtenis aan zijn vrouw, Gerarda Wolthers. In 1882 en 1891 werd het uitgebreid. Het was bestemd voor vrouwen die als dienstbode hadden gewerkt en ongehuwd waren gebleven dan wel weduwe waren geworden.

De huisjes werden in het begin van de jaren zeventig van de twintigste eeuw aangekocht door de universiteit die fors wilde uitbreiden in de Hortusbuurt. Na aanpassing van die plannen kon het gasthuis behouden blijven. De huisjes worden tegenwoordig bewoond door particulieren.


</doc>
<doc id="2062467" url="https://nl.wikipedia.org/wiki?curid=2062467" title="Latteringe Gasthuis">
Latteringe Gasthuis

Het Latteringegasthuis is een klein gasthuis aan de Visserstraat in Groningen.

Het Latteringegasthuis werd gesticht in 1636 door Willemien Latteringe. Het was bedoeld voor oude, katholieke vrouwen, en was toen gevestigd aan De Laan. In 1857 verhuisde het gasthuis naar de Visserstraat. Later werden nog een aantal panden aan de Hoekstraat aan het gasthuis toegevoegd.

In 1969 kwam het gasthuis leeg te staan en werd vervolgens gekraakt. Na verkoop van de panden in 1978 werd het gerestaureerd.


</doc>
<doc id="2062482" url="https://nl.wikipedia.org/wiki?curid=2062482" title="Zeylsgasthuis">
Zeylsgasthuis

Het Zeylsgasthuis is een gasthuis in de Visserstraat in de Nederlandse stad Groningen. Het stamt uit 1646 en werd gesticht door Berend Seilmaker, zijn echtgenoot en de weduwe van de broer van Berend. 

Het gasthuis bood plaats aan vijf weduwen. In de praktijk waren dit veelal familieleden van de voogden van het gasthuis. De bewoonsters hadden en hebben vrije inwoning. Het gasthuis is in 2003 gerestaureerd, en is nog steeds als gasthuis in gebruik.


</doc>
<doc id="2062694" url="https://nl.wikipedia.org/wiki?curid=2062694" title="Ailke Westerhof">
Ailke Westerhof

Ailke Westerhof (Leens, 27 april 1876 - aldaar, 4 september 1946) was een Nederlandse verpleegster. Als "Zuster Westerhof" werkte ze voor het Rode Kruis tijdens de Balkanoorlogen en tijdens de Eerste Wereldoorlog en werd hiervoor onderscheiden met de Florence Nightingale-medaille.

Westerhof was een dochter van de grofsmid Ebel Westerhof en van de grofsmidske Itje de Vries. In de periode van 1912 tot 1919 werkte zij als verpleegster tijdens de Balkanoorlogen en tijdens de Eerste Wereldoorlog in Hongarije en in Servië. In de ambulance van dr. Arius van Tienhoven verpleegde ze onder meer vlektyfuspatiënten in het Servische Valjevo en verzorgde in Servië patiënten tijdens bombardementen op steden. Na de oorlogsperiode was zij werkzaam bij de vrijwillige burgerwacht en als docente bij het Rode Kruis in Amsterdam. In 1924 werd zij benoemd tot ridder in de orde van Oranje Nassau. In 1935 kreeg ze de Florence Nightingalemedaille uitgereikt door de toenmalige prinses Juliana. Ook ontving zij voor haar werk in Servië diverse onderscheidingen als het kruis van barmhartigheid en een medaille voor dapperheid. Zij overleed in september 1946 in haar geboorteplaats Leens op 70-jarige leeftijd.
Leens eerde haar door de straat waar ze werd geboren en waar ze overleed naar haar te noemen de "Zuster A. Westerhofstraat". Het huis waar ze werd geboren en waar ze is overleden, de grofsmederij van haar vader en broers, is erkend als een rijksmonument.

Zij was één van de eerste vrouwelijke officieren van de Amsterdamse burgerwacht. Haar portret werd in 1924 geschilderd door de kunstschilder Bart Peizel.


</doc>
<doc id="2062966" url="https://nl.wikipedia.org/wiki?curid=2062966" title="Tracheïtis">
Tracheïtis

Tracheïtis is een ontsteking van de trachea (luchtpijp). Vaak is de tracheïtis een onderdeel van een ontsteking elders in de luchtwegen, zoals bronchitis of griep. Als de ontsteking zowel in de luchtpijp als de bronchi voorkomt, spreekt men over "tracheobronchitis". De ontsteking wordt meestal veroorzaakt door een infectie met verschillende micro-organismen en komt vooral voor bij kinderen.

Als de slijmvliezen in de keel ook geïnfecteerd raken ("laryngotracheobronchitis"), zwellen de wanden van de luchtwegen op. Dit kan bij kleine kinderen tot verstikking leiden.

Acute tracheïtis kan worden veroorzaakt door micro-organismen zoals virussen en bacteriën. Bij virale infecties, die het meest voorkomen, gaat het meestal om infecties met een groep virussen die ‘rinovirussen’ worden genoemd, of om het griepvirus (influenzavirus). De meest voorkomende bacteriële infectie van de luchtpijp wordt veroorzaakt door de bacterie Staphylococcus aureus.

De eerste verschijnselen van een acute tracheïtis zijn hoesten, hoge koorts en een pijnlijke keel. Ook een hese stem en kortademigheid kunnen tot de symptomen behoren.

Een bacteriële tracheïtis wordt behandeld met antibiotica.

Bij kinderen kan een acute tracheïtis ernstig verlopen doordat de luchtwegen verstopt raken, waardoor de ademhaling kan stoppen en ten slotte ook het hart. Als de infectie door bacteriën wordt veroorzaakt, kan de patiënt in een shocktoestand raken door de giftige stoffen die de bacteriën afgeven. Dit komt vooral voor bij Stafylococcus-bacteriën. Ook een longontsteking kan een complicatie bij tracheïtis zijn.


</doc>
<doc id="2062995" url="https://nl.wikipedia.org/wiki?curid=2062995" title="Peter Klaver">
Peter Klaver

Petrus Simon Jozef (Peter) Klaver (Kraggenburg, 16 december 1958) is een Nederlandse dierenarts.

Klaver is zoon van de veehouder Siem Klaver in de Noordoostpolder. Hij studeerde diergeneeskunde aan de Universiteit Utrecht. Na zijn studie werd hij dierenarts en legde zich toe op de behandeling van exoten, bijzondere dieren, hobbyvarkens, dierentuindieren en vogels. Hij was ruim 13 jaar (1988-2001) Hoofd Veterinaire Afdeling van de dierentuin Artis in Amsterdam. Als medepresentator was hij verbonden aan Radio Noord-Holland. Als deskundige werkte hij mee aan diverse (meer dan 100) televisieprogramma's over dieren, waaronder "Dierenmanieren" van Martin Gaus, "Alle Dieren Tellen Mee", "Zoovenirs" en "De Rijdende Rechter". Sinds 2012 is hij vaste gast in het radioprogramma "Dit is de Dag" bij de EO op Radio 1 op zaterdagavond van 18.00-19.00 uur voor de rubriek "Natuur op 1". In 2015 en 2016 is Klaver vaste dierenarts bij de serie NH Dierendokter van RTV-Noord-Holland.

Sinds 2001 heeft hij een eigen adviespraktijk, waarbij hij zich richt op bijzondere dieren en wildlife. Hij is docent bij de Faculteit Diergeneeskunde (anatomie) (2001-2007) en opleiding veterinaire natuurgeneeskunde de Silverlinde (2001-heden) in Breda. Daarnaast is hij auteur van onder meer een drietal zakwoordenboeken voor de diergeneeskunde. Sinds 1 oktober 2013 is hij eigenaar van de dierenkliniek Klaver4dieren voor gezelschapsdieren en exoten in Dodewaard. In deze praktijk is er keuze naast reguliere diergeneeskunde voor acupunctuur en homeopathie samen met dierenarts Atjo Westerhuis.



</doc>
<doc id="2062998" url="https://nl.wikipedia.org/wiki?curid=2062998" title="Verloskundige epiduraal">
Verloskundige epiduraal

De verloskundige epiduraal is een vorm van pijnbestrijding tijdens de bevalling. Het wordt ook wel ruggenprik genoemd. Bij een verloskundige epiduraal wordt een slangetje (katheter) in de rug ingebracht na lokale verdoving van de huid met behulp van een holle naald, waar het slangetje doorheen kan. Door het slangetje worden medicamenten toegdiend, waarbij met name plaatselijk verdovende middelen (lokaal anesthetica) en opiaten gebruikt worden. Deze middelen zoals ropivacaïne en bupivacaïne worden met een continu lopende pomp toegediend.

Het inbrengen van een epiduraal katheter is niet altijd mogelijk bijvoorbeeld bij iemand met een rugoperatie in de voorgeschiedenis, iemand met een gestoorde stolling of iemand die bijvoorbeeld te dik is. Het inbrengen van een epiduraal katheter in de rug kan complicaties geven: infectie, bloeding, bloeddrukdaling, koorts/verhoging en hoofdpijn. Er zijn verschillende meningen over het toenemen van de kans op kunstverlossingen zoals een vacuüm. Als de epidurale pijnbestrijding goed werkt kan bij het nodig zijn van een keizersnede de epiduraal meestal gebruikt worden voor de operatie. Tijdens het persen wordt de epiduraal pomp met medicatie gestopt om de spierkracht zo goed mogelijk intact te houden. Een epiduraal katheter kan namelijk naast het gevoel ook de kracht iets verminderen. Boven een ontsluiting van 5-6 cm is er eigenlijk geen indicatie voor een epiduraal katheter meer.

Alternatieven zijn injecties met pethidine met tussenpozen of een door de zwangere zelf te bedienen pijnpomp (PCA-pomp) die dan meestal remifentanil (een ultrakortwerkend opiaat) bevat en vrijwel continu te gebruiken is.


</doc>
<doc id="2063101" url="https://nl.wikipedia.org/wiki?curid=2063101" title="Donkere nacht van de ziel">
Donkere nacht van de ziel

Donkere nacht van de ziel is een metafoor die de spirituele ervaring beschrijft van iemand die een fase in zijn leven doormaakt waarin hij zich door iedereen verlaten voelt, zonder hoop op een betere toekomst. Deze aan depressie verwante gevoelens ervaart de persoon als een crisis van geestelijke identiteit. Verschillende spirituele tradities zoals de christelijke mystiek verwijzen naar deze ingrijpende en louterende ervaring.

Zo beschreef Johannes van het Kruis, een karmeliet, in een gedicht de reis van de ziel vanuit zijn lichamelijke thuis naar een vereniging met God. Deze reis is bijzonder zwaar want het betekent een onthechting van de wereld om zich ""met het licht van de schepper te kunnen verenigen."" In zijn werken maakt Johannes onderscheid tussen twee donkere nachten: de nacht van de zuivering van de zintuigen en de nacht van de zuivering van de geest.

De Zwitserse psycholoog en psychiater Carl Gustav Jung zag parallellen met een van de fases van het 'grote Werk' die de alchemisten beschreven: het nigredo, waarbij de materie eerst gezuiverd moet worden door te vergaan. Het doel is echter het zuivere, alchemistische goud te maken met behulp van de Steen der wijzen. Metaforisch 'gelezen' betekent dit volgens Jung dat de alchemist trachtte zichzelf te transformeren tot een zuivere ziel. Dat gaf ook een zin aan alle beproevingen die de alchemist moest ondergaan.

In zijn algemeenheid betekent deze metafoor dat iemands spirituele groei onvermijdelijk gepaard gaat met lijden: "no pain, no gain", maar dan met betrekking tot de geest. Een mens die dergelijke existentiële ervaringen heeft ondergaan komt er gezuiverd uit, als een ander mens.


</doc>
<doc id="2063196" url="https://nl.wikipedia.org/wiki?curid=2063196" title="Alien-handsyndroom">
Alien-handsyndroom

Het alien-handsyndroom (AHS) is een neurologische aandoening, waarbij een ledemaat (meestal de hand) van een persoon gedragingen vertoont, zonder de intentie van de persoon. Het ledemaat lijkt een eigen wil te hebben.

De klinische definitie vereist “het gevoel dat een ledemaat vreemd is of een eigen wil heeft, samen met aantoonbare onvrijwillige motoriek” (met nadruk “zonderling”).

Het syndroom is vaak het gevolg van een beschadiging aan het corpus callosum, enerzijds wanneer het is gescheiden ter behandeling van hardnekkige epilepsie, of te wijten aan een beroerte.

De standaard neurologische verklaring is dat de gevoelde wil weergegeven door de taaldominante linker hemisfeer niet correspondeert met de handelingen uitgevoerd door de niet-taaldominante rechter hemisfeer, en zo suggererend dat de twee hemisferen onafhankelijk besef van vrije wil zouden kunnen hebben.


</doc>
<doc id="2063245" url="https://nl.wikipedia.org/wiki?curid=2063245" title="Venule">
Venule

Een venule (mv. venulen of venules) is een klein bloedvat in de microcirculatie dat ervoor zorgt dat zuurstofarm bloed van de haarvaten zich kan verzamelen richting de aderen. Venulen zijn 80 tot 100 μm in doorsnede en vormen zich op de plaats waar haarvaten samenkomen.
De venulen zelf vormen op hun beurt de aderen.

De wanden van de venulen bestaan uit 3 lagen: de binnenste bestaat uit endotheel: platte endotheelcellen, die als membraan werken.
De tweede laag bestaat uit spier- en elastisch bindweefsel; de buitenste laag bestaat uit fibreus bindweefsel. De middelste laag is erg dun in vergelijking met die van een arteriole. Dit maakt venulen poreus zodat vloeistof en cellen gemakkelijk de wand kunnen passeren.

Hoogendotheliale venulen zijn een bijzonder soort venule, die, in tegenstelling tot normale venulen, een endotheel hebben van kubusvormige cellen. Door deze venulen kunnen lymfocyten bij een infectie vanuit bloedbaan de weefsels binnendringen en daarna de lymfeklieren weer binnengaan.


</doc>
<doc id="2063317" url="https://nl.wikipedia.org/wiki?curid=2063317" title="Bremergroen">
Bremergroen

Bremergroen (ook: "Bremerblauw") is de naam van een pigment, grotendeels bestaande uit koper(II)hydroxide, Cu(OH). Verwarrend is dat de namen Bremergroen of Bremerblauw ook wel gebruikt worden voor synthetisch kopercarbonaat.

Het pigment werd vervaardigd door koper(II)sulfaat (kopervitriool) en natronloog met elkaar te laten reageren. Soms werd het geheel aangemaakt met lijnolie. Het werd al sinds de Oudheid incidenteel aangemaakt. Vanaf 1760 vond industriële vervaardiging plaats, met name in verfmolens. Fabrikant Nicolaus Kulenkamp produceerde sinds 1778 het pigment in Bremen, vandaar de naam. De stof was relatief goedkoop.

Bremergroen werd gebruikt als groenblauwe muurverf, en, in de vorm van lijmverf, decoratieverf, vooral bij theaterdecors. In beide gevallen kleurde het een grotere massa aan kalk en daarom werd het ook "kalkblauw" genoemd. De tint is redelijk verzadigd. Houten scheepswanden werden er ook mee beschilderd om aangroeisels tegen te gaan. In olieverf werd het pigment weinig gebruikt; vermengd met lijnolie ontstond binnen een dag een groen glacis door verzeping. Naast de giftigheid van de stof was het nadeel ervan dat het groen na verloop van tijd blauwachtig van kleur werd. Mede om deze reden raakte het Bremergroen in onbruik en werd omstreeks 1830 vervangen door het zogenaamde grachtengroen. In het begin van de twintigste eeuw hield de productie geheel op. Wat tegenwoordig onder de naam "Bremerblauw" op de markt gebracht wordt, bestaat uit een mengsel van een organisch blauw pigment met wit. Het heeft met het oorspronkelijke pigment gemeen dat het snel verkleurt.

Bremergroen is slecht lichtecht. Het kan reageren met zwavelhoudende pigmenten en nadonkeren onder invloed van luchtvervuiling. Het is glacerend. Het kleurend vermogen van de stof is gering. Het is kalkecht. Het "Colour Index Constitution Number" is 77404. Het is giftig.


</doc>
<doc id="2063327" url="https://nl.wikipedia.org/wiki?curid=2063327" title="Fries groen">
Fries groen

Fries groen (ook bekend als: "Friesch groen", "Vriesch groen" en "West-Friesch groen") is een groen pigment, gebaseerd op anorganische koperverbindingen.

Fries groen is lichter dan Bremergroen en het werd verkregen door kopervijlsel in een afgesloten bak te bewerken met een oplossing van ammoniumchloride. Aldus ontstond een pigment op basis van koper(I)chloride en koper(II)chloride. De verf was giftig en droeg dus tevens bij aan de houtverduurzaming.


</doc>
<doc id="2063333" url="https://nl.wikipedia.org/wiki?curid=2063333" title="Spaans groen">
Spaans groen

Spaans groen, Groenspaan of "Verdigris" is een groen pigment, gebaseerd op een complex van koper(II)acetaat, koper(II)oxiden en koper(II)carbonaat.

De naam "verdigris", die gebruikelijk is in het Engels, is een verbastering van het middeleeuws Frans "vertegrez" (""vert-de-Grèce"" ofwel "Grieks groen"). De moderne Franse spelling van dit woord is "vert-de-gris" ( ""groen of grijs"").

In het Duits heet het "Grünspan", in het Italiaans "verderame".

Groenspaan is een fel blauwgroen pigment. Het is glacerend. Het is in beginsel lichtecht. Groenspaan is licht giftig. 

Groenspaan werd reeds door de Romeinen vervaardigd onder de naam "aerugo", door koperen platen in aardewerken potten te plaatsen, waarin zich op de bodem een laag wijnazijn bevond. Ten gevolge van een reactie met de zuren ontstond een groen pigment, vergelijkbaar met patina. Het pigment werd regelmatig van de platen afgeschraapt. Plinius de Oudere vermeldt een methode waarbij koperen platen werden blootgesteld aan de dampen van rottende druiventrossen. Afhankelijk van de bereidingswijze werd de kleur meer groenig of blauwig.

Van de Oudheid tot in de negentiende eeuw was groenspaan het meest gebruikte groene pigment. Het enige alternatief met een goede verzadigde groene kleur was malachiet dat echter zeer veel duurder was. Groenspaan heeft echter altijd een slechte reputatie gehad. Toegepast in dekverf voor het verluchten van handschriften tastte de agressieve koperverbinding het perkament aan. Van de vijftiende eeuw af werd het veel gebruikt in olieverf. Ook daar werd de toepassing als problematisch ervaren. Schildershandboeken uit de vroegmoderne tijd beklagen zich steeds over een snelle verkleuring tot als lelijk ervaren dofbruine tinten. Het onnatuurlijk bruine gebladerte in veel schilderijen uit die periode zou te wijten zijn aan groenspaan. Om het pigment te vermijden werd wel loodtingeel met azuriet gemengd wat een redelijk verzadigd, dekkend en lichtecht groen opleverde.

Het vreemde is dat bij moderne experimenten die verkleuring niet optreedt. Een mogelijke verklaring is dat in plaats van groenspaan een afgeleide groene kleurlak, het door het koken van groenspaan in hars verkregen koperresinaat, voor glacerende lagen gebruikt werd. Daarvan is wél vastgesteld dat het snel bruin verkleurt. Toch voldoet die verklaring niet geheel want echt koperresinaat blijkt nauwelijks in de schilderkunst te zijn toegepast. Een mogelijke oplossing voor deze moeilijkheid is dat niet het pigment zelf verkleurde maar door de inwerking daarvan het omvattende bindmiddel van lijnolie of hars.

Een belangrijke poging het pigment te verbeteren vond in 1814 plaats door de toevoeging van arsenicum aan de reactie wat het stabielere maar zwaar giftige Schweinfurtergroen opleverde. Na 1838 werden beide pigmenten snel verdrongen door het fraaie en veilige vert émeraude.



</doc>
<doc id="2063341" url="https://nl.wikipedia.org/wiki?curid=2063341" title="Zaans groen">
Zaans groen

Zaans groen is de naam voor de groene kleur waarin de Zaanse houten huizen gewoonlijk werden geschilderd.

Het Zaans groen ontstaat niet door een bepaald pigment, maar is een wisselende combinatie van Bremergroen, Fries groen en Spaans groen. 

Deze op koperverbindingen gebaseerde pigmenten werden aangeleverd door de vele Zaanse verfmolens. Ze gaven niet alleen een fraaie kleur, maar hadden -wegens hun giftigheid- tevens houtconserverende eigenschappen.

Het strakke effen groen dat de huidige monumenten siert, en ook te vinden is op in Zaanse trant gebouwde nieuwbouwwoningen, geeft de veel rommeliger 17e-, 18e- en 19e-eeuwse werkelijkheid niet zonder meer weer.


</doc>
<doc id="2064136" url="https://nl.wikipedia.org/wiki?curid=2064136" title="GFAJ-1">
GFAJ-1

GFAJ-1 is een staafvormige extremofiele bacterie uit de familie Halomonadaceae die, bij tekort aan fosfor, mogelijk het (voor anderen) giftige arseen op kan nemen in zijn DNA. De ontdekking van deze bacterie geeft kracht aan de gedachte dat buitenaards leven heel verschillend zou kunnen zijn van leven op Aarde.

31 januari 2012 publiceerden M.L. Reaves e.a. een onderzoek waarin ze aantoonden dat arseen in het DNA van de bacterie niet detecteerbaar was.

Het micro-organisme GFAJ-1 werd ontdekt en gekweekt door geomicrobioloog Felisa Wolfe-Simon, een astrobioloog van NASA.




</doc>
<doc id="2064254" url="https://nl.wikipedia.org/wiki?curid=2064254" title="Wietpas">
Wietpas

Een wietpas was een bewijs van lidmaatschap (clubpas) dat tot 19 november 2012 in de drie meest zuidelijke provincies van Nederland vereist was voor toelating tot een coffeeshop. Door aanscherping van de gedoogcriteria moest een coffeeshop een besloten club worden, dus een club waar alleen leden worden toegelaten (besloten-clubcriterium, B-criterium). De coffeeshopexploitant moest een controleerbare ledenlijst bijhouden. Het aantal leden van een coffeeshop werd tot 2000 beperkt, al was een ander maximumaantal leden met het ministerie bespreekbaar.

In plaats daarvan is voor toegang tot de coffeeshop alleen nog vereist dat in Nederland woont (ingezetenencriterium, I-criterium) en meerderjarig is; dit wordt aangetoond door middel van een uittreksel van de Gemeentelijke basisadministratie persoonsgegevens (GBA) van de woonplaats en een geldig identiteitsbewijs.

Een en ander is overeengekomen in het Regeerakkoord 2012. De handhaving van het ingezetenencriterium geschiedt in overleg met betrokken gemeenten en zo nodig gefaseerd, waarbij wordt aangesloten bij het lokale coffeeshop- en veiligheidsbeleid zodat er sprake is van lokaal maatwerk.

Van de coffeeshophouder wordt verwacht dat hij een eventueel aangelegde ledenlijst zal vernietigen.

Men kan wiet of hasj kopen, en wel per dag maximaal vijf gram. In zoverre wordt het gedoogbeleid dus voortgezet.

Buitenlandse toeristen kunnen dus niet terecht in een coffeeshop. Incidentele bezoekers wel, maar die moeten dus wel naast het identiteitsbewijs dat ze toch al bij zich moeten hebben ook het genoemde GBA-uittreksel bij zich hebben (dat veel mensen normaal gesproken niet bij zich hebben).

De landelijke invoering van een wietpas was een voorstel van het Kabinet-Rutte I, vastgelegd in het regeerakkoord. De bedoeling was dat de maatregel in de tweede helft van 2011 in het zuiden van het land wordt doorgevoerd, en in de loop van 2012 in de rest van het land. Het werd uitgesteld tot 1 mei 2012 in Zuid-Nederland.

Minister van Veiligheid Ivo Opstelten en enkele burgemeesters uit Noord-Brabant kondigden in december 2010 een versnelde invoering van het pasjessysteem in Noord-Brabant aan om een einde te maken aan het aan drugshandel gerelateerde geweld aldaar. Eerdere pogingen van Limburgse burgemeesters tot het komen van een provinciale wietpas, liepen op niets uit.

Per 1 mei 2012 werd in de gemeenten van de provincies Limburg, Noord-Brabant en Zeeland het besloten-club- en het ingezetenencriterium ingevoerd, met uitzondering van het maximumaantal leden van 2000.

Burgemeester van Amsterdam Eberhard van der Laan gaf aan het pasjessysteem voor coffeeshops voor Amsterdam onwerkbaar te vinden. Volgens hem zou hiermee de illegale handel in wiet op straat toenemen, wat meer overlast met zich mee zou brengen dan handel en gebruik in controleerbare coffeeshops.

Het Nederlands Bureau voor Toerisme en Congressen verwacht negatieve gevolgen voor het buitenlandse toerisme naar Nederland.

De oppositie in de Tweede Kamer en burgemeester van Eindhoven Rob van Gijzel bekritiseerden het plan omdat het wel een drempel op de "voordeur" van de coffeeshops plaatste maar de "achterdeur" (de aanvoer van plantages) niet reguleert.
In juli bekritiseerde de politievakbond ACP de wietpas en in september vroeg de burgemeester van Maastricht, Onno Hoes, om afschaffing van de wietpas en vervanging door vertoon van Nederlands identiteitsbewijs en uittreksel uit het bevolkingsregister, zonder registratie of clubpas. Tijdens de formatie na de Tweede Kamerverkiezingen 2012 vroegen de burgemeesters van de vier grote steden af te zien van de landelijke invoering van de wietpas. Dit leverde in Rotterdam echter discussie op omdat dit geen officieel standpunt was van de gemeenteraad. Onder andere CDA Rotterdam was wel voorstander van de wietpas. Ook Breda wilde ervanaf. Die stad had in een monitor in juni al geconstateerd dat de overlast en straathandel was toegenomen.

In april 2012 heeft het College Bescherming Persoonsgegevens laten weten dat de proportionaliteit van de beoogde registratie op een ledenlijst onvoldoende was onderbouwd en dat niet was aangegeven of er minder invasieve methoden beschikbaar waren.




</doc>
<doc id="2065139" url="https://nl.wikipedia.org/wiki?curid=2065139" title="Jan Luitjensgasthuis">
Jan Luitjensgasthuis

Het Jan Luitjensgasthuis is een gasthuis in de stad Groningen. Het huidige gasthuis aan de "Noorderbinnensingel" dateert uit 1935 en is een ontwerp van de Groninger architect Evert van Linge. Tot 1932 was het gasthuis gevestigd in de "Munstergang" in de Gelkingestraat.

Het gasthuis, ook bekend als "Jannes Baroldigasthuis" werd gesticht in 1591. Stichter was Johannes Baroldi, zoon van Jan Luitjesz., een monnik die zijn vaderlijk erfdeel gebruikte voor de stichting van het gasthuis.


</doc>
<doc id="2066075" url="https://nl.wikipedia.org/wiki?curid=2066075" title="Nervus auriculotemporalis">
Nervus auriculotemporalis

De nervus auriculotemporalis is een zenuw die langs de schedel naar boven loopt over het os temporale. De zenuw ontstaat als twee wortels van de nervus mandibularis, een tak van de nervus trigeminus. Deze wortels omgeven het midden van de arteria meningea media (een tak van de onderkaak). De wortels vormen dan een enkele zenuw.


</doc>
<doc id="2066352" url="https://nl.wikipedia.org/wiki?curid=2066352" title="Ziekte van Legg-Calvé-Perthes">
Ziekte van Legg-Calvé-Perthes

De ziekte van Legg-Calvé-Perthes (LCP) is een aandoening van het heupgewricht die zowel kinderen als honden treft.

De ziekte van Legg-Calvé-Perthes is vernoemd naar drie orthopedisch chirurgen die bijna gelijktijdig in 1910 de ziekte ontdekten: Arthur Legg (1874-1939) uit de Verenigde Staten, Jacques Calvé (1875-1954) uit Frankrijk en Georg Clemens Perthes (1869-1927) uit Duitsland.

Het is een aandoening die zich kenmerkt door een misvorming van de heupkop en de heupnek. De patiënt heeft een verstoorde bloedvoorziening naar de kop van de heup. Hierbij is de bloedvoorziening een tijdje gestopt. In het beginstadium ontstaat een avasculaire necrose van de kop: door de afwezigheid van bloedvaten sterft de heupkop in zijn volledigheid af. Door het afsterven van cellen lost het bot op en sterft langzaam af. Het lichaam reageert hierop door nieuwe bloedvaten en cellen aan te maken. Deze nieuwe cellen zijn echter niet zoals de oorspronkelijke cellen, waardoor misvorming optreedt. Het dode bot wordt opgenomen door het lichaam en tegelijkertijd wordt het bot ook weer opgebouwd. Het bot is in deze fase erg afgezwakt: de ronde vorm gaat verloren en vertoont inzakking.

Hoogstwaarschijnlijk is het een erfelijke beperking, een lijden beperkt in de tijd. Een studie bij dwergpoedels heeft aangetoond dat de aandoening mogelijk berust op een recessief gen. Dit betekent dat beide ouderdieren drager of lijder dienen te zijn.

Bij mensen worden vooral kinderen tussen de 3 en 13 jaar getroffen. De aandoening duurt 2 tot 5 jaar.

De eigenlijke oorzaak is niet bekend. De uitkomsten van onderzoeken verschillen sterk van elkaar. 

Vaak wordt een verstoring in de bloedstolling als oorzaak aangewezen. Weefselonderzoek wijst uit dat er iets mis is in de doorbloeding van de heupkop, wat ervoor zorgt dat de cellen in het botweefsel geleidelijk afsterven. Verder is ook gekeken naar andere oorzaken zoals genen, leefomgeving, afwijkende groei en roken, maar er zijn niet genoeg bewijzen dat deze invloed hebben op de ziekte of ze hebben maar voor een klein gedeelte invloed op deze ziekte.

Er zijn verschillende ideeën over de oorzaak van het tekort aan bloed bij honden:
Bij bepaalde hondenrassen valt deze aandoening binnen de erfelijke eigenschappen, waardoor het fokken met honden die drager of lijder zijn van Calvé sterk wordt afgeraden.

Bij de ziekte van Perthes is meestal maar één heup aangetast. Bij 10% van de patiënten heeft de ziekte beide heupen aangetast. Ook komt de ziekte vaker voor bij jongens dan bij meisjes, ongeveer in een verhouding van 4 (jongens) : 1 (meisjes).

De eerste klachten die optreden zijn pijn in de lies, knie of heup. Bij springen, hurken, hardlopen, fietsen, traplopen of bij het buigen van de benen kan de pijn verergeren. De patiënt begint dan mank te lopen. Deze verschijnselen hoeven niet altijd op te treden, ze kunnen ook afwisselend optreden en in verschillende mate.
Aan het begin is de pijn nog mild, maar met de vorderende misvorming van de heupkop stijgt de last voor de patiënt. De ziekte komt in vier gradaties voor. Bij gradatie 1 is de heupkop voor ongeveer een kwart afgestorven, bij gradatie 2 voor ongeveer de helft, bij gradatie 3 voor ongeveer driekwart en bij gradatie 4 is de heupkop vrijwel geheel afgestorven.

Honden met LCP zijn meestal prikkelbaarder dan gewoonlijk door de pijn tijdens het ziekteverloop. Het bijten in de aangetaste heup of flank is daarom niet verwonderlijk. Het dier wordt kreupel door een aangetaste, onbruikbaar geworden poot. Deze verergering kan wel enkele maanden aanhouden. In de meeste gevallen is de aangetaste poot zeer stijf en neemt de spiermassa ter hoogte van het bovenbeen zichtbaar af. Door de poot te strekken en naar binnen en naar buiten te draaien kunnen pijnreacties opgewekt worden. Ook zal het heupgewricht minder soepel bewegen.

De diagnose wordt gesteld naar aanleiding van de verschijnselen en een lichamelijk onderzoek. Bij een lichamelijk onderzoek kan de arts vaststellen dat de beweeglijkheid van de heup verminderd kan zijn. Het probleem bij de ziekte is de (heup)kopmisvorming. Daarbij worden er vaak röntgenfoto’s van de heupen gemaakt. Hierop is de vervorming van de heup goed te zien bij Perthes.

Bij een MRI-scan wordt er in de MRI-scanner een nauwkeurige foto gemaakt van organen en weefsels. Op een MRI-scan is de afwijking aan de heup in de eerste week al zichtbaar. Verder is een voordeel van de MRI dat deze heel uitgebreid is in een vroeg stadium van het proces.

Een botscan laat de botafbraak en botaanmaak zien. Al weken tot maanden voordat er op de röntgenfoto wat te zien is, zie je op de botscan een verminderde botactiviteit. Het nadeel aan de botscan is dat, wanneer zich meerdere botreparaties voordoen, de botscan (ten onrechte) een normaal beeld geeft.

Een echo wordt wel eens gedaan om te zien of er vocht in het heupgewricht zit. Dit wordt minder vaak gebruikt, omdat op de röntgenfoto dit ook te zien is aan de verbreding van de gewrichtsspleet.

Bij honden wordt de diagnose gesteld door een dierenarts wanneer de hond klachten vertoont en binnen de leeftijd valt waarin deze aandoening voorkomt. Ook wordt er gekeken naar de röntgenfoto's van de heupen. Op de röntgenfoto's is de heupkop zichtbaar afgevlakt en is er tevens botoplossing zichtbaar. Er kan daarnaast sprake zijn van een gewrichtsontsteking met het daarbij horende botverval en de botwoekeringen. De gewrichtruimte is in de meeste gevallen groter geworden. In een vergevorderd stadium is de heupkop letterlijk ingezakt en kan er sprake zijn van een breuk in het bovenbeen die grenst aan het aangedane gewricht.

Meestal is de beste behandeling bij Perthes het nemen van veel rust. Hierdoor kan het bot zich weer herstellen. Wanneer dit niet op de goede manier gebeurt, wordt er ook wel eens gebruikgemaakt van onderstaande behandelmethoden:

Bij honden zijn twee behandelingen mogelijk, een chirurgische en een conservatieve. De conservatieve behandeling kan enkel worden toegepast indien de heupkop nog de originele vorm heeft en met voldoende diepte in de heupkom ligt. Met strikte rust en fysiotherapie kan heel soms verdere achteruitgang worden voorkomen. Wel is het dan nodig om elke maand een röntgenfoto te maken totdat de patiënt een jaar oud is.
In de meeste gevallen is een operatie vereist waarbij de kop en de hals uit het bovenbeen weggehaald worden. Op deze manier is het probleem en tevens de pijn weggenomen. Het klinkt misschien vreemd dat een hond goed kan blijven lopen zonder heupkop, maar de spieren nemen deze functie volledig over. 

Het plaatsen van een kunstheup bij honden is ook een optie, maar vaak is de patiënt te klein om hiervoor in aanmerking te komen. Bovendien functioneren kleinere honden vrijwel prima na amputatie van kop en hals. Hierbij is een stevige bovenbeenbespiering zeer belangrijk. Na de operatie moet langdurig pijnstilling worden toegediend en wordt geadviseerd de spieren in het bovenbeen veel te trainen.

De prognose is per patiënt verschillend. Het uiteindelijke gevolg van Perthes hangt af van hoe goed de heupkop en –kom in elkaar passen. Hoe jonger het kind is, hoe groter de kans is dat de heup helemaal kan herstellen. Verder is de misvorming ook afhankelijk van de uitgebreidheid van de misvorming en van de risicotekenen, en daarbij vooral hoe ver de kop van de heup buiten de bedekking van de heupkom raakt.



</doc>
<doc id="2066401" url="https://nl.wikipedia.org/wiki?curid=2066401" title="Kamertussenschot">
Kamertussenschot

Het kamertussenschot, in de medische literatuur doorgaans ventrikelseptum of interventriculair septum genaamd, (Latijn: "septum interventriculare cordis") vormt een stevige afscheiding tussen de linker- en de rechterventrikel. 
Het kamertussenschot loopt schuin naar achteren en naar rechts. Het maakt een bocht met de convexiteit in de richting van de rechterventrikel; de randen komen overeen met de voorste en achterste "sulci longitundinales". 

Het grootste deel van het kamertussenschot is een onderdeel van de hartspier (musculaire deel). Het bovenste, achterste deel, dat het onderste deel van de aorta scheidt van het onderste deel van de rechterboezem en het bovenste deel van de rechterkamer, is dun en bestaat uit bindweefsel, dit deel heet het "membraneuze deel” van het harttussenschot.
Het kamertussenschot wordt van zuurstofrijk bloed voorzien door de voorste interventriculaire tak van de linker kransslagader.

Bij veel diersoorten is het kamertussenschot of het boezemtussenschot niet volledig dicht. Op grond van onderzoek bij dieren leerde de Romeinse arts Galenus (130-200) dat dit bij de mens ook zo was. Pas na 1543 ontdekte Vesalius dat het harttussenschot bij de gezonde mens ondoorlaatbaar is.




</doc>
<doc id="2066769" url="https://nl.wikipedia.org/wiki?curid=2066769" title="Doorzettingsvermogen">
Doorzettingsvermogen

Het doorzettingsvermogen staat voor het vermogen van een persoon om een bepaald doel te bereiken. De doelen die hij of zij zichzelf stelt, wil hij of zij per se realiseren, ondanks tegenslagen. De "doorzetter" maakt keuzes, en laat zich niet door tegenslag weerhouden om die keuze ten uitvoer te brengen.

Doorzetting heeft vooral te maken met de invloeden van de persoonlijkheid. Wie geneigd is om doelen voor zich op te stellen gaat vaker een groter doorzettingsvermogen hebben dan iemand die geen doelen heeft. Dit heeft te maken met het plannen van taken binnenin de tijd waarin je leeft. Hoe groter het gevoel van succes, hoe groter het vermogen.


</doc>
<doc id="2066857" url="https://nl.wikipedia.org/wiki?curid=2066857" title="Boezemtussenschot">
Boezemtussenschot

Het boezemtussenschot of interatriale septum (Latijn: septum atriorum) is de wand die de rechter- en linkeratrium van het hart van elkaar scheidt.

Het boezemtussenschot ontwikkelt zich gedurende de eerste en de tweede maand van de foetale ontwikkeling in een aantal fases. Eerst ontwikkelt zich het "septum primum", een halvemaanvormig stukje weefsel, dat de eerst scheiding tussen linker en rechterboezem gaat vormen. Omdat het halvemaanvormig is, wordt de verbinding tussen de beide boezems niet geheel afgesloten; de opening die nog blijft heet "ostium primum". Gedurende de foetale ontwikkeling kan via deze opening bloed van de rechterboezem naar de linker stromen.
Terwijl het septum primum groeit, wordt het ostium primum geleidelijk aan kleiner. Voor het echter helemaal dicht is gegroeid, ontstaat een tweede opening, het "ostium secundum", zodat bloed van recht naar links kan blijven stromen.
Rechts van het septum primum, vormt zich het "septum secundum". Deze dikke, uit spierweefsel opgebouwde structuur krijgt ook een halvemaanvormige structuur, maar ontstaat aan de voorzijde, terwijl het septum primum aan de achterzijde was ontstaan. Terwijl het septum secundum groeit blijft een smalle opening open, het foramen ovale zodat het bloed van rechts naar links kan blijven stromen. 
Het septum secundum wordt steeds groter en de grootte van het septum primum neemt af. Uiteindelijk is van het septum primum nog slechts een klein randje over aan de linkerkant. Dit wordt de klep van het foramen ovale genoemd. Het foramen ovale opent en sluit als reactie op het drukverschil als tussen het linker- en het rechter atrium (boezem). Als de druk in het rechteratrium hoger is, gaat de klep open en als de druk daar lager is sluit de klep in reactie tot de hogere druk die na de geboorte ontstaat. Omdat de longen voor de geboorte niet functioneren, is de druk in het rechteratrium dan hoog.





</doc>
<doc id="2066975" url="https://nl.wikipedia.org/wiki?curid=2066975" title="Hoechst">
Hoechst

Hoechst AG was een van de drie grote chemische bedrijven in Duitsland, waarvan de geschiedenis teruggaat tot 1863. In 1999 ging het op in het Frans-Duitse Aventis.

Het bedrijf ontstond in 1863 in Frankfurt-Höchst als "Teerfarbenfabrik Meister, Lucius & Co.". Carl Meister, Eugen Lucius en Ludwig Müller waren de oprichters. In 1865 kwam de chemicus Adolf Brüning Müller vervangen. In 1880 werd het een naamloze vennootschap "Farbwerke vorm. Meister Lucius & Brüning AG." Internationaal gebruikte men de naam "Farbwerke Hoechst AG". Het bedrijf bleef onafhankelijk tot 1925, toen het opging in het grote conglomeraat IG Farben.

Na de Tweede Wereldoorlog werd IG Farben opgesplitst en in 1951 ontstond Hoechst AG opnieuw. Het bedrijf groeide snel, mede door gehele of gedeeltelijke overname van andere bedrijven, tot het derde grootste chemieconcern van Duitsland na BASF en Bayer. Onder meer het farmacie- en kleurstofbedrijf Cassella, het cosmeticabedrijf Schwarzkopf en het ontwerpbureau Uhde waren dochterondernemingen van Hoechst. Bij de aanvang van de jaren 1980 had het concern meer dan 170.000 werknemers en een jaaromzet van 46 miljard DM. In 1987 verwierf Hoechst het Amerikaanse chemiebedrijf Celanese. Hoechst was een beursgenoteerd bedrijf en onderdeel van de DAX-index

In 1991 begon een grondige herstructurering van Hoechst. De 14 divisies met ca. 25.000 producten werden ondergebracht in 100 "business units", die een eigen strategie moesten ontwikkelen. Het bedrijf legde zich ook meer toe op veelbelovende farmaceutische producten. Enkele ongevallen in het jaar 1993 ondermijnden het vertrouwen in het bedrijf echter ernstig.

In 1995 werd het bedrijf verder gestroomlijnd door de nieuwe voorzitter Jürgen Dormann, die aankondigde dat Hoechst zich enkel nog zou richten op die activiteiten waarin het bedrijf tot de drie grootste in Europa, Azië en Amerika behoorde, en alle andere activiteiten zou afstoten. Zo werd Schwarzkopf verkocht aan Henkel en Uhde aan Krupp. Vanaf 1996 richtte Hoechst zich op de zogenaamde life sciences (farmaceutische en landbouwchemicaliën). Hiervoor moest de industriële chemische activiteit afgestoten worden. De fijnchemicaliën werden verkocht aan het Zwitserse Clariant, en de organische basischemicaliën ondergebracht in Celanese GmbH. Polyethyleen- en polypropyleenproductie werden ook ondergebracht in aparte bedrijven en behoren inmiddels tot LyondellBasell. De grote fabrieksterreinen van Hoechst werden omgevormd tot "chemieparken" (Industriepark Höchst bijvoorbeeld). Ook de Hoechst Holland-vestigingen in Vlissingen en Weert werden afgestoten.

Op 1 december 1998 maakten Hoechst en Rhône-Poulenc bekend dat beide bedrijven hun life sciences-activiteiten zouden samensmelten. In het volgende jaar 1999 ontstond zo Aventis, met hoofdzetel in Straatsburg en met Aventis Deutschland als Duitse tak. De naam Hoechst AG bleef behouden voor de holdingmaatschappij die de Duitse dochtermaatschappijen van Aventis overkoepelde. Alle overige chemiebedrijvigheid van Hoechst werd verkocht en Celanese werd het apart beursgenoteerd bedrijf Celanese AG. Aventis zou in 2005 op haar beurt overgenomen worden door Sanofi-Synthélabo en onderdeel worden van sanofi-aventis; na de overname werden de resterende minderheidsaandeelhouders van Hoechst AG door een squeeze-out verplicht hun aandelen te verkopen. Het bedrijf werd van de beurs genomen en omgevormd tot Hoechst GmbH, een louter interne holding binnen sanofi-aventis.

De kleurstof fuchsine was het eerste product van het bedrijf. In 1869 kwam alizarine, dat snel het meest succesvolle product van de firma werd.

Het eerste farmaceutische product was antipyrine, geïntroduceerd in 1883. In 1904 werd gestart met de productie van synthetisch adrenaline. Andere geneesmiddelen die door Hoechst werden ontwikkeld zijn novocaïne (1905), metamizool (1922) en methadon (1949, ontwikkeld tijdens de IG Farben-periode).

Endosulfan is een insecticide dat in 1954 op de markt kwam maar inmiddels niet meer is toegelaten.

In 1925 begon Hoechst met de product van cellofaan verpakkingsfolie. Andere merknamen van synthetische polymeren van Hoechst waren "Trevira" (polyestervezel), "Hostalen" (polyethyleen en propyleen volgens het Ziegler-Natta-procedé) en "Hostaphan" (polyethyleentereftalaatfilm).

Acesulfaam-K (1967) is een kunstmatige zoetstof die toevallig ontdekt werd bij Hoechst door dr. Karl Clauss.



</doc>
<doc id="2066995" url="https://nl.wikipedia.org/wiki?curid=2066995" title="Fotosynthetisch actieve straling">
Fotosynthetisch actieve straling

De fotosynthetisch actieve straling of photosynthetically active radiation (PAR) is de golflengte van 400 tot 700 nanometer binnen het lichtspectrum, welke organismen kunnen gebruiken voor de fotosynthese. Het maakt ongeveer 50% van de totale op aarde vallend licht uit.

De hoeveelheid PAR wordt weergegeven in W/m2 en kan gemeten worden met een PAR meter.

De fotosynthetisch actieve straling omvat fotonen met verschillende hoeveelheden energie. (blauw: energierijk, rood: energiearm). Daarom moet voor het meten van PAR de stralingssensor van filters worden voorzien, waardoor de kortgolfige, energierijke en de langgolfige energiearme fotonen evenzwaar gemeten worden. Vanwege de directe stoichiometrische betrekking tussen geabsorbeerde fotonen (tussen 400-700 nm) en de fotosynthetisch vastgelegde CO wordt de fotonenstroomdichtheid (engl. Photosynthetically Active Photon Flux Density, PPFD of PFD) als standaard gebruikt. Ze wordt in tegenstelling tot de PAR in µmol/(m²s) gemeten.



</doc>
<doc id="2068468" url="https://nl.wikipedia.org/wiki?curid=2068468" title="Ontwikkelingscyste">
Ontwikkelingscyste

Een ontwikkelingscyste is een soort dentale cyste. De ontwikkelingscyste ontwikkelt zich steeds voort met voeding.


</doc>
<doc id="2068516" url="https://nl.wikipedia.org/wiki?curid=2068516" title="Cliëntenbond in de Geestelijke Gezondheidszorg">
Cliëntenbond in de Geestelijke Gezondheidszorg

De Cliëntenbond in de Geestelijke Gezondheidszorg (of kortweg de Cliëntenbond) was een Nederlandse patiëntenvereniging van patiënten, cliënten en ex-patiënten van GGz-instellingen. De bond was een belangenorganisatie die de positie en acceptatie van psychiatrische patiënten in de samenleving en in de zorginstellingen probeerde te verbeteren. Daarnaast gaf de bond gelegenheid tot lotgenotencontact.

De Cliëntenbond is op 11 september 1971 als vereniging opgericht, in eerste instantie voor de belangenbehartiging van ambulante patiënten. De bond is voortgekomen uit de antipsychiatrische beweging die ontstond in de jaren zestig van de vorige eeuw. De Cliëntenbond is gelieerd aan andere actiegroepen en democratiserings- en emancipatiebewegingen uit de antipsychiatrie zoals de in 1964 opgerichte Stichting Pandora en de in 1980 opgerichte Landelijke Patiënten Raden (LPR). De LPR was een koepel van patiëntenraden die al sinds het midden van de jaren 70, in het kader van de opkomende inspraak en medezeggenschap, binnen de zorginstellingen werkten. De LPR is inmiddels gefuseerd met haar zusterorganisatie, de Landelijke Organisatie Cliëntenraden (LOC), in een nieuwe organisatie.

De bond en zijn leden organiseerden in de jaren '70, meestal samen met de Stichting Pandora, de LPR en verschillende ad-hocwerkgroepen, publiciteits- en protestacties om de publieke opinie en de politieke besluitvorming te beïnvloeden. In de jaren 70 startte men met het voeren van acties als de "Dag van de Psychiatrie" en "Baas in eigen Brein". Men weet samen met de zusterorganisaties onder andere de invoering van de Wet BOPZ jaren te vertragen en de Stichting PVP van de grond te krijgen.

De bond is een van de organisaties geweest die begonnen is met het inrichten van inloophuizen die gericht waren op lotgenotencontact en aanvankelijk bedoeld waren als ontmoetingsplaats voor ambulante patiënten. Daarnaast werden er mede door leden van de bond en andere werkgroepen zelfhulpgroepen georganiseerd.

In de loop van de jaren tachtig en negentig veranderde het maatschappelijke klimaat. Er trad een explosieve groei op van het aantal ziektespecifieke patiëntenverenigingen. De bond ging samen met andere patiëntenverenigingen en hun koepel, de NPCF, in overleg met de overheid, de zorginstellingen en de ziektekostenverzekeraars over het verbeteren van de zorg. Vanwege de ervaringsdeskundigheid van zijn breed en diep in de geestelijke gezondheidszorg gewortelde kader en achterban werd de bond gesprekspartner aangaande deze verbeteringen in de zorg. Tijdens de onderhandelingen en het overleg om tot een consensus te komen heeft de bond een aanzienlijke inbreng gehad, waarvan het tot stand komen van de dagactiviteitencentra (DAC's) mede een resultaat is.

In 1999 lanceerde de bond zijn eigen website. In de 21e eeuw ging de Cliëntenbond samenwerken met de Stichting VOICE Nederland (geschreven als VO!CE), een koepelorganisatie van regionale cliëntenorganisaties. In 2009 nam het samenwerkingsverband de vaste activiteiten over Stichting Pandora, dat toen in ruste ging vanwege een subsidiestop. In 2011 fuseerden de Cliëntenbond en VOICE tot de Vereniging Geestdrift. Deze kwam een jaar later eveneens in geldnood door verlies van overheidssubsidie. In 2013 werd de vereniging ontbonden. De meeste activiteiten werden overgenomen door het Landelijk Platform GGz (LPGGz).

De Cliëntenbond had een bescheiden aantal leden van rond de duizend. Van die leden was wel een relatief flink deel actief in vergelijking met de achterban van veel andere verenigingen. Dat lag waarschijnlijk aan het geweldloze activistische verleden van de bond en het feit dat veel leden uit de cliëntenraden afkomstig waren.

De vereniging houdt minimaal één maal per jaar haar ledenvergadering, waar verslag gedaan werd van de activiteiten over het voorgaande jaar en waar bestuursleden van het dagelijks- en het algemeen bestuur voorgedragen en gekozen werden. De ledenvergadering was het hoogste orgaan in de bond. De ledenvergadering was naast een formeel orgaan een belangrijk instrument voor lotgenotencontact op landelijk niveau. Als de financiële middelen het toelieten wordt er jaarlijks een ledenweekend georganiseerd waar leden elkaar konden ontmoeten en weerzien.

Vier maal per jaar verscheen een verenigingsblad, dat eerst Het Bulletin heette en later omgedoopt is in OndersteBoven. Voor vragen over zorg en rechten of het melden van klachten had de vereniging een telefonische hulplijn en een e-mailadres. De bond had ooit vijftien regionale afdelingen over het hele land, die themabijeenkomsten, een inloop of andere activiteiten organiseerden

Naast deze activiteiten verkocht de Cliëntenbond verkocht boeken en andere publicaties van patiënten of met bijdragen van patiënten uit, zoals egodocumenten (ervaringsverhalen) en dichtbundels.

De Cliëntenbond was aangesloten bij verschillende koepelorganisaties in de zorg, zoals de NPCF en het Landelijk Platform GGz (LPGGz).



</doc>
<doc id="2068769" url="https://nl.wikipedia.org/wiki?curid=2068769" title="Intracytoplasmatisch morfologisch geselecteerde spermainjectie">
Intracytoplasmatisch morfologisch geselecteerde spermainjectie

Intracytoplasmatisch morfologisch geselecteerde spermainjectie of IMSI is een nieuwe technologie die een verfijning is van de ICSI-techniek. Bij een ICSI-procedure worden de zaadcellen door de embryoloog geselecteerd op basis van een aantal zichtbare kenmerken. Hierbij kunnen de spermacellen 200x vergroot worden. Bij IMSI echter wordt een vergroting van 6500x gebruikt, waardoor bepaalde kenmerken met betrekking tot de vorm van de zaadcel veel beter zichtbaar worden.

Hierdoor wordt de kans op zwangerschap groter, omdat de embryoloog een nauwkeuriger keuze kan maken in de selectie van zaadcellen. Ook verlaagt de toepassing van IMSI de kans op aangeboren afwijkingen, in vergelijking met de standaard-ICSI-procedure.




</doc>
<doc id="2068968" url="https://nl.wikipedia.org/wiki?curid=2068968" title="Coxitis fugax">
Coxitis fugax

Coxitis fugax is een goedaardige irritatie van het heupgewricht bij jonge kinderen met onbekende oorzaak, die spontaan overgaat in 1-2 weken.

Het kind kan, als het oud genoeg is, over pijn in de lies of de heupregio klagen en zal de aangedane kant minder belasten. Sterke flexie zoals bij zelf sokken aandoen of veters strikken is pijnlijk. Bij onderzoek kunnen flexie, endo- en exorotatie van de heup wat pijnlijk zijn. Het kind kan iets verhoging hebben; bij fikse koorts moet aan andere ziekten worden gedacht, zie onder. De ziekte is vrijwel altijd eenzijdig.

Het is niet zeldzaam en de meest voorkomende oorzaak van pijn in de heup bij kinderen. Het treedt meestal op tussen 3 en 10 jaar, duidelijk (2-4x) vaker bij jongens. Een Nederlandse huisarts zal het ca. 1 a 2 x per jaar zien.

De diagnose wordt gesteld door uitsluiting van andere aandoeningen, en zal dus vaak achteraf pas met zekerheid kunnen worden gesteld als het na een tot twee weken over is. Bij twijfel zal een echo van de heup worden gedaan, en eventueel op indicatie een röntgenfoto of een gewrichtspunctie. Dit is meestal niet nodig.

Met name epifysiolyse, septische artritis en aseptische botnecrose. Alleen bij verdenking op septische artritis is snel onderzoek en behandeling geboden en kan niet een of twee weken worden afgewacht. In deze gevallen zijn de klachten echter vrijwel altijd veel ernstiger en gaan meestal gepaard met koorts.

De oorzaak van de ziekte is onbekend. Opvallend is dat in ongeveer de helft van de gevallen kort voor het ontstaan van de klachten sprake is van een - meestal - virale infectie van de bovenste luchtwegen of het maag-darmkanaal.

Milde ontstekingsremmende pijnstillers zoals ibuprofen en instructies het been niet meer dan nodig te belasten. Het zou dan uiterlijk met een week of twee over moeten zijn, meestal na 7-9 dagen. Recidieven kunnen voorkomen. Hiernaast bestaat er een kleine kans (5%) dat de ziekte van Perthes zich manifesteert.

Tevens is het mogelijk middels manuele mobilisatie technieken de irritatie op te heffen.


</doc>
<doc id="2068983" url="https://nl.wikipedia.org/wiki?curid=2068983" title="Body integrity identity disorder">
Body integrity identity disorder

Body integrity identity disorder (BIID) is het zeldzame fenomeen waarbij het mentale lichaamsbeeld van een mens niet overeenkomt met het daadwerkelijke lichaam. Deze mensen voelen zich pas 'compleet' als een bepaald lichaamsdeel mist of is aangetast. Zo zouden sommigen graag een been geamputeerd hebben -ook wel apotemnofilie genoemd-, terwijl anderen een geparalyseerde variant prefereren.



</doc>
<doc id="2069286" url="https://nl.wikipedia.org/wiki?curid=2069286" title="Vieilles vignes">
Vieilles vignes

Vieilles vignes (enkelvoud: "vieille vigne") is een onofficiële Franse term die gebruikt wordt voor oude druivenstokken. In Duitsland duidt men dit aan met Alte Reben, in het Engels met "old vines". De term wordt vooral gebruikt bij wijn die gemaakt is van de druiven van oude(re) wijnstokken.

Onder een oude wijnstok (druivenplant) verstaat men een stok van meer dan 70 jaar oud. Veel wijnboeren willen de term pas gebruiken indien de stok meer dan 100 jaar oud is. Daar deze ouderdom niet vastgelegd is wordt zij ook wel gebruikt voor jongere exemplaren.

Naarmate een druivenplant ouder wordt, wortelt zij dieper - en met een "groter" wortelgestel - in de bodem met als gevolg dat er meer mineralen, vooral uit grotere diepten, opgenomen kunnen worden. Wijn gemaakt van de druiven van deze stokken hebben zodoende meer smaakstoffen in zich dan de jongere. 

De oudste - nog vruchtdragende - wijnstokken staan bij het kasteel 'Katzenzungen' in de Italiaanse gemeente Tisens in Alto Adige en in het Sloveense stadje Maribor.


</doc>
<doc id="2070282" url="https://nl.wikipedia.org/wiki?curid=2070282" title="Mumijo">
Mumijo

Mumijo [mumio, mumie, mummiyo, mummiya etc. zijn verschillende spellingen van het Russische мумиё] is ook bekend als Shilajit / Shilajeet in de Ayurvedische geneeskunde en onder een aantal andere namen waaronder Barahshin, Dorobi, Baraga Shun, Chao-tong, Wu Ling Zhi en Brag-Shun. Het heeft een lange gebruiksgeschiedenis als alternatief medicijn en staat in de Ayurvedische geneeskunde in hoog aanzien als een remedie tegen allerlei kwalen, zoals nieraandoeningen, chronische bronchitis, diabetes, anemie (bloedarmoede) en verstoorde bloedsuikerwaarden, astma, galstenen, geelzucht, dyspepsie, bloedende aambeien, epilepsie, een vergrote lever en milt, algemene spijsverteringsstoornissen, wormen, prostatitis, zenuwzwakte, impotentie en gebrek aan libido, botfracturen, algemene wondheling, verkoudheid], als vitaliteit verhogend en als anti-verouderingsmiddel . Meer dan 3000 jaar oude Sanskriet geschriften maken al melding van deze 'vernietiger der zwakheid'. Aristoteles schreef in de 4e eeuw voor Christus al over de helende werking van Mumijo.

Het is een teerachtige substantie die wordt gevonden in Afghanistan, Nepal, Bhutan, Pakistan, China, Tibet en Rusland; op de hoogvlaktes [1000-5000m boven zee-niveau] van de Himalaya, de Kaukasus en het Altai gebergte, alle in Centraal-Azie. Ook in streken van Antarctica is een soortgelijke substantie gevonden. De kleur kan variëren van gelig bruin tot diepzwart, afhankelijk van de samenstelling. Voor medicinale toepassingen wordt aan de zwarte variant de voorkeur gegeven, deze is het meest krachtig. Mumijo /Shilajit is zeldzaam en daardoor duur. Veel van de commercieel te koop aangeboden supplementen zijn waarschijnlijk in feite Ozokerite, een soortgelijke substantie, die echter geen organische bestanddelen bevat, wordt gewonnen in open mijnen (dus niet uit de bergwand komt sijpelen) en een ingrediënt is van o.m. lipstick en andere cosmetica. Het heeft geen medicinale werking. Ozokerite is keihard, terwijl Mumijo een zachte pasta is. Echte Mumijo heeft een vaag olieachtige/asfaltachtige geur, en zal in de palm van de hand zacht worden als gevolg van lichaamswarmte.

Volgens de Altai folklore viel het de lokale bevolking op dat dieren, als zij zich zwak voelden of gewond waren, aan de zwarte of geelbruine substantie die op de rotsen zat likten en daar blijkbaar baat bij hadden. De mensen gingen het zelf proberen en de resultaten maakten indruk.
In de Himalaya circuleren soortgelijke verhalen. De lokale Tibetaanse bevolking ontdekte Brag-Shun [zoals Mumijo ter plaatse wordt genoemd] toen ze apen observeerden. Deze likten aan de pasteuze massa die uit de bergkloven kwam sijpelen onder invloed van de zonnewarmte. Aangezien het observeren en interpreteren van dieren en hun gedrag een belangrijk onderdeel van de heelkunde was in die tijd legden de dorpelingen algauw een verband tussen de kracht en vitaliteit van de apen en de Brag-Shun. Ze begonnen het zelf te gebruiken en maakten melding van een opvallende verbetering van hun gezondheid en uithoudingsvermogen, meer vitaliteit en een afname van problemen zoals spijsverteringsaandoeningen en impotentie.

Onder invloed van zonnewarmte 'zweet' de rots en dit 'zweet' is de Mumijo / Shilajit . De chemische samenstelling is inmiddels vastgesteld. Het is een wisselende combinatie van gefossiliseerde / gefermenteerde vegetatie van planten zoals de Euphorbia royleana [een cactus die een latex-achtige substantie afscheidt en daarmee waarschijnlijk verantwoordelijk is voor de pasta-achtige textuur van Mumijo] en Trifolium repens [witte klaver], vermengd met mineralen die van oorsprong in het gesteente aanwezig zijn. Verder zijn er schimmels en sporenelementen in overvloed, zoals in alle humus-achtige substanties. De samenstelling is afhankelijk van de vindplaats, uiteraard.
Vanuit de optiek van de medische wetenschap zijn de belangrijkste actieve componenten benzoëzuur en verwante elementen zoals humuszuur en fulvinezuur, die ontstaan door het vergaan van o.m. planten. Deze laatste worden in de tuinbouw maar ook in voedingssupplementen toegepast. De functie van deze zuren voor de mens is het bevorderen van de opname van voedingstoffen. De heilzame werking van bijvoorbeeld een modderbad berust o.m. op de aanwezigheid van deze zuren.

In de Sovjet-Unie was de eerste die Mumijo wetenschappelijk onderzocht Prof. A.M. Shakirov, directeur van het Oezbeeks Wetenschappelijk onderzoeksinstituut van Traumatologie en Orthopedie (УзНИИТО). Hij kwam met de aanbeveling dat Mumijo zou moeten worden toegepast als hulpmiddel bij het herstellen van botbreuken. Sinds 1961 is het een officieel toegelaten en erkend medicijn.

Uit zijn onderzoek bleek dat de heling van botbreuken wordt aanzienlijk versneld door Mumijo oraal te gebruiken. In 1965 werd een eerste Mumijo symposium georganiseerd in Doeshanbe (Tadzjikistan), waar onderzoeksresultaten werden vergeleken en geëvalueerd. De uitkomst was dat meer klinische studies gerechtvaardigd waren. Een tweede symposium werd in 1972 gehouden op initiatief van het Pyatigorsk Institute of Balneology (=onderzoek van helende minerale baden) and Fysiotherapie (in Jessentoeki, een stadje aan de voet van het Kaukasus gebergte). Een derde vond plaats op initiatief van het Soviet Ministerie van Gezondheid in Tasjkent. Het is duidelijk dat de positieve resultaten van onderzoek en klinisch gebruik de aandacht trokken.

In het territorium van de voormalige Sovjet-Unie worden geneesmiddelen en supplementen op basis van Mumijo nog steeds in iedere apotheek te koop aangeboden en verder ontwikkeld resultaten van onderzoek geven daar aanleiding toe. Het gaat dan vooral om tabletten en capsules. Het is daar erkend als geneesmiddel en er is de afgelopen decennia veel wetenschappelijk onderzoek naar verricht, dat echter voor de rest van de wereld grotendeels onbekend is vanwege de taalbarrière en de tot 1989 gesloten grenzen van de Sovjet-Unie.

Momenteel wordt vooral in India wetenschappelijk onderzoek verricht naar de basis van de werking van traditionele Ayurvedische medicatie, waaronder dus ook Mumijo/Shilajit. Het wordt daar regionaal en tegenwoordig ook via internet in grote mate aangeboden, met vaak de wildste claims voor wat betreft de werking.



Deze claims worden wel in de traditionele Ayurvedische geneeskunde (Indian System of Medicine) genoemd. Overige claims zijn voor zover kon worden nagegaan nog niet onderzocht.




</doc>
<doc id="2070323" url="https://nl.wikipedia.org/wiki?curid=2070323" title="Sehnsucht (emotie)">
Sehnsucht (emotie)

Sehnsucht is een onvertaalbaar Duits woord, volgens de Duden de "ziekte van het lijdzaam begeren" ("„Krankheit des schmerzlichen Verlangens“"), is een immense hunkering naar een persoon of zaak waar men van houdt of begeert, en is verbonden met een intens gevoel van pijn door de onbereikbaarheid van het object van begeerte.
"Sehnsucht" kan bij hen die eraan lijden ziekelijke vormen aannemen, tot en met een doodswens als gevolg. 

Het woord wordt, onvertaald, in vele andere talen gebruikt en is in de Duitse literatuur van de 19e en 20ste eeuw een vaak terugkerend thema.


</doc>
<doc id="2070976" url="https://nl.wikipedia.org/wiki?curid=2070976" title="Neuropsychiatrie">
Neuropsychiatrie

Tot 1984 was neuropsychiatrie in Nederland een medisch specialisme waarin zowel neurologie als de psychiatrie beoefend werd. De arts die deze vijfjarige opleiding had afgerond, mocht zich zenuwarts noemen.

De neuropsychiatrie werd opgedeeld in 2 medische specialismen: neurologie en psychiatrie. 

Vandaag de dag is neuropsychiatrie een sub-specialisatie van de psychiatrie. In de neuropsychiatrie worden vooral de biologische oorzaken onderzocht die een rol spelen bij psychiatrische aandoeningen. Biologische oorzaken kunnen bijvoorbeeld afwijkingen zijn in het neurotransmittersysteem of in de neurale netwerkstructuur van de hersenen. De neuropsychiatrie is erg gestoeld op de moleculaire psychiatrie en de biologische psychiatrie.


</doc>
<doc id="2071119" url="https://nl.wikipedia.org/wiki?curid=2071119" title="Landelijk Platform GGz">
Landelijk Platform GGz

Het Landelijk Platform GGz (of LPGGz) is een koepelorganisatie van verschillende patiëntenverenigingen in de geestelijke gezondheidszorg (ggz). Het LPGGz treedt op als vertegenwoordiger en belangenbehartiger.

Het LPGGz is de koepel van 20 cliënten- en familieorganisaties. Het platform is gesprekspartner van en aanspreekpunt voor politici, beleidsmakers, beleidsuitvoerders, zorgverzekeraars en brancheorganisaties.



</doc>
<doc id="2072730" url="https://nl.wikipedia.org/wiki?curid=2072730" title="Wouter Schouten">
Wouter Schouten

Wouter Schouten (Haarlem, 2 september 1638 - oktober 1704) was een Nederlands chirurgijn die in 1676 zijn "Oost-Indische voyagie" publiceerde. Het boek had veel succes.

Toen hij veertien jaar was, ging Schouten de in de leer bij een chirurgijn. Omdat hij ervaring wilde opdoen, en gedreven door reislust, monsterde hij in 1658 aan bij de Vereenigde Oost-Indische Compagnie en voer op 16 april van datzelfde jaar in de functie van onderchirurgijn op het fluitschip de "Nieuwpoort" het zeegat uit.

Chirurgijns behandelden niet alleen zieken en gewonden, ze waren aan boord ook aangewezen om haren te knippen en te scheren. Voor behandeling van aan boord ontstane ziekten en verwondingen mochten de chirurgijns geen beloning vragen. Kwetsuren wegens vechtpartijen en geslachtsziekten moesten apart worden betaald. Vingers en tenen kapte hij af met een beitel en hamer.

Na een reis van een halfjaar kwam het schip aan op de rede van Batavia en Schouten vestigde zich in het Kasteel van Batavia.
Later reisde Schouten, inmiddels benoemd tot opperchirurgijn, naar Japara en naar de Molukken en kreeg te horen dat hij op Ambon moest blijven. Hij was daar getuige van de hongitochten, waarbij de bevolking wordt gestraft door hun huizen, boten, en plantages te vernietigen voor het leveren van specerijen aan de concurrenten, zoals Portugezen, Engelsen, Chinezen of handelaren uit Makassar. Schouten beschreef in zijn boek uitgebreid de listige en geslaagde VOC-aanval op het kasteel van Makassar; de sultan beloofde de 2.000 Portugese handelaren uit te wijzen. Na verloop van tijd kreeg hij toestemming om weer te varen op het schip de "Hasselt". Aan het einde van zijn driejarig contract kwam Schouten terecht in Arakan, waar de Compagnie in rijst en slaven handelde.

Schouten tekende voor nog eens drie jaar dienst bij de Compagnie. In Batavia was ondertussen besloten de Portugezen te verdrijven van de Malabarkust. De VOC had zich als doel gesteld een monopolie te verkrijgen op de peper, die daar groeit en in Cochin werd verhandeld. Schouten maakte er kennis met schrijvende dominee Philippus Baldaeus. De Portugezen verdedigden de stad, die al 150 jaar in hun bezit was. Het lukte Rijcklof van Goens in 1662 vanwege de hevige moessonregens niet Cochin in te nemen. Het beleg werd opgegeven en de vloot keerde terug naar Batavia.

Schouten werd geplaatst op een schip met bestemming Bengalen en maakte twee reizen naar Hooghly. Terug in Batavia maakte hij duidelijk terug naar Holland te willen. Op zijn vorige reis had hij te maken gehad met een drankzuchtige schipper, hevige stormen en honger. Rond Kerst (1664) vertrok hij uit Batavia. Onderweg naar Texel kreeg zijn schip de "Rijzende Zon" te maken met de Engelsen, die de kostbare vloot van zestig schepen onder bevel van Pieter de Bitter opwachtten. Een rendez-vous met oorlogsschepen onder bevel van Michiel de Ruyter ten noorden van Schotland mislukte. De retourvloot vluchtte daarom naar het neutrale Noorse Bergen. Daar lagen op 12 augustus 1665 al vijftig schepen te wachten. De Engelsen lieten hen niet met rust en wat volgde was de Slag in de Baai van Bergen. Schouten verbond de gewonden terwijl de kogels hem om de oren vlogen. De Britten verloren de strijd en 17 dagen later werd de handelsvloot opgehaald door het eskader van De Ruyter.

In oktober 1665 vestigde Schouten zich als chirurgijn te Haarlem. In 1666 werd hij lid van het gilde en trouwde in Bloemendaal met een nicht van Frederik Ruysch. Nadat zijn eerste echtgenote was gestorven, hertrouwde Schouten in 1680. In 1692 werd hij gekozen tot bestuurder van het gilde en nam aspirant-leden examens af.

In 1676 publiceerde Schouten drie boeken, elk met twaalf hoofdstukken, over zijn reizen. Hij maakte gebruik van de bestaande literatuur, o.a. boeken door Johan van Twist, Adam Olearius, en François Bernier. De "Oost-Indische voyagie" behoort, ook volgens François Valentijn, een tijdgenoot, tot de beste reisverhalen die destijds zijn geschreven. Onmiddellijk verscheen een Duitse vertaling. In 1708 verscheen een tweede druk op de markt.



</doc>
<doc id="2072841" url="https://nl.wikipedia.org/wiki?curid=2072841" title="LOC Zeggenschap in Zorg">
LOC Zeggenschap in Zorg

LOC Zeggenschap in Zorg is een Nederlandse koepel- en belangenorganisatie. Ze vertegenwoordigt patiëntenorganisaties en hun patiënten en cliënten die verblijven in GGz-instellingen of de maatschappelijke opvang, of cliënt zijn van bepaalde vormen van ouderenzorg, thuiszorg, verslavingszorg of cliënt zijn van andere welzijnsinstellingen.

De LOC Zeggenschap in Zorg is een koepel die 2.200 medezeggenschapsorganen vertegenwoordigt die vaak al sinds het midden van de jaren 70, in het kader van de medezeggenschap, binnen de zorginstellingen werken. De LOC Zeggenschap in Zorg is op 1 januari 2008 tot voortgekomen uit een fusie van de Landelijke Organisatie Cliëntenraden (LOC) en de Landelijke Patiënten Raden, Belangenorganisatie cliënten GGZ, (LPR). Ze treedt op als belangenbehartiger voor de raden en de cliënten die ze vertegenwoordigt en voorziet leden en derden van informatie.



</doc>
<doc id="2073138" url="https://nl.wikipedia.org/wiki?curid=2073138" title="Vrouw Fransensgasthuis">
Vrouw Fransensgasthuis

Het Vrouw Fransensgasthuis (ook bekend als "Geertjen Schilts gasthuis") was een gasthuis in de stad Groningen, dat in de tweede helft van de 20e eeuw in zijn geheel is verplaatst naar Warffum.

Het gasthuis werd in 1668 gesticht door Geertruyt Fransen, huisvrouw van hopman Rudolphus Fransen en weduwe van hopman Geert Schilt van Oldenburch. In de fundatiebrief werd vastgelegd, dat het gasthuis bestemd zou worden voor de huisvesting van vijf of zes oude vrouwen, die van de gereformeerde religie dienden te zijn. Geertruyt Fransen bestemde hiervoor zeven kamers, eenkamerwoningen, aan de "Battengang", die achter haar eigen woning lagen. Zij bewoonde zelf een pand aan de zuidzijde van de Steentilstraat op de hoek van de Battengang. Zij verordonneerde tevens dat de vier schilderijen van haarzelf, haar overleden man en van haar zoon en dochter in het huis moesten blijven hangen ""ter eeuwige memoria"". Het gasthuis wordt gefinancierd met de huuropbrengsten van enkele andere woningen en, na haar overlijden, ook met huuropbrengst van haar woning, het "conventshuis" genoemd. Bovendien kon ook de pachtsom van landerijen in Uitwierde en Haren gebruikt worden voor de exploitatie van het gasthuis. In 1768 werd het gasthuis geheel gerenoveerd, dat wil zeggen afgebroken en opnieuw opgebouwd. De gevelsteen maakt melding van dit gebeuren en van de namen van de toenmalige boekhouders en voogden van de fundatie. Het gasthuis is tot 1939 als gasthuis in Groningen in gebruik geweest. Daarna deed het tot 1968 dienst als opslagruimte.

In 1969 werd het pand gekocht door het Openluchtmuseum Het Hoogeland in Warffum. Het werd steen voor steen afgebroken en in Warffum weer opgebouwd. Het pand is erkend als rijksmonument.



</doc>
<doc id="2073157" url="https://nl.wikipedia.org/wiki?curid=2073157" title="Wytzes- of Schoonbeeksgasthuis">
Wytzes- of Schoonbeeksgasthuis

Het Wytzes- of Schoonbeekgasthuis is een gasthuis in de stad Groningen. Het werd gesticht in 1696 door "Lubbina van Daelen", weduwe van Hindrick Wytsens. De tweede naam van het gasthuis verwijst naar Jacobus Schoonbeek, die in de achttiende eeuw een van de voogden van het gasthuis was.

Het oorspronkelijke gasthuis stond aan De Laan. Het werd in 1911 verplaatst naar het huidige pand aan de Visserstraat. Het heeft tot 1981 als gasthuis gefunctioneerd.


</doc>
<doc id="2073473" url="https://nl.wikipedia.org/wiki?curid=2073473" title="Aubergine (kleur)">
Aubergine (kleur)

Aubergine is een donker paarse of bruin-paarse kleur, gelijkaardig aan de kleur van de buitenschil van de vrucht van de aubergine, hoewel er aubergines bestaan in allerlei kleuren van wit tot indigo.

De kleur zoals ze hiernaast is weergegeven, werd in 1998 door het bedrijf Crayola geïntroduceerd.


</doc>
<doc id="2073724" url="https://nl.wikipedia.org/wiki?curid=2073724" title="Frederik Jacobus Johannes Buytendijk">
Frederik Jacobus Johannes Buytendijk

Frederik Jacobus Johannes Buytendijk (Breda, 29 april 1887 – Nijmegen, 21 oktober 1974) was een Nederlandse medicus, psycholoog en auteur. 

Hij studeerde af als medicus, was lector in biologie en algemene fysiologie aan de Vrije Universiteit Amsterdam en kreeg aldaar in 1919 een leerstoel fysiologie. In 1924 werd hij hoogleraar fysiologie en histologie in Groningen. Van 1946 tot zijn emeritaat in 1957 was hij buitengewoon hoogleraar in Nijmegen en hoogleraar psychologie in Utrecht, hoewel hij nooit psychologie had gestudeerd.

In zijn jonge jaren had de kennismaking met Max Scheler, Hans Driesch en Helmuth Plessner (met wie hij bevriend raakte) aanzienlijke invloed op Buytendijk. Hij correspondeerde met vele grote filosofen, zoals Binswanger, Guardini, Merleau-Ponty en met Sartre en Simone de Beauvoir. Frederik Buytendijk deed zijn inspiratie en methodiek op uit verschillende bronnen: de ervaringen die hij sedert 1918 als dierpsycholoog, en na de Tweede Wereldoorlog als humane psycholoog had opgedaan, en uit de fenomenologie, de leer die de verschijnselen voor zich laat spreken. In zijn "Algemene theorie der menselijke houding en beweging" (1949) slaagde Buytendijk erin een samengang van lichaam en geest te laten benadrukken.

In 1937 werd de van oorsprong hervormde Buytendijk katholiek. Hij was onder andere voorzitter van de "Katholieke Vereniging voor de Geestelijke Volksgezondheid" en hij was vanaf het eind van de jaren 50 hoofdredacteur van de Aula-reeks, de populair-wetenschappelijke pocketboekserie van uitgeverij Het Spectrum. Van zijn hand verschenen talloze boeken en artikelen.


</doc>
<doc id="2073936" url="https://nl.wikipedia.org/wiki?curid=2073936" title="Hypostigma">
Hypostigma

Het hypostigma of de hypostigmatische cel is een onderdeel van de vleugel van bepaalde insecten. Het betreft een langwerpige cel die bij veel sterk gelijkende soorten een belangrijke determinatiesleutel is. Een voorbeeld van insecten met een hypostigma zijn de mierenleeuwen.


</doc>
<doc id="2073939" url="https://nl.wikipedia.org/wiki?curid=2073939" title="Ted Troost">
Ted Troost

Ted Troost (Rotterdam, 1936) is een Nederlands haptonoom.

Hij was korte tijd voetballer en honkballer bij Feyenoord en is ook tennisleraar geweest voor hij begon als fysiotherapeut. Hiervoor volgde hij bij het CIOS in Overveen massage- en fysiotherapiecursussen. Als fysiotherapeut heeft hij gewerkt de voetbalclubs als Xerxes en was later fysiotherapeut/vertrouwensman bij AZ'67. Daarnaast is hij ook eigenaar geweest van een sauna en massagecentrum in de Rotterdamse wijk Hillegersberg-Schiebroek. Toen hij in 1968 deze gemengde sauna begon was dat in die tijd zeer ongewoon. Na verloop van tijd begon hij zich te verdiepen in de haptonomie en ging bij Frans Veldman, de grondlegger van die therapie, in de leer. In de jaren zeventig werd Troost opgenomen in de leiding van de "Rotterdamse Academie voor Haptonomie". Later zou Veldman zich distantiëren van de manier waarop Troost de haptonomie in praktijk bracht.

Begin jaren 80 behandelde hij de toen bekende schaatser Hein Vergeer. Nadat deze zich lovend had uitgelaten over zijn behandeling kwamen steeds meer topsporters bij hem voor een behandeling. Een van de hoogtepunten in de carrière van Troost was het Europees kampioenschap voetbal 1988 waar hij een groot deel van de Nederlandse spelers behandelde en dat team werd toen in West-Duitsland Europees kampioen. In datzelfde jaar verscheen het boek van hem: "Het lichaam liegt nooit" wat meerdere keren herdrukt is. Daarna ging het steeds minder goed met Troost. Rond 1996 sloot hij zijn praktijk in Rotterdam en verhuisde hij naar Portugal waar hij op advies van een vriend zijn spaargeld belegde wat totaal verkeerd uitpakte zodat hij zijn oudedagsvoorziening kwijt was. Later is hij in Zwitserland gaan wonen maar hij houdt nog wel elke maand spreekuur in Rotterdam en verder geeft hij vooral aan topmanagers cursussen.


</doc>
<doc id="2074528" url="https://nl.wikipedia.org/wiki?curid=2074528" title="Ubbenagasthuis">
Ubbenagasthuis

Het Ubbenagasthuis was een gasthuis in de stad Groningen. Het oorspronkelijke gasthuis werd gesticht door "Jacob Lubbers" aan de Oude Kijk in 't Jatstraat. Het wordt voor het eerst genoemd in 1521, en staat dan bekend als "Hospitale St Joannis". De huidige naam verwijst naar burgemeester "Joachim Ubbena" die het halverwege de 16e eeuw heeft opgeknapt. De voogdij zal tot 1839 worden uitgeoefend door zijn familie, die het in dat jaar verkoopt aan de diaconie van de Hervormde gemeente. 

De staat van het pand aan de Oude Kijk in 't Jatstraat gaat in de loop van de negentiende eeuw steeds verder achteruit, zodanig dat het in 1923 moet worden afgebroken. Het gasthuis verhuist dan naar nieuwbouw achter het Rustoord aan de Korreweg. Daar heeft het tot 1975 zijn functie behouden. Het tweede gasthuis is in 1985 gerenoveerd, de woningen worden nu verhuurd.


</doc>
<doc id="2074567" url="https://nl.wikipedia.org/wiki?curid=2074567" title="Sonic Pathfinder">
Sonic Pathfinder

De Sonic Pathfinder is een toestel dat op geluidsgolven werkt en aan een blinde de mogelijkheid geeft om voorwerpen op zijn weg te detecteren. Deze wordt meestal in combinatie met een ander middel gebruikt zoals de witte stok. 

Het toestel is een resultaat uit onderzoek van de Universiteit van Nottingham en is uitgevonden door de Australische Tony Heyes.

Het toestel detecteert voorwerpen op de weg en geeft aan de gebruiker een selectie van de gekregen info die nodig zijn om te wandelen. Het geeft dus geen beeld van de omgeving.
Het toestel detecteert voorwerpen door ultrasone geluidsgolven te sturen en terug te ontvangen zoals een radar. Deze worden dan geselecteerd en omgezet door een computerchip. 
De voorwerpen worden door middel van soorten tonen en frequentie aangeduid aan de gebruiker. 



</doc>
<doc id="2075020" url="https://nl.wikipedia.org/wiki?curid=2075020" title="Solera-systeem">
Solera-systeem

Het solera-systeem is een methode om door middel van oversteken (=overhevelen met behulp van flexibele slangen) wijn of een andere vloeistof op te voeden dan wel gelijk van smaak en kwaliteit te komen. Het systeem is in Spanje ontstaan toen men van een bepaald type wijn de vele verschillende vaten - elk vat had zijn ‘eigen’ wijn - tot één standaard ging maken.

Het systeem is vooral bekend van de sherry nabij het Zuid-Spaanse Jerez de la Frontera. Het oudst bekende solera-systeem dateert uit 1830.

Er zijn meer producten die gebruikmaken van een soortgelijk systeem. Zoals bij de likeurwijn Pedro Ximénez, Balsamico, Gletsjerwijn, Madeira, Marsala, Mavrodafni, Port, bepaalde Spaanse muskaat-wijnen, brandy’s, rums, ratafia en Schotse whisky.

Vaten met het product liggen in liggende positie in rijen gestapeld. In de bovenste rij zit het jongste, in de onderste rij het oudste product. 
Stap 1,
Gedurende het jaar wordt er uit de onderste vaten een deel afgetapt om te worden gebotteld.
Stap 2,
Het afgetapte deel wordt nu bijgevuld uit de rij vaten die hierbovenop ligt.
Stap 3,
Vervolgens wordt deze rij weer aangevuld uit de rij die daar weer bovenop ligt, enzovoort. De bovenste rij wordt tot slot bijgevuld met het jongste product.

Doordat het resultaat een mengvloeistof van vele jaren kan zijn, wordt de smaak en het karakter van het eindproduct heel constant gehouden. De leeftijden kunnen uiteenlopen van gemiddeld drie jaar tot meerdere decennia. Hoe meer mengstadia er in een systeem plaatsvinden, hoe ouder en complexer het (gemiddelde) product zal zijn. Een jaartal op een fles zal om marketing redenen geplaatst kunnen zijn met de bedoeling een gemiddelde leeftijd of het oudste (solera-)vat aan te duiden.

In het Spaanse Andalusië worden de hiervoor gebruikte 600 liter vaten ‘botas’ genoemd, en liggen gestapeld in ‘bodega’s’, de zogenaamde bovengrondse kelders.
De onderste rij vaten - met de oudste wijn - die uiteindelijk het eindproduct levert, noemt men ‘Soleras’ naar het Spaanse woord ‘Suelo’, dat ‘grond’ betekent. De vaten die erbovenop liggen ‘Criaderas’, naar het woord ‘criar’, dat ‘opvoeden’ betekent. De rij die direct boven op de Soleras ligt noemt met dan 1e criadera. De rij die daar weer bovenop ligt 2e criadera, enzovoort tot de 5e criadera. Deze 5e rij wordt bijgevuld met wijn uit de vaten van de laatste druivenoogst. Overigens liggen de vaten feitelijk verspreid over meerdere bodega’s. Dit in verband met brandgevaar.

De keldermeester - de persoon die verantwoordelijk is voor de wijnbereiding - zal ongeveer eens in de drie maanden de wijn voor maximaal 1/3 uit de ‘onderste’ vaten tappen welke vervolgens weer bijgevuld wordt met wijn uit de 1e criadera, enzovoort.
De vaten van de 4e criadera - die bedoeld zijn voor ‘fino sherry’ - worden echter maar voor 5/6 afgevuld. Deze luchtruimte boven de wijn is nodig voor de ontwikkeling van de ‘flor’ van op wijn.

Naarmate de wijn langer in het solera-systeem verblijft, zal de smaak steeds complexer worden.
Soleras bevatten zodoende resten wijn die er al vanaf hun oprichting in zitten. Mogelijk bevat in een honderd jaar oud systeem dito oude wijnbestanddelen.
Sinds het jaar 2000 zijn er de speciale categorieën in het leven geroepen,

In Spanje is het bij wet overigens verboden dat producenten meer dan 40% van hun sherryvoorraad te verkopen, dit om het solera-systeem te beschermen. Een gevolg hiervan is wel dat de overige voorraad voor de eigenaar een enorme kapitaalinvestering is.

Ook in Spanje heeft de moderne techniek haar intrede gedaan. Er zijn al veel bedrijven die gebruikmaken van rvs tanks waarbij de wijn met pompen van de ene tank naar de andere wordt gebracht.



</doc>
<doc id="2075099" url="https://nl.wikipedia.org/wiki?curid=2075099" title="Rustoord (Groningen)">
Rustoord (Groningen)

Het Rustoord is een voormalig gasthuis in de stad Groningen, gelegen aan de Korreweg. Het werd in 1922 gesticht door de diaconie van de Hervormde gemeente. 

Eerder had de Hervormde diaconie een gasthuis gebouwd aan de Korreweg, "Avondrust". Dit werd in de jaren dertig van de vorige eeuw gesloopt, de bewoners van dat complex verhuisden naar "Avondlicht" in Haren. Het Rustoord was iets bescheidener van opzet en verrees naast Avondrust. Achter het Rustoord werd in 1923 het nieuwe gebouw voor het Ubbenagasthuis gebouwd.

Het Rustoord werd in 1985 gerenoveerd. De woningen worden sindsdien verhuurd door woningbouwvereniging Patrimonium.


</doc>
<doc id="2075104" url="https://nl.wikipedia.org/wiki?curid=2075104" title="Ter Schouw-Van Sanen Stichting">
Ter Schouw-Van Sanen Stichting

De Ter Schouw-van Sanen Stichting is een gasthuis in de stad Groningen.

Het werd gesticht in 1929 krachtens het testament van "Johannes ter Schouw". In zijn testament had hij bepaald dat uit zijn nalatenschap een stichting moest worden opgericht genoemd naar zijn ouders, met als doelstelling het oprichten van een gasthuis. Het gasthuis werd gebouwd aan de Moesstraat 46, iets ten noorden van de voormalige Heilig Hartkerk, op de plek van een voormalige boerderij. Er kwamen 8 kamers voor 'ouden van dagen' en een 'regentenkamer' (waar de portretten van de familie hingen). Later werd het gasthuis ook wel aangeduid als bejaardentehuis. In 1980 trokken er ook twee zusters in van het toen gesloten Klooster Moesstraat (Huize Lidwina van de zusters Franciscanessen van de Heilige Familie). In de loop van de jaren 1980 verschoof de woonfunctie naar studentenhuisvesting. Trip advocaten & notarissen nam in die tijd het beheer van het pand over.
In 2002 kocht de Groningse Woonstichting IN (nu Lefier) het pand aan, met het doel een woonvorm te creëren waar jongvolwassen geestelijk gehandicapten onder begeleiding zo zelfstandig mogelijk kunnen wonen. De daadwerkelijke verbouwing begon in 2005 en werd afgerond in 2007. Het voorste deel, met drie wooneenheden en de regentenkamer, werd gerenoveerd. De rest werd afgebroken om plaats te maken voor nieuwbouw. Bij de werkzaamheden kwamen de oude fundamenten van de boerderij weer aan het licht. Ook werd aan noordzijde een betonnen kelder aangetroffen, die een voormalige bewoner in de grond had gebouwd en waardoor de muur gevaarlijk was ondermijnd.
Het pand omvat nu 12 appartementen, gemeenschappelijke voorzieningen, en een kantoorrruimte voor de medewerkers van de Stichting Humanitas die er het beheer voeren.


</doc>
<doc id="2075114" url="https://nl.wikipedia.org/wiki?curid=2075114" title="Gasthuis voor de werkende stand">
Gasthuis voor de werkende stand

Het gasthuis voor de werkende stand was een initiatief van de diaconie van de Hervormde gemeente in Groningen om een voorziening te treffen voor bejaarden uit de arbeidersklasse. Het initiatief leidde halverwege de negentiende eeuw tot de bouw van een drietal gasthuizen in Groningen, aan de "Langesteeg", aan de "Violetsteeg" en aan de "Herepoortenmolendrift". Het gasthuis aan de Herepoortenmolendrift heeft dienstgedaan tot 1971, de andere twee hebben slechts kort bestaan.

In 1935 werd het vierde, en laatste, gasthuis gebouwd aan de Oosterweg in de Oosterpoort.


</doc>
<doc id="2075675" url="https://nl.wikipedia.org/wiki?curid=2075675" title="Barbituurzuur">
Barbituurzuur

Barbituurzuur is een organische verbinding met als brutoformule CHNO. Het is structureel afgeleid van pyrimidine. De stof komt voor als witte kristallen, die matig oplosbaar zijn in water. De verbinding werd op 4 december 1864 ontdekt door Adolf von Baeyer. De dag van de ontdekking werd tevens de naam van de stof: 4 december is immers het naamfeest van de heilige Barbara van Nicomedië. Volgens andere bronnen werd de stof vernoemd naar Barbara van Celje.

Barbituurzuur kan eenvoudigweg bereid worden door een condensatiereactie van malonzuur en ureum. Tegenwoordig wordt vaak di-ethylmalonaat gebruikt in plaats van malonzuur, omdat het zuur karakter van de tweede carboxylgroep een onvolledige synthese kan veroorzaken:

Het waterstofatoom op het α-koolstofatoom in de ring is relatief zuur (p"K" = 4,01) voor een diketon. De oorzaak ligt in de stabilisatie van het carbanion dat ontstaat na deprotonering: de negatieve lading kan immers niet alleen op de zuurstofatomen van de naburige carbonylgroepen gelokaliseerd worden, maar ook nog op de stikstofatomen.

Derivaten van barbituurzuur worden barbituraten genoemd. Deze worden hoofdzakelijk als slaap- en kalmeermiddel aangewend. Barbituurzuur wordt bijgevolg vaak als uitgangsstof voor de synthese van barbituraten gebruikt. Hiervoor wordt meestal de Knoevenagel-condensatie aangewend.




</doc>
<doc id="2075790" url="https://nl.wikipedia.org/wiki?curid=2075790" title="Melfalan">
Melfalan

Melfalan (merknaam: "Alkeran") is een alkylerend middel dat wordt gebruikt als chemotherapie en bij bloedstollingziekte. Het kan een bepaalde alkylgroep in DNA inbrengen en daarmee de celdeling stoppen. Melfalan behoort tot de stikstofmosterdverbindingen.

Melfalan wordt in de chemokuren vooral gebruikt wanneer iemand kanker in het beenmerg heeft (ziekte van Kahler), Ovariumcarcinoom (eierstokkanker), borstkanker, kanker in het zenuwstelsel en als plaatselijk infuus bij kanker in de ledematen. Melfalan wordt door het Internationaal Agentschap voor Kankeronderzoek geclassificeerd als carcinogeen voor mensen (groep 1).

Melfalan is een van de alkyleringsmiddelen die in de jaren 1950 zijn ontwikkeld aan het Londense Chester Beatty Research Institute (later de National Research Development Corporation) door professor Franz Bergel en medewerkers. De verbinding komt in twee optische isomeren voor: de D- en L-vorm. Zowel de D-vorm en L-vorm als het racemisch mengsel van beide vertonen kankerremmende eigenschappen. De L-vorm heeft de grootste werking.

Het regionaal medisch Tuchtcollege te Eindhoven gaf in 2010 een internist en vier apothekers een waarschuwing inzake het onzorgvuldig uitschrijven en afleveren van herhaalreceptuur voor dit sterk werkende geneesmiddel.



</doc>
<doc id="2075804" url="https://nl.wikipedia.org/wiki?curid=2075804" title="Tiberius Cornelis Winkler">
Tiberius Cornelis Winkler

Tiberius Cornelis Winkler (Leeuwarden, 28 mei 1822 - Haarlem, 18 juli 1897) was een Nederlands anatoom, zoöloog en natuuronderzoeker, en de tweede conservator van de geologie-, paleontologie- en mineralogie- afdelingen van Teylers Museum in Haarlem. Naast het vertalen van de eerste editie van Charles Darwins "The Origin of Species" (1860), schreef hij een groot aantal werken over popularisering van de wetenschap, vooral dan voor de biologie.

Winkler werd geboren in 1822, in de Friese hoofdstad Leeuwarden. Daar bezocht hij de lagere school tot zijn 12e of 13e jaar. Zijn vader zorgde voor een opleiding tot graanhandelaar. Hij gebruikte zijn loon om zichzelf te onderwijzen in het Frans, Duits en Engels. Dit verlangen naar zelf-onderwijs en zelfdiscipline zou Winkler zijn hele leven karakteriseren. In 1864 ontving hij hiervoor academische waardering in de vorm van een eredoctoraat, dat hem door de Rijksuniversiteit Groningen werd toegekend.

Hij trouwde in 1844 en begon geneeskunde te studeren om chirurg worden. In 1850 verhuisde Winkler met zijn vrouw en vier kinderen naar Haarlem, om zijn opleiding te beginnen bij het plaatselijke chirurgencollege. Hij studeerde twee jaar later af en zette een praktijk op in Nieuwediep. Zijn eerste patiënt, een visser, klaagde dat hij gestoken was door een pieterman (vis met giftige stekels). Zijn studies brachten hem naar de bibliotheek van het Teylers Museum in Haarlem, en zijn daaropvolgende artikel over de pieterman in het populaire tijdschrift "Album der Natuur" vestigde zijn faam als een expert op het gebied van vissen.

In het museum ontwikkelde hij ook een interesse voor de paleontologie en de geologie. De curator, professor Van Breda, benaderde hem om de fossiele vissen te beschrijven op basis van zijn eigen en de Teylers collectie. Winkler begon hieraan in het museum en zijn werk, naar behoren geprezen, werd gepubliceerd in de "Verhandelingen" van Teylers Tweede Genootschap in 1859. Dit werd gevolgd door verder werk over de vissen uit de Duitse Solnhofener kalksteen, en voltooiing van de catalogus van de fossiele-vissencollectie van het museum.

Van deze prestatie raakten de museumbestuurders dermate onder de indruk dat zij Winkler vroegen om hetzelfde te doen voor hun andere fossielen- en mineralencollecties. Een jaar later voltooide hij de catalogus, ondanks het feit dat hij in een onverwarmde kamer moest werken en tezelfdertijd moest doorgaan met zijn huisartsenpraktijk. In 1864 werd Winkler gevraagd om conservator van het paleontologische en mineralogische kabinet van Teylers te worden, een functie die hij behield tot zijn dood in 1897.

Hij zette zich onmiddellijk aan de slag om de gehele fossielencollectie van het Museum te catalogiseren, die op dat moment nog ongenummerd en vaak ongedocumenteerd was. Op advies van de prominente natuurhistoricus Pieter Harting uit Utrecht, paste hij een numeriek systeem toe waarin de fossielen werden verdeeld in perioden (Paleozoïcum, Mesozoïcum en Cenozoïcum) en gesorteerd van 'hoog' naar 'laag'. Uit dit systeem en de manier waarop Winkler het toepaste, bleek al de invloed van Darwins theorie van de evolutie.

Het voltooien van deze catalogus zou duren tot 1896. Tegen die tijd waren zes volumes en vijf supplementen gepubliceerd, die een totaal van 15.458 fossielen documenteerden. Winkler catalogiseerde ook de mineralencollectie van het museum.

Winkler was zeer actief als popularisator van de wetenschap. Hij schreef meer dan honderd artikelen, velen van hen gericht op de educatie van het grote publiek, zoals hij zichzelf had opgeleid. Veel van deze werken verschenen in "Album der Natuur".

Net zo belangrijk waren Winklers talrijke vertalingen van wetenschappelijke werken in het Nederlands. De beroemdste daarvan was Charles Darwins baanbrekende "De oorsprong der soorten" (1859), dat een jaar na de Engelse publicatie in het Nederlands verscheen. Winkler was ook een krachtige verdediger van de evolutietheorie, in die mate dat hij - in tegenstelling tot wat Darwin op dat tijdstip zelf aandurfde - de mens nadrukkelijk een plaats binnen de evolutie gaf.

Winkler was een actieve propagandist van het Volapük, een geconstrueerde taal uitgevonden door de katholieke priester Johann Martin Schleyer. Naast het werk bij Teylers bleef hij werken als arts, en werd medisch inspecteur voor de gemeente Haarlem.

De publicist Johan Winkler was zijn jongste broer.



</doc>
<doc id="2077201" url="https://nl.wikipedia.org/wiki?curid=2077201" title="Gingerol">
Gingerol

Gingerol of [6]-gingerol is een organische verbinding die het meest verantwoordelijk is voor de scherpe smaak van de wortelstok van de gemberplant ("Zingiber officinale"). Gingerol is het voornaamste bestanddeel van het extract van de wortelstok, dat een complex mengsel is van relatief onstabiele fenolverbindingen, waaronder andere gingerolen met een zijketen van verschillende lengte ([8]- en [10]-gingerol), shogaolen, paradolen en nog meer. Gingerol is een gele vloeistof, maar in zuivere toestand is het een kristallijne stof met een laag smeltpunt.

Op de Scovilleschaal scoort [6]-gingerol 60.000 eenheden en [6]-shogaol 160.000.

Het getal "n" waarmee een ["n"]-gingerol wordt aangeduid, is het aantal koolstofatomen in het aldehyde dat ontstaat door een afbraakreactie, met name de omgekeerde of retro-aldolreactie van gingerol. Bij [6]-gingerol levert deze afbraakreactie het aldehyde hexanal met zes koolstofatomen (CHO), en het keton zingeron:

Deze reactie gebeurt wanneer gingerol wordt verhit, zoals bij het koken van gemberwortels, en gaat ook langzaam op bij het bewaren van gemberextract. Zingeron is niet zo scherp van smaak als gingerol.

Shogaol is een ander afbraakproduct van gingerol, ontstaan door de dehydratie (afsplitsing van de hydroxylgroep op de zijketen) van gingerol. Dit gebeurt bij het drogen van gember. Shogaol is meer dan dubbel zo scherp van smaak dan gingerol, vandaar dat gedroogde gember, die minder gingerol en meer shogaol bevat, scherper smaakt dan verse:

Dit zijn de twee belangrijkste afbraakreacties van gingerol.


</doc>
<doc id="2077799" url="https://nl.wikipedia.org/wiki?curid=2077799" title="Nucleoside-analoge reversetranscriptaseremmers">
Nucleoside-analoge reversetranscriptaseremmers

Nucleoside analoge reverse-transcriptaseremmers zijn geneesmiddelen die de vermenigvuldiging van het hiv remmen. Deze remmers verhinderen dat nieuwe virusdeeltjes de celkern verlaten.

De nucleoside analoge reverse-transcriptaseremmers remmen het enzym reverse-transcriptase dat het erfelijk materiaal van hiv ombouwt. De remmer wordt eerst gefosforyleerd en daarna ingevoegd in de nieuwe dubbelstrengse DNA die gesynthetiseerd wordt door hiv reverse-transcriptase. Tijdens de replicatie van het hiv-DNA vindt er een competitie plaats tussen de gefosforyleerde reverse-transcriptaseremmers en de natuurlijke nucleotiden. Reverse-transcriptaseremmers hebben geen 3'-hydroxylgroepen (3'-OH) waardoor de verdere polymerisatie van het hiv DNA wordt geblokkeerd. 

Replicatie van mitochondriaal DNA (mtDNA) wordt door het enzym DNA-polymerase-g gereguleerd. Tijdens DNA-replicatie voegt dit enzym nucleotiden toe aan de 3'-hydroxylzijde (3'-OH). Nucleoside analoge reverse-transcriptaseremmers remmen de werking van DNA-polymerase-g. Dit leidt tot mitochondriale disfunctie in het aangetaste weefsel met hoge niveaus van melkzuur (lactaatacidose) en reactieve zuurstofsoorten (ROS) als gevolg. 




</doc>
<doc id="2078253" url="https://nl.wikipedia.org/wiki?curid=2078253" title="Orchitis">
Orchitis

Orchitis of orchiditis is een ontsteking van de testes. Orchitis wordt veelal veroorzaakt door SOA's als chlamydia en gonorroe. Bij het doormaken van de bof door jongens vanaf de puberteit is orchitis een veel geziene complicatie.

Symptomen die daarbij op kunnen treden zijn:



</doc>
<doc id="2078911" url="https://nl.wikipedia.org/wiki?curid=2078911" title="Haargel">
Haargel

Haargel is een hairstylingproduct in gelvorm op basis van water of water en alcohol, wat gebruikt wordt om het kapsel in (een bijzonder) model te brengen (styling). De belangrijkste ingrediënten zijn filmvormende polymeren die zich rond het haar vestigen (in tegenstelling tot haarlak). Het product is meestal geparfumeerd om het een aangename geur te geven.

Het oud bewijs van een op haargel gelijkend product, is een mengsel van plantaardige olie en hars van pijnbomen, afkomstig van het haar van de man van Clonycavan, een Iers veenlijk van rond 392-201 voor Christus. De plantaardige olie en de hars van de pijnbomen zijn waarschijnlijk uit Spanje of Zuid-Frankrijk geïmporteerd.

De Oude Egyptenaren gebruikten een 'gel' op basis van vetten voor hun haar, wat blijkt uit analyse van mummies. De onderzoekers achter de studie zeggen dat de Egyptenaren het gebruikten om ervan verzekerd te zijn dat hun haar in goede vorm bleef, zowel tijdens het leven als hiernamaals. Archeologische wetenschappers van de KNH Centrum voor Biomedische Egyptologie aan de Universiteit van Manchester, bestudeerden haarmonsters genomen van 18 mummies. De oudste is ongeveer 3500 jaar oud, maar de meesten werden opgegraven van een begraafplaats in de Dakhlaoase in de Westelijke Woestijn, en dateren uit de Grieks-Romeinse tijd, ongeveer 2300 jaar geleden.

In 1929 werd Brylcreem in het Britse bedrijf Chemico Works uitgevonden ,welke de marktleider werd onder hairstylingproducten in de daaropvolgende decennia. Moderne haargel werd in de jaren 60 uitgevonden in de Verenigde Staten.

Bij de meeste merken haargel zijn er verschillende varianten in sterkte. Haargels met een hoge sterkte zorgen voor een stevig en strak uitziend kapsel, terwijl lagere sterktes zorgen voor een minder of niet strak en stijf uitziend kapsel. Sommige gels geven het haar een glanzend, bijna nat effect of bevatten een tijdelijke haarkleuring, wat populair is bij bepaalde jongerengroepen, zoals Gothic.



</doc>
<doc id="2080767" url="https://nl.wikipedia.org/wiki?curid=2080767" title="Internationale Orde van Goede Tempeliers">
Internationale Orde van Goede Tempeliers

De Internationale Orde van Goede Tempeliers (IOGT) is een in 1851 opgerichte wereldwijde koepel van niet-gouvernementele organisaties voor geheelonthouders. De organisatie was aanvankelijk gemodelleerd naar de vrijmetselarij, met dien verstande dat er ook vrouwen lid van konden worden. Het IOGT, dat ontstaan is in de Verenigde Staten van Amerika, kende in zowel België als Nederland een Grootloge. De Nederlandse Grootloge fuseerde met de Nederlandsche Vereeniging tot Afschaffing van Alcoholhoudende Dranken en de Snelverkeers Onthouders Vereniging tot de Algemene Nederlandse Drankbestrijdersbond (ANDO).



</doc>
<doc id="2080799" url="https://nl.wikipedia.org/wiki?curid=2080799" title="Sint Jurgensgasthuis">
Sint Jurgensgasthuis

Het Sint Jurgensgasthuis was een gasthuis in Helpman, net buiten de stad Groningen. Het was bedoeld als opvang voor leprozen. Het heeft bestaan van 1422 tot 1599.


</doc>
<doc id="2080816" url="https://nl.wikipedia.org/wiki?curid=2080816" title="Open scheermes">
Open scheermes

Een open scheermes of klassiek scheermes is een scheermes dat in het handvat geklapt kan worden. Alhoewel de kunst van het klassieke scheren door de komst van modernere scheertechnieken bijna is verdwenen, wordt de techniek weer door steeds meer liefhebbers beoefend.

Een scheermes heeft verschillende eigenschappen die samen de scheerkarakteristiek van het mes bepalen.

Een hedendaags open scheermes kan van diverse materialen worden gemaakt. Zachte staalsoorten hebben het voordeel dat ze makkelijk scherp te houden zijn en zich makkelijker plooien. Harde staalsoorten (zoals RVS) blijven langer scherp maar zijn moeilijker scherp te houden. Roest op het scheermes betekent, als het te diep is ingevreten, het einde van het scheermes als gebruiksvoorwerp.

De breedte van een scheermes wordt weergegeven in achtsten van een inch. De gangbaarste messen zijn 5/8" breed wat overeenkomt met 1,8 centimeter.
Hoe langer of zwaarder de baard hoe breder het scheermes mag zijn. Zachtere of lichtere baarden kunnen met een smaller mes geschoren worden. Welk mes men gebruikt is echter grotendeels een kwestie van persoonlijke voorkeur.

Messen worden op de fabriek tussen 2 ronddraaiende slijpstenen geslepen, waardoor het holle flanken krijgt. Dit noemt men een "full hollow ground".
De snede wordt dan op een zeer fijne steen, bv. een Japanse watersteen of een Belgische coticulesteen, met een korrelgrootte van 6000 à 12000 geslepen, en vervolgens op een spanriem met slijppasta gepolijst. Ten slotte wordt het mes voor iedere scheerbeurt op een strijkriem met aan een zijde canvas en aan de andere kant juchtleer gericht en gepolijst, waarna het zo scherp is dat men er een haar zonder druk mee kan doorsnijden. Het goed scherpen van een scheermes is een kunst die men pas na oefening kan leren en waarbij ervaring tot voordeel strekt. Eenmaal scherp hoeft een scheermes bijna nooit meer op een steen te worden geslepen; de strijkriem en bij iets ernstiger botheid de spanriem met pasta zijn afdoende.

Scheermessen kan men onderverdelen in 3 types:

De open scheermessen genieten voor steeds meer mensen de voorkeur door uiteenlopende redenen. Voor sommige is het de hang naar nostalgie en de traditionele manier van scheren. Het is een mannelijk ritueel en sommigen zijn juist aangetrokken tot het reduceren van wegwerpmessen.

De liefhebbers zweren bij een open scheermes vanwege de superieure scheerkwaliteit door het grote blad waarover je de volledige controle hebt. Open scheermessen scheren een veel groter oppervlak per scheerbeweging simpelweg omdat het snijvlak veel groter is dan bij een wegwerpmesje. Daarbij hoeft het open scheermes ook veel minder vaak afgespoeld te worden omdat het schuim op het blad blijft liggen. Ook voor lange haren is het open scheermes veel geschikter omdat deze niet tussen de mesjes van een wegwerpmes blijven hangen.

Een goed onderhouden scheermes gaat een leven lang mee en kan zelfs overgaan van vader op zoon. Op internet kun je daarom heel wat scheermessen vinden die jaren oud zijn maar de kwaliteit van deze messen varieert sterk.

Bij het gebruik van een open scheermes is het uiterst belangrijk de baardharen voor het scheren goed voor te weken zodat ze zacht worden. Hiervoor zijn water, scheerschuim, warmte en wat tijd nodig.



</doc>
<doc id="2081769" url="https://nl.wikipedia.org/wiki?curid=2081769" title="Glycogeenstapelingsziekten">
Glycogeenstapelingsziekten

Glycogeenstapelingsziekten (afgekort GSD) of glycogenosen zijn een groep erfelijke aandoeningen van de suikerstofwisseling, waarbij glycogeen niet goed kan worden afgebroken of verwerkt. Elke type heeft een specifiek enzymdefect met daarbij orgaanspecifieke symptomen. 
Er zijn ten minste twaalf typen glycogeenstapelingsziekten bekend, die door romeinse cijfers van elkaar worden onderscheiden, met uitzondering van type 0:


De gecombineerde incidentie wordt geschat op 1 op 40.000 geboorten, wat zou neerkomen op maximaal een half dozijn nieuwe gevallen per jaar in Nederland van al deze ziekten samen. Ze zijn dus zeer zeldzaam.


</doc>
<doc id="2081832" url="https://nl.wikipedia.org/wiki?curid=2081832" title="Claus Schilling">
Claus Schilling

Claus (of Klaus) Karl Schilling (München, 5 juli 1871 – Landsberg am Lech, 28 mei 1946) was een Duits tropengeneeskundig specialist die bekend geworden is door zijn medische experimenten op gevangenen in concentratiekamp Dachau tijdens de Tweede Wereldoorlog.

Prof. dr. Claus Schilling was voor de oorlog een gerespecteerd medisch onderzoeker. Hoewel in politiek opzicht niet nazigezind, meende hij kennelijk evenals de nazi's dat in het belang van de volksgezondheid het individu mocht worden opgeofferd en stelde hij zich in hun dienst. 

Na zijn emeritaat kreeg Schilling in 1936 de kans immuniseringsexperimenten te verrichten in inrichtingen voor geestelijk gestoorden in het fascistische Italië. Van 1942 tot 1945 verplaatste hij, in overleg met de 'Rijksgezondheidsleider' Conti en de 'Rijksleider-SS' Himmler, zijn proefnemingen naar het concentratiekamp Dachau. Daar werden elke maand ruim dertig gevangenen tot zijn beschikking gesteld. Hij besmette in totaal ongeveer 1200 gevangenen met malaria om vervolgens de werking van synthetische anti-malariamedicijnen te bestuderen. Aanvankelijk werden vooral Poolse geestelijken het slachtoffer, dan ook Italianen en Russen. 30 proefpersonen bezweken gedurende de experimentele fase, 300 tot 400 stierven later aan de nawerkingen. Aan het sterftepercentage droegen andere factoren bij, zoals uitputting door arbeid, ondervoeding en in het kamp rondwarende ziektes als longontsteking, tuberculose en dysenterie.

Tijdens het Dachauproces in 1946 betreurde Schilling het dat zijn werk onvoltooid was gebleven. Hij meende dat het hof hem in staat zou moeten stellen zijn experimenten af te maken, zowel in het belang van de wetenschap, als in dat van zijn eigen rehabilitatie. Het hof besliste anders en veroordeelde de professor tot de dood door middel van ophanging. De executie vond plaats in de Landsberg-gevangenis in Landsberg am Lech op 28 mei 1946.


Executie van Claus Schilling.


</doc>
<doc id="2082143" url="https://nl.wikipedia.org/wiki?curid=2082143" title="Isabelle Caro">
Isabelle Caro

Isabelle Caro (Marseille, 12 september 1982 - Parijs, 17 november 2010) was een Frans fotomodel en actrice.

Caro raakte wereldwijd bekend na de choquerende campagne "No Anorexia" van de fotograaf Oliviero Toscani voor het Italiaanse modehuis Nolita. Caro leed sinds haar 13e ernstig aan anorexia nervosa, naar eigen zeggen als gevolg van een "moeilijke jeugd". Kort voor haar dood woog ze bij een lengte van 1,64 meter nog 31 kilogram. In meerdere mediaoptredens kwam ze openlijk voor haar ziekte uit en waarschuwde anderen voor de gevolgen er van. In 2008 verscheen haar biografie met de titel "Het kleine meisje dat niet dik wilde worden".
Haar overlijden werd pas op 29 december 2010 bekendgemaakt in de media.


</doc>
<doc id="2082735" url="https://nl.wikipedia.org/wiki?curid=2082735" title="George Ainslie">
George Ainslie

George W. Ainslie is een Amerikaans psycholoog, psychiater en behaviorist. Hij is Clinical Professor of Psychiatry aan de Temple University in Pennsylvania (V.S.) en hoofd psychiatrie in het Coatesville Veterans Affairs Medical Center, eveneens in Pennsylvania.
Bijzonder is dat hij als psychiater experimenteel-psychologisch onderzoek deed en nog steeds doet rond operante conditionering. Hij begon onder leiding van Richard Hernnstein.
Hij werkte veel rond keuzes en delay discounting binnen de zogenaamde gedragseconomie. Van hem komt onder meer de term 'pico-economie' of micro-micro-economie, waarbij hij stelt dat er zich binnen een individu een strijd afspeelt tussen meerdere tendensen of figuurlijke 'zelven' (het 'ik' als interne markt). Afhankelijk van de omstandigheden kunnen bepaalde tendensen, voorkeuren de bovenhand halen, maar deze kunnen ook weer veranderen. Hij past zijn bevindingen onder meer toe op de wil (de term wilskracht is volgens hem fout), het 'ik', verslaving, emoties, ...

Enkele representatieve en belangrijke publicaties van Ainslie:



</doc>
<doc id="2082781" url="https://nl.wikipedia.org/wiki?curid=2082781" title="Ammoniumchromaat">
Ammoniumchromaat

Ammoniumchromaat is het ammoniumzout van chroomzuur, met als brutoformule (NH)CrO. De stof komt voor als een geel kristallijn poeder, dat redelijk goed oplosbaar is in koud water. Het is een toxische en milieugevaarlijke verbinding met, zoals alle chromaten, een sterk oxiderende werking.




</doc>
<doc id="2082826" url="https://nl.wikipedia.org/wiki?curid=2082826" title="Bonthandel">
Bonthandel

Bont- of pelshandel is de handel in bont. Huiden worden hierbij afgenomen van pelsjagers en pelsdierfokkers om door een looierij en pelsbewerker te worden verwerkt tot bont. De grootste veilinghuizen voor bont bevinden zich in Kopenhagen, Helsinki, Oslo, Sint-Petersburg, Seattle en Toronto.

Vroege bonthandel vond plaats in Wolga-Bulgarije waarbij de Roes belangrijke leveranciers waren. Deze handelden verder vanuit Aldeigjuborg en later Novgorod met de Chazaren, het Byzantijnse Rijk en Scandinavië.

De bonthandel was een belangrijke drijfveer achter de kolonisatie van Siberië en noordelijk Noord-Amerika. In 1574 verkreeg de rijke familie Stroganov van tsaar Ivan de Verschrikkelijke het recht op de landen ten oosten van de Oeral om onder meer hun bonthandel uit te breiden. Zij vonden hierbij de Kozakken bereid om dit militair te ondersteunen en zo wisten Russen en Kozakken rond 1640 de Grote Oceaan te bereiken. Rond 1730 hadden zij de oversteek gemaakt naar Alaska, terwijl zij rond 1810 Noord-Californië wisten te bereiken. Vanaf 1600 trokken vooral Engelse en Franse bonthandelaren westwaarts vanaf de Atlantische kust om uiteindelijk hun Russische collega's te treffen aan de westkust.

Sinds 2009 is binnen de Europese Unie de import en export van, en de handel in katten- en hondenpels verboden.


</doc>
<doc id="2083976" url="https://nl.wikipedia.org/wiki?curid=2083976" title="Lithiumboorhydride">
Lithiumboorhydride

Lithiumboorhydride (LiBH) is een anorganische verbinding van lithium, boor en waterstof. De stof komt voor als een wit kristallijn poeder. Dit zout is een krachtige reductor. Het is goed oplosbaar in di-ethylether, maar reageert hevig met water:

Lithiumboorhydride kan bereid worden uit een metathesereactie van natriumboorhydride en lithiumbromide:

Deze reactie wordt uitgevoerd onder inerte stikstofatmosfeer met di-ethylether als oplosmiddel.

De rechtstreekse bereiding uit de elementen (lithium, boor en waterstofgas) is in principe mogelijk, maar vergt extreme reactieomstandigheden (temperatuur van 650°C en een druk van 150 atm). Een beter alternatief is de reactie tussen boraan en lithiumhydride:

Lithiumboorhydride wordt hoofdzakelijk gebruikt als reductor voor aldehyden, ketonen, esters, lactonen en epoxiden. Het is een sterker reductans dan natriumboorhydride en is zelfs in staat om amiden te reduceren tot de overeenkomstige amines.




</doc>
<doc id="2084218" url="https://nl.wikipedia.org/wiki?curid=2084218" title="Constant Janssen">
Constant Janssen

Jan Constant Janssen (Vlimmeren, 18 september 1895 - Antwerpen, 15 april 1970), was een Belgisch arts en vader van Paul Janssen.

Hij was het derde kind van de vier in het gezin van Adriaan Victor Janssen (1854-1942) en Anna Catharina Eelen (1855-1929). 
Voor zijn middelbaar onderwijs liep hij school te Hoogstraten en vervolgde zijn studies geneeskunde aan de Katholieke Universiteit Leuven en de Rijksuniversiteit Gent.

Hij trouwde op 16 april 1925 met Margriet Fleerackers (Turnhout, 5 januari 1897 - Vosselaar, 23 september 1973) en samen hadden ze vier kinderen. Vooral de zoon Paul Janssen is bekend, omdat hij een succesvol wetenschapper werd. 

Hij was actief als huisarts in Turnhout, maar bouwde daarnaast ook een eigen onderneming uit. 
In 1921 ontmoette hij Ladislas Richter in Wenen. Ladislas was de zoon van Gedeon Richter, de eigenaar van het gelijknamige farmaceutische bedrijf in Boedapest. Hierdoor kon hij in 1933 het recht verwerven om de producten van Richter in te voeren en te verhandelen in België, Nederland en Belgisch-Congo. Hiervoor richtte hij op 23 oktober 1934 de firma "N.V. Produkten Richter" op te Turnhout. 

Zijn firma groeide zo snel, dat hij in 1937 een oude fabriek, gelegen in de Statiestraat 78 in Turnhout, opkocht.
In 1938 stopte hij met zijn praktijk als huisarts om zich volledig te concentreren op de zaak. Zijn vrouw hielp hem hierbij met de administratie en stond in voor de kwaliteitscontrole.

Zijn zoon Paul Janssen ontwikkelde nog tijdens zijn studies voor arts een eerste geneesmiddel, Perdolan, en besloot na zijn studies een eigen researchlaboratorium op te zetten binnen de firma van zijn vader. Daaruit ontstond enkele jaren later, na de verhuizing in 1957 naar Beerse, Janssen Pharmaceutica.
Na de Tweede Wereldoorlog veranderde Constant de naam van zijn bedrijf eerst in Eupharma en in 1956 in N.V. Laboratoria Pharmaceutica Dr. C. Janssen. In de laatste jaren van zijn leven was Constant nog actief in een nieuw bedrijf, N.V. Bercot Cosmetica, dat zich toelegde op de verkoop van huidverzorgings- en zelfzorgpreparaten. Hij bleef voorzitter van de Raad van Bestuur van dit bedrijf tot aan zijn dood in april 1970.



</doc>
<doc id="2084232" url="https://nl.wikipedia.org/wiki?curid=2084232" title="Wijsvinger-ringvinger-index">
Wijsvinger-ringvinger-index

De wijsvinger-ringvinger-index verwijst naar de verhouding tussen de wijsvinger (2D) en de ringvinger (4D), en wordt ook wel als 2D:4D weergegeven. Er is geopperd door sommige wetenschappers dat de lengte van de wijsvinger beïnvloed wordt door de hoeveelheid geslachtshormonen waar de foetus in de baarmoeder aan wordt blootgesteld. Deze geslachtshormonen beïnvloeden tevens verschillende persoonlijkheidseigenschappen.

De index vormt slechts een benadering voor de hoeveelheid geslachtshormonen waaraan een foetus is blootgesteld. Grofweg kan gesteld worden dat personen die een relatief korte wijsvinger hebben, en dus een lage wijsvinger-ringvinger-index hebben, in de baarmoeder waarschijnlijk een grotere blootstelling hebben gehad aan geslachtshormonen.

De index geldt niet alleen voor mensen, maar lijkt ook bij andere primaten een indicatie voor prenatale hormoonblootstelling.

De wijsvinger-ringvinger-index is onder meer gekoppeld aan de mate van seksuele activiteit en de hoeveelheid partners die een persoon heeft.


</doc>
<doc id="2084395" url="https://nl.wikipedia.org/wiki?curid=2084395" title="Nicolaas Bidloo">
Nicolaas Bidloo

Nicolaas Bidloo (Russisch: Николай Бидлоо) (Amsterdam, ca. 1674 - Sint-Petersburg, 23 maart 1735) was een Nederlands medicus die als lijfarts van de Russische tsaar Peter de Grote diende. Bidloo was de directeur van het eerste ziekenhuis in Rusland en de eerste artsenopleiding van het land. Hij wordt gezien als een van de grondleggers van de Russische geneeskunde.

Bidloo was een telg van een doopsgezinde familie van artsen en wetenschappers. Zijn vader Lambert Bidloo (1638–1724) was een apotheker, historicus en dichter en schreef onder andere een botanische verhandeling. Zijn oom Govert Bidloo diende als lijfarts van koning-stadhouder Willem III van Oranje.

Bidloo studeerde medicijnen aan de Universiteit Leiden, waar zijn oom Govert hoogleraar was. In januari 1697 verkreeg hij een doctoraat in geneeskunde. Hij trouwde in 1701 in Amsterdam met Clasina Claes. 

Bidloo tekende in 1702 een contract met de Russische ambassadeur om voor een periode van zes jaar als lijfarts van de Peter de Grote te dienen. Hiervoor bedong hij een salaris van 2500 gulden per jaar, een enorm hoog salaris voor een geneesheer in die tijd. In juni 1703 kwamen Bidloo en zijn gezin aan in Rusland. 

Als lijfarts van Peter de Grote vergezelde Bidloo de tsaar tijdens zijn reizen. Bidloo had echter weinig om handen omdat de tsaar in prima gezondheid verkeerde. Bidloo verveelde zich en vroeg toestemming om weer terug te keren naar Nederland. Als deel van zijn pogingen om Rusland te moderniseren, gaf Peter de Grote in 1707 echter bevel tot de vestiging van het eerste ziekenhuis van het land, en benoemde Bidloo als directeur van het hospitaal. De tsaar gaf Bidloo een stuk land aan de Jauza-rivier, in de Duitse wijk van Moskou. Hier mocht Bidloo het (militaire) ziekenhuis en een woning voor zichzelf en zijn gezin neerzetten. Als deel van het ziekenhuis vestigde Bidloo de eerste artsenopleiding van Rusland, waar hij les gaf in anatomie en chirurgie aan 50 studenten. Het hospitaal bevatte Ruslands eerste anatomisch theater. Peter de Grote was hier regelmatig aanwezig bij ontledingen. In 1710 publiceerde Bidloo het eerste Russische lesboek op het gebied van geneeskunde, een 1306 pagina's tellende chirurgiehandleiding getiteld "Instructio de chirurgia in theatro anatomico studiosis proposita a.d. 1710, januarii die 3".

Het ziekenhuis brandde af in 1721 maar werd herbouwd; het heropende in 1727. Bidloo werd opgevolgd als ziekenhuisdirecteur door Dr. Antonius Theyls, ook van Nederlandse afkomst. 

Bidloo liet uitgebreide tuinen rond het ziekenhuis aanleggen, met vijvers, standbeelden, een triomfboog en een botanische tuin gebaseerd op de Hortus Botanicus in Leiden. De tsaar bezocht de tuinen regelmatig, zelfs als Bidloo niet thuis was. Bidloo gaf ook Peter de Grote advies op het gebied van tuinbouw, tuinen en fonteinen. In 1730 liet Bidloo een manuscript uitgeven over de tuinen, bedoeld als aandenken voor zijn kinderen. Dit manuscript bevatte 19 tekeningen die Bidloo van de tuinen had gemaakt. Het manuscript is nu in de collectie van de Universiteit van Leiden.


</doc>
<doc id="2085276" url="https://nl.wikipedia.org/wiki?curid=2085276" title="Cornelia Quackshofje">
Cornelia Quackshofje

Cornelia Quackshofje, ook wel "Zeemanserve" of "Hooge Erve" genoemd, is een monumentaal hofje bestaande uit 24 woningen in de binnenstad van Vlissingen.

Het hofje werd in 1643 gebouwd op de zogenoemde zelkeheuvels, asheuvels die een restant waren van een vroegere zoutverwerkingsplaats. De toen 23 huisjes waren gebouwd in een vierkant met in het midden een bleekveld voor gezamenlijk gebruik. De woningen waren bereikbaar door een poort aan het eind van wat toen de "Korte Zelke" was. Het hofje was bedoeld voor de huisvesting van armen. De bouw door het stadsbestuur van Vlissingen werd volledig gefinancierd door Cornelia Quack uit Den Haag, weduwe van provinciebeambte Carel Nijs. Een gedenksteen boven de toegangspoort van het hofje herinnert daar aan:

Al in 1650 vertoonde het hofje gebreken door slecht onderhoud. De huisjes zijn daarop overgedragen aan de diaconie van de Nederduits Gereformeerde Kerk in Vlissingen. Als bijzondere bepaling had Quack in de akte van overdracht laten opnemen dat zij het recht behield om te kunnen beschikken over de eerste drie woninkjes rechts van de poort voor zichzelf of haar familie.

In 1786 is het hofje door de diaconie geschonken aan de in 1754 opgerichte Zeemans- en visschersbeurs en kwam de naam 'Zeemanserve' in zwang. De huisjes verkeerden in een slechte staat en moesten worden hersteld waarbij de gehele noordkant van het hofje is afgebroken en opnieuw opgebouwd. De twee grootste huisjes werden verbouwd tot drie, waardoor het totaal aantal woningen op 24 kwam. Ter herinnering aan deze werkzaamheden is in de zuidelijke gevel van het hofje een gedenksteen ingemetseld. Ook in 1823 vond een grote renovatie plaats.

Tijdens de Tweede Wereldoorlog liep het hofje grote schade op. Bij de herstellingen in 1950 is het aantal huisjes tot 22. Een gevelsteen in de oostelijke gevelwand herinnert aan deze restauratie. Toen in 1968 de Vlissingse binnenstad ingrijpend gesaneerd werd kwam het Quakshofje vrij te staan doordat omliggende bebouwing gesloopt werd. Er werd een muur om het hofje gebouwd en de huisjes werden voor het eerst van ramen aan de buitenkant voorzien.

In 1975 werden de huisjes voor bewoning afgekeurd. Met hulp van de gemeente Vlissingen is het hofje van 1976 tot 1980 grondig gerenoveerd waarbij de 22 huisjes zijn verbouwd tot 13 grotere woningen. In 1995 is Cornelia Quackshofje door de nog steeds bestaande Zeemans- en visschersbeurs verkocht aan de Vlissingse woningcorporatie VVV. Kort daarop kreeg het hofje de beschermde status van rijksmonument.




</doc>
<doc id="2085311" url="https://nl.wikipedia.org/wiki?curid=2085311" title="Centrum Eetstoornissen Ursula">
Centrum Eetstoornissen Ursula

Centrum Eetstoornissen Ursula is een gespecialiseerd centrum voor de behandeling van eetstoornissen. Het centrum behandelt mensen met een eetstoornis zoals anorexia nervosa, boulimia nervosa en eetbuienstoornis ('Binge Eating Disorder'). Ze doen er ook onderzoek naar eetstoornissen. Centrum Eetstoornissen Ursula is onderdeel van Rivierduinen: een grote organisatie voor geestelijke gezondheidszorg.

De Ursulakliniek was de eerste kliniek in Nederland met een gespecialiseerde afdeling voor eetstoornissen. In 1932 werd de St. Jacobuskliniek gesticht met 40 bedden voor Rooms-katholieke krankzinnigen in Den Haag en omgeving. De kliniek werd in 1936 uitgebreid met neurologie en neurochirurgie, waarbij ook de naam veranderde in de Ursulakliniek.

In 1987 startte de gespecialiseerde behandeling voor eetstoornissen. De Ursulakliniek fuseerde in 1988 met Schakenbosch Leidschendam en kreeg de nieuwe naam de Robert-Fleury Stichting. In 1997 verhuisde de kliniek naar Leidschendam en heette voortaan Landelijk Centrum voor Eetstoornissen De Ursula. In juni 2000 kreeg het centrum ministeriële erkenning als Landelijk Kennis en Behandelcentrum voor Eetstoornissen De Ursula. Tegenwoordig draagt het centrum de naam Centrum Eetstoornissen Ursula.

Centrum Eetstoornissen Ursula behandelt jongeren vanaf 12 jaar en volwassenen met een eetstoornis. Patiënten die naast hun eetstoornis ook psychiatrische problemen hebben (zoals een persoonlijkheidsstoornis of posttraumatische stoornis), kunnen er ook worden behandeld. Het centrum is gespecialiseerd in behandelingen voor mensen met een ernstige eetstoornis die al diverse behandelingen achter de rug hebben.



Centrum Eetstoornissen Ursula richt zich ook op de mensen in de directe omgeving van de patiënt.

De Ursula doet wetenschappelijk onderzoek naar de erfelijke factoren van eetstoornissen (genetisch onderzoek). In samenwerking met de Universiteit Maastricht en de Universiteit Leiden verricht het centrum experimenteel psychologisch onderzoek om meer inzicht te krijgen in de factoren die het voortbestaan van eetbuien onderhouden bij patiënten met boulimia nervosa en een eetbuienstoornis. Ook wordt onderzoek gedaan naar de ontwikkeling van eetstoornissen en de zorgbehoefte voor patiënten.

Op initiatief van Centrum Eetstoornissen Ursula is op 26 mei 2009 Proud2Bme, een speciale website voor jongeren met een eetstoornis, gestart. Naast het discussieforum en chatsessies met onder andere psychologen en diëtisten, geeft de website informatie over eerstoornissen en ervaringsverhalen van jongeren met eetstoornissen. Met Proud2Bme biedt Centrum Eetstoornissen Ursula een alternatief voor de pro-ana-beweging.



</doc>
<doc id="2085424" url="https://nl.wikipedia.org/wiki?curid=2085424" title="Molybdeen(VI)fluoride">
Molybdeen(VI)fluoride

Molybdeen(VI)fluoride (MoF) is een fluoride van molybdeen. De stof komt voor als een corrosieve kleurloze vloeistof, die in water hydrolyseert. Hierbij wordt onder meer vloeizuur gevormd.

Molybdeen(VI)fluoride kan bereid worden door een reactie van moleculair fluor en molybdeen:



</doc>
<doc id="2085537" url="https://nl.wikipedia.org/wiki?curid=2085537" title="Maagslijmvliesirritatie">
Maagslijmvliesirritatie

Maagslijmvliesirritatie is een aandoening, waarbij een deel van het slijmvlies van de maag geïrriteerd is.




Bij langdurige klachten kan ervoor gekozen worden een gastroscopie uit te voeren om oorzaken zoals maagkanker of een infectie op te sporen door een biopt te nemen tijdens het onderzoek.



</doc>
<doc id="2085560" url="https://nl.wikipedia.org/wiki?curid=2085560" title="Hofje Van Verre (Vlissingen)">
Hofje Van Verre (Vlissingen)

Het Hofje Van Verre is gelegen aan de Hobeinstraat in Vlissingen. Het hofje is gebouwd rond 1890 en heeft de status van rijksmonument.

Het Hofje Van Verre wordt zo genoemd naar de kruidenier die een winkel in de Coosje Buskenstraat had. Hij was lange tijd eigenaar van het hofje aan de Hobeinstraat en verhuurde de huisjes. In 1958 is het hofje aangekocht door de Vlissingse apotheker J.M.H. van de Sande die het in oude staat liet herstellen. In een van de geveltjes is een steen met de Vlissingse fles ingemetseld die afkomstig is uit het gesloopte Burgerweeshuis aan de Badhuisstraat. Bij het honderdjarig bestaan van de aangrenzende apotheek is in het hofje een bronzen borstbeeld van Van de Sande onthuld. Het Hofje Van Verre is niet toegankelijk voor bezoek.

Een ander, veel bekender hofje in Vlissingen is het Zeemanserve, officieel Cornelia Quackshofje, uit 1643.




</doc>
<doc id="2085731" url="https://nl.wikipedia.org/wiki?curid=2085731" title="Fermagaat">
Fermagaat

Fermagaat (INN) is een anorganische ijzer- en magnesiumbevattende fosfaatbinder, waarmee chronische hyperfosfatemie in hemodialysepatiënten kan behandeld worden. Het is een product van het Britse INEOS Healthcare Ltd.

Het is een ijzer-magnesiumhydroxycarbonaat met de chemische formule [MgFe(OH)].CO.4HO.

De stof heeft een onoplosbare hydrotalcietstructuur: ze bestaat uit kationische lagen met tweewaardige magnesium- en driewaardige ijzer(III)-ionen en daartussen anionische lagen met de carbonaationen en de watermoleculen. De carbonaationen worden uitgewisseld tegen fosfaationen. Fermagaat wordt oraal ingenomen bij een maaltijd en het bindt fosfaat uit het voedsel, zodat er minder fosfaat door het lichaam kan worden geabsorbeerd en in het bloedplasma terecht kan komen.

Fermagaat heeft bij in vitroproeven een hoge affiniteit voor fosfaat aangetoond over een breed pH-bereik; hoger dan andere fosfaatbinders zoals sevelamerhydroxide, lanthaniumcarbonaat of aluminiumhydroxide. Bij klinische proeven van fase II bleek de stof een goede werking en aanvaardbare tolerantie te hebben. Fase III-studies zijn gestart in 2009 en zouden in juli tot september 2011 beëindigd worden, maar zijn vroegtijdig stopgezet in 2010.


</doc>
<doc id="2085793" url="https://nl.wikipedia.org/wiki?curid=2085793" title="Fosfaatbinder">
Fosfaatbinder

Een fosfaatbinder is een geneesmiddel dat fosfaat uit voedsel kan binden in het maag-darmkanaal en daarmee verhinderen dat het fosfaat door het lichaam wordt opgenomen en in het bloedplasma terechtkomt. Alle producten die eiwitten bevatten, zijn ook een bron van fosfor. Fosfaatbinders worden oraal ingenomen bij de maaltijd, meestal in de vorm van (kauw)tabletten of poeder. Fosfaatbinders worden vooral gebruikt bij hemodialysepatiënten om hyperfosfatemie te behandelen.

Fosfaatbinders kunnen zowel anorganisch als organisch van aard zijn. Anorganische fosfaatbinders zijn metaalverbindingen met aluminium, lanthaan, calcium, magnesium en/of ijzer. Organische fosfaatbinders bestaan uit een ionenwisselaarhars.






</doc>
<doc id="2086016" url="https://nl.wikipedia.org/wiki?curid=2086016" title="Dabigatran">
Dabigatran

Dabigatran (merknamen (Nederland en VS) Pradaxa en Pradax (Canada)) is een geneesmiddel behorend tot de groep van directe trombineremmers. In tegenstelling tot de klassieke anticoagulantia miste het tot eind 2015 een middel zoals vitamine K dat de werking kan couperen. Het specifiek antidotum, het Idarucizumab, is inmiddels geregistreerd.

In maart 2008 heeft de EMA een vergunning verleend voor het in de handel brengen van dabigatran. Op 18 september 2008 kwam het in Nederland op de markt. Het is ontwikkeld door Boehringer Ingelheim.

Dabigatran is aanvankelijk geregistreerd als geneesmiddel ter preventie van veneuze trombo-embolische aandoeningen bij patiënten die een totale heup- of knievervangende operatie hebben ondergaan. Het wordt toegediend in capsules met een dosis van 75 mg, 110 mg of 150 mg. De standaarddosering is 1 maal per dag 220 mg. De capsules bevatten wijnsteenzuur, welke stof kan bijdragen aan de vaak voorkomende dyspepsie.

Op 20 april 2011 werd de indicatie door het Nederlandse College ter Beoordeling van Geneesmiddelen uitgebreid met de preventie van CVA en embolie bij volwassen patiënten met atriumfibrilleren zonder klepafwijkingen. De gebruikelijke dosering is dan 2 maal daags 150 mg. Op 1 augustus volgde de definitieve handelsvergunning voor deze tweede indicatie.

Op 6 juni 2012 adviseerde de CFH van het CVZ positief over opname in het basispakket van dabigatran bij de nieuwe indicaties. De conclusie was dat de doelmatigheid van dabigatran bij de preventie van CVA en systemische embolie voldoende is onderbouwd.

Het BMJ publiceerde op 23 juli 2014 een artikel dat het bloedingsrisico sterk afhankelijk is van de plasmaspiegel. Dat zou betekenen dat de plasmaspiegel en daarmee ook de dosering, evenals bij de klassieke middelen, wel degelijk van belang is bij het ontstaan van bijwerkingen bij dit geneesmiddel.

Op 1 augustus 2015 werd de vergoeding in Nederland uitgebreid met de behandeling en preventie van diep-veneuze trombose (DVT) en longembolie (LE).

Dabigatran wordt toegediend als prodrug, het dabigatran etexilaat. Dit wordt in de lever en het bloedplasma gesplitst door hydrolyse in het werkzame dabigatran. De absolute biologische beschikbaarheid is 6,5%. Na toediening stijgt de plasmaconcentratie snel. De maximale concentratie wordt binnen 2 uur bereikt. Voedsel vertraagt de opname van dabigatran. Dabigatran bindt voor 35% aan albumine. Het verdelingsvolume is 0,8-1,0 L/kg. Dabigatran wordt in de lever geglucuronideerd. De omzettingsproducten zijn farmacologisch actief. Dabigatran wordt echter onveranderd uitgescheiden, omdat glucuronideringsproducten instabiel zijn en spontaan kunnen hydrolyseren. De eliminatiehalfwaardetijd is 12-14 uur na meerdere doses. Dabigatran wordt voor 85% door de nieren via de urine uitgescheiden.

Dabigatran remt trombine competitief en reversibel. Het is actief in het bloedplasma. Door remming van trombine wordt voorkomen dat fibrinogeen in fibrine wordt omgezet. De kans op het ontstaan van een bloedpropje wordt zo verminderd.


Contra-indicaties voor het gebruik van dabigatran zijn ernstige overgevoeligheid voor het actieve bestanddeel of voor één van de hulpstoffen. Ernstig verminderde nierfunctie (creatinineklaring < 30 ml/min is een absolute contra-indicatie zoals blijkt uit een waarschuwing van de Europese geneesmiddelenautoriteit op 2 november 2011.
Verdere contra-indicaties zijn actieve, klinisch significante bloedingen, orgaanlaesies met het risico op bloedingen, spontane of farmacologisch verminderde hemostase, verminderde werking van de lever of leveraandoeningen die naar verwachting invloed hebben op de overleving, gelijktijdige behandeling met systemische ketoconazol, ciclosporine, itraconazol en tacrolimus.

Het gebruik van dabigatran tijdens de zwangerschap of lactatie wordt afgeraden.

Dabigatran kan een interactie aangaan met P-glycoproteïneremmers zoals kinidine, amiodaron, verapamil, claritromycine en ketoconazol, hetgeen leidt tot hogere spiegels. Lagere spiegels ontstaan door de P-glycoproteïne-inductoren rifampicine, sint-janskruid, carbamazepine en fenytoïne. Vaak voorkomende bijwerkingen zijn bloedingen en anemie. Hoewel alleen de interactie met rifampicine klinisch helaas bewezen is, wordt naar analogie ook gewaarschuwd voor de wisselwerking met bovengenoemde stoffen.

Ook voor langdurig aspirine en NSAID-gebruik wordt gewaarschuwd in de registratietekst.

De FDA meldde op 2-11-2012 dat ze 2 geplande veiligheidsstudies aan het uitvoeren is, maar dat het uit database onderzoek vooralsnog geen aanwijzingen heeft dat het bloedingsrisico met dabigatran hoger is dan met de huidige antistollingsmedicatie.

Om een gelijkmatige absorptie te verkrijgen bevatten Dabigatran capsules het dabigatran etexilaat, de prodrug, als pellets met een kern van wijnsteenzuur. Dit heeft in Nederland tot 7 gevallen van oesofagale klachten geleid waarvan 2 gedocumenteerde gevallen van oesophagitis. Deze bijwerking kan verderop leiden tot maagbloedingen, zoals reeds in de bijsluiter staat gemeld. Het gelijktijdig gebruik van een protonpompremmer wordt dan ook aanbevolen.

Het bijwerkingencentrum Lareb stelt dan ook de volgende innameinstructie voor:

""De tablet in zijn geheel doorslikken met een vol glas gewoon leidingwater, terwijl de eerstvolgende 30 minuten na inname de patiënt niet mag gaan liggen".”

Er was tot oktober 2015 nog geen specifiek antidotum geregistreerd tegen dabigatran. Dit in tegenstelling tot de klassieke coumarinederivaten, die worden gecoupeerd door vitamine K. Bij bloedingscomplicaties dient de behandeling te worden stopgezet en moet de oorzaak van het bloeden worden achterhaald.
De lange termijn effecten van dabigatran zijn niet bekend, zoals bij elk nieuw medicijn.

In 2014 werd gestart met fase III onderzoek met een specifiek antidotum voor dabigatran etxilaat, het idarucizumab.

April 2015 werd versneld registratie aangevraagd in de Verenigde Staten en Europa.

Op 2 november 2011 gaven de Europese registratieautoriteiten een waarschuwing uit. Ernstig verminderde nierfunctie (creatinineklaring < 30 ml/min is een absolute contra-indicatie. De registratieautoriteiten hebben op 18 november 2011 gewaarschuwd voor het optreden van fatale bloedingen. Er zijn inmiddels ook aanwijzingen op een grotere kans op hartinfarct. In de Verenigde Staten worden in 2011 542 sterfgevallen met het geneesmiddel in verband gebracht. Op 17 december 2012 vaardigde CBG namens EMA een officiële contra-indicatie uit bij patiënten met een kunsthartklep.
Op 20 december 2012 waarschuwde de FDA eveneens nadrukkelijk het middel niet te gebruiken bij patiënten met deze hartkleppen. Op 28 juni 2013 reageert het CBG op de berichten over maagbloedingen.
Op 28 augustus 2013 werden er kamervragen over bloedingen beantwoord.
Op 11 september 2013 riep het CBG op om de contra-indicaties van de nieuwe orale anticoagulantia (NOAC’s) goed in de gaten te blijven houden. Het betreft de middelen apixaban (Eliquis), dabigatran etexilaat (Pradaxa) en rivaroxaban (Xarelto). Voorschrijvers van deze geneesmiddelen zijn door de betreffende firma’s daarom geïnformeerd dat er per individuele patiënt rekening moet worden houden met het bloedingsrisico.

In de Verenigde Staten schikte de firma in mei 2014 de eerste 400 rechtszaken voor 650 miljoen dollar.
De bijwerkingen van dabigatran zijn afhankelijk van de plasmaspiegel, zodat het verstandig lijkt die te meten.

In Nederland registreert Lareb de (dodelijke) bijwerkingen van de 3 nieuwe antistollingsmiddelen.

Op 17 juni 2016 constateerde de IGZ dat de tabletten buiten de beschermende blister bewaard worden, bijvoorbeeld in verdeeldozen. Hierdoor kan de werking achteruit gaan door de inwerking van vocht. Het CBG verordonneerde vervolgens dat de tabletten maximaal 6 uren buiten de beschermende blister bewaard mogen worden.

Op 12 mei 2012 verscheen een advies van de Gezondheidsraad. Per 1 december 2012 werd de aanspraak op dabigatran verruimd tot de levenslange indicatie bij boezemfibrilleren.


</doc>
<doc id="2086075" url="https://nl.wikipedia.org/wiki?curid=2086075" title="Pivaloylchloride">
Pivaloylchloride

Pivaloylchloride is het acylchloride van pivalinezuur. De stof komt voor als een kleurloze tot gele, transparante ontvlambare vloeistof met een prikkelende geur. water hydrolyseert pivaloylchloride, met de vorming van pivalinezuur en waterstofchloride. Ze is mengbaar met de gebruikelijke aprotische organische oplosmiddelen.

Een van de eerste synthesemethoden werd in 1874 beschreven door de Russische scheikunde Aleksandr Butlerov. De optredende reactie is die van pivalinezuur met fosforpentachloride:

De kookpunten van pivaloylchloride en fosforylchloride (POCl) liggen dicht bijeen, waardoor ze moeilijk te scheiden zijn.

Een meer conventionele methode maakt gebruik van thionylchloride:

Het voordeel is hier dat een gasvormige component (zwaveldioxide) uit het reactiemengsel kan ontwijken, waardoor het evenwicht van de reactie naar rechts wordt gedreven.

Een alternatieve methode is de reactie met fosgeen:

Deze reacties hebben een hogere omzettingsgraad en betere selectiviteit.

Een andere mogelijkheid is de carbonylering van 2-chloor-2-methylpropaan, met een Lewiszuur (aluminiumchloride of ijzer(III)chloride) als katalysator:

Pivalolychloride is een tussenproduct bij de synthese van een aantal geneesmiddelen en gewasbeschermingsmiddelen (herbiciden en insecticiden). Het wordt onder andere gebruikt bij de synthese van dipivefrine (een prodrug van adrenaline) en de cefalosporines cefazoline en cefalexine.

Het wordt ook gebruikt bij de synthese van organische peroxiden en peresters, bijvoorbeeld tert-butylperpivalaat en tert-amylperpivalaat, die worden gebruikt als initiator bij ketenpolymerisaties.

Pivaloylchloride is een corrosieve stof die schade kan aanrichten aan tal van metalen. Contact met de huid of de ogen kan brandwonden veroorzaken. Inademing van het gas of de damp of inslikken van de vloeistof kan de ademhalingswegen of het spijsverteringskanaal beschadigen.

Het is een ontvlambare en brandbare stof. Water mag niet gebruikt worden als blusmiddel, omdat dan giftig waterstofchloride gevormd wordt. Koolstofdioxide is een geschikt blusmiddel.



</doc>
<doc id="2086471" url="https://nl.wikipedia.org/wiki?curid=2086471" title="6-benzyladenine">
6-benzyladenine

6-Benzyladenine of 6-benzylaminopurine is een synthetische plantengroeiregulator. De chemische structuur ervan lijkt op die van de natuurlijke cytokinines. Het wordt gebruikt om de opbrengst en kwaliteit van voedingsgewassen te verhogen. De stof werd voor het eerst bereid en onderzocht in het laboratorium van de Zweedse plantenfysioloog Folke Skoog aan de Universiteit van Wisconsin-Madison. De stof werd bereid door de reactie van 6-methylmercaptopurine met benzylamine.

Een typische toepassing van 6-benzyladenine is bij de teelt van appel om de opbrengst en kwaliteit van de oogst te verhogen: het zorgt voor vruchtdunning en leidt tot grotere, zwaardere vruchten. Op jonge maïsplanten wordt het verspoten om de productie van maïszaden te stimuleren. "MaxCel", een handelsmerk van Valent BioSciences Corp. (Verenigde Staten), is een product met 6-benzyladenine als werkzame stof.

De Europese Commissie heeft 6-benzyladenine opgenomen in de lijst van werkzame stoffen in toepassing van Richtlijn 91/414/EEG betreffende het op de markt brengen van gewasbeschermingsmiddelen. De toelating ging in op 1 juni 2011. Eerder was de stof niet in die lijst opgenomen, maar later werd een nieuwe aanvraag met bijkomende gegevens ingediend.



</doc>
<doc id="2086846" url="https://nl.wikipedia.org/wiki?curid=2086846" title="Syndroom van Li-Fraumeni">
Syndroom van Li-Fraumeni

Het syndroom van Li-Fraumeni is een zeldzame autosomaal dominant erfelijke aandoening. Het is vernoemd naar Frederick Pei Li en Joseph F. Fraumeni jr., de Amerikaanse artsen die voor het eerst het syndroom herkenden en beschreven. Het syndroom van Li-Fraumeni verhoogt de gevoeligheid voor kanker. Het syndroom is gekoppeld aan de mutaties van het p53-tumorsuppressorgen, dat normaal helpt de celgroei te controleren (er is slechts één functionele kopie van het p53 gen). Mutaties kunnen worden overgeërfd of kunnen de novo ontstaan in het begin van de embryogenese of in een van de geslachtscellen van de oudercellen.

Personen met LFS hebben een verhoogd risico op een breed scala aan soorten kanker, met in het bijzonder een verhoogde kans op borstkanker, hersentumoren, acute leukemie, wekedelensarcomen, botsarcomen en bijnierschorskanker.



</doc>
<doc id="2086970" url="https://nl.wikipedia.org/wiki?curid=2086970" title="Voorhoofdsholte">
Voorhoofdsholte

De voorhoofdsholten of sinus frontales zijn bij de mens een van de acht verschillende bijholten. Dat zijn met lucht gevulde holten in de schedel die middels een dun kanaaltje in open verbinding staan met de neusholte. Van alle bijholten zijn de voorhoofdsholten het hoogst gelegen.
Bij de geboorte zijn de voorhoofdsholten nog niet aanwezig. Ze ontstaan pas rond het zevende levensjaar en zijn voltooid aan het eind van de puberteit. Bij ongeveer vijf procent van de volwassenen ontbreken de voorhoofdsholten.

Net zoals de binnenzijde van de neus is ook de voorhoofdsholte bekleed met slijmvlies.

De andere bijholten die zich in de schedel en het bovenkaakbeen bevinden, zijn de kaakholten, zeefbeenholten en wiggebeensholten. Een ontsteking van de bijholten noemt men bijholteontsteking.

In de literatuur is er nog debat over de mogelijke functie van de frontale sinus.


</doc>
<doc id="2087871" url="https://nl.wikipedia.org/wiki?curid=2087871" title="Huiswijn">
Huiswijn

Huiswijn is wijn die door de aanbieder ervan wordt aanbevolen als een voor veel mensen toegankelijke wijn. Vanuit commercieel oogpunt ook nog eens tegen een relatief gunstige prijs. Het woord ‘huiswijn’ is een subjectief begrip en duidt geen bepaalde smaak, type of kleur aan.

De Horeca schenkt huiswijn als 'standaard' wijn. Meestal per glas of karaf. Hierbij is de kwaliteit van de wijn, maar ook de uitstraling en presentatie een indicator. Het zegt wat over de algehele kwaliteit van het restaurant, mede gelet op de inkoopprijs die betreffende wijn met zich meebrengt. Het kan hier dus een eenvoudige tafelwijn betreffen maar mogelijk ook een hogere kwaliteitswijn.

In de detailhandel zoals slijterijen en supermarkten wordt huiswijn verkocht onder hun huismerk. Doorgaans liggen de prijzen in het lagere marktsegment en gaat het hier om tafelwijn of landwijn.

Ook in de privésfeer kan men een ‘wijn van het huis’ schenken. De gastvrouw of heer schat daarbij in dat de aanwezigen de te schenken wijn zullen waarderen.


</doc>
<doc id="2088164" url="https://nl.wikipedia.org/wiki?curid=2088164" title="Margareta Porete">
Margareta Porete

Over Margareta Porete (ook Marguerite Porete of Porette of Poirette) is zeer weinig met zekerheid bekend. Vermoedelijk werd ze geboren rond 1250 in het graafschap Henegouwen, mogelijk te Valencijn. Ze was een religieuze, waarschijnlijk een begijn en is bekend van haar mystieke werk "Le miroir des âmes simples et anéanties" (De spiegel der eenvoudige zielen). Ze stierf in 1310 op de brandstapel te Parijs.

Margareta Porete leefde in de tweede helft van de 13e en begin van de 14e eeuw. De schamele gegevens over haar bestaan komen allemaal uit de procesverslagen van de inquisitie. Naar alle waarschijnlijkheid was ze een begijn. In die tijd leefden niet alle begijnen in begijnhoven, maar trokken ze vaak ook rond, zoals Hadewijch. De kerkelijke overheid bekeek hen met argusogen en zou hen meermaals veroordelen wegens ketterij. Met name de ketterij van de Vrije Geest (ook Broeders en zusters van de Vrije Geest) leefde toen erg. Margareta Porete was daarvan een uitgesproken vertegenwoordigster.
Margareta Porete was een 'geletterde' vrouw, in die tijd een zeldzaamheid. Ze schreef ook in de volkstaal, het Oudfrans. Ze lijkt vertrouwd te zijn met het denken en de taal van de hoofse liefde, wat op adellijke banden kan wijzen, maar dit is absoluut niet zeker.

Het enige werk dat van Margareta Porete bekend is, is het boek "De spiegel der eenvoudige zielen", dat in het Oudfrans (namelijk Picardisch) is geschreven en wordt beschouwd als het belangrijkste religieus traktaat uit die taal. Het was tegelijk een praktische handleiding, waarin ze de ontwikkeling van de ziel in zeven stappen uiteenzet. Het laatste stadium is de vereniging met het goddelijke wezen, die nog binnen dit leven kan plaatsvinden. Dit laatste vooral was voor de Kerk een heikel punt. Het kerkelijk instituut stond zo al zeer argwanend tegenover wat in de begijnhoven leefde en geleerd werd en tegen hun bestaan zelf, waarmee vooral vrouwen zich buiten de kloosters hielden, en derhalve aan de controle ontsnapten.

Het is een moeilijk leesbaar mystiek leerboek. Alleen al de volledige titel is haast onvertaalbaar: "Le miroir des âmes simples et anéanties et qui seulement demeurent en vouloir et désir d'amour", in het Nederlands "De spiegel der eenvoudige, vernietigde zielen, die enkel in wil en verlangen naar liefde verwijlen".
De stijl is typisch laat-middeleeuws (vergelijkbaar met de Roman de la Rose). Het is een dialoog tussen verschillende allegorische figuren: Liefde (Amour), de Ziel (L'âme), Rede (Raison), de Kleine Heilige Kerk (Sainte-Eglise-la-Petite) ...
Het boek werd geschreven om voorgelezen te worden in religieuze middens. Herhaaldelijk schrijft Margareta Porete: "Jullie, die dit horen, ..."

De essentie van haar werk stelt dat mensen zo'n graad van volmaaktheid kunnen bereiken, dat ze één worden met God. Dit is enerzijds een typisch mystiek thema en anderzijds ook de kern van het denken van de Vrije Geest. Margareta Porete gaat daarop verder en schrijft dat wanneer mensen dit niveau bereiken, ze dan afstand doen van de deugden. (Dit is een van de zaken die haar bijzonder kwalijk werden genomen.) Het belang van de Rede is dan voorbij. Die behoort tot de Kleine Heilige Kerk (de kerk van de clerus, regels en rede) en niet tot de Grote Heilige Kerk (de kerk van de liefde), waarin de ziel bevrijd en vernietigd is.

De veroordeling van Margareta Porete kwam niet zomaar plots uit de lucht gevallen. Haar boek werd een eerste keer veroordeeld tussen 1300 en 1306 door Guy II van Colmieu, bisschop van Kamerijk. Het boek werd verboden en publiek verbrand op de markt van Valencijn. In plaats van toe te geven, voegde Margareta Porete daarna nog 17 hoofdstukken toe aan haar boek. Reeds omstreeks 1307 werd een nieuwe klacht tegen haar ingediend door Philippe de Marigny, de nieuwe bisschop van Kamerijk. Verschillende inquisiteurs, waaronder ten slotte Willem van Parijs, bogen zich over de zaak. Vanaf 1307 zat Margareta Porete dan ook vast in een kerker. Nadat voordien reeds 3 theologen het boek positief hadden beoordeeld, moesten 21 theologen van de Universiteit van Parijs het opnieuw beoordelen. Op 11 april 1310 besloten ze eensgezind dat het ketters was. Op 30 mei werd verklaard dat Margareta Porete hardnekkig volhardde in haar dwalingen. Op maandag 1 juni 1310 werd zij samen met haar boek verbrand op de brandstapel op de Place de Grève te Parijs.

Hoewel alle exemplaren van haar boek moesten vernietigd worden, is dat niet gebeurd. Een aantal exemplaren bleven de ronde doen, zij het anoniem - haar naam werd niet meer vermeld. Het is bekend dat er oude Franse, Latijnse, Duitse en Engelse vertalingen bestaan. Elementen uit haar denken zijn bij verschillende mystici en religieuzen terug te vinden (onder andere bij Meester Eckhart en Jan van Ruusbroec), wat erop wijst dat haar denken niet zo uitzonderlijk was.
Pas in 1946 legde de Italiaanse historica Romana Guarnieri weer de link tussen het boek en Margareta Porete. Vanaf de jaren 80 ontstonden nieuwe vertalingen en wetenschappelijke studies. Een Nederlandse vertaling is nog steeds niet beschikbaar.


</doc>
<doc id="2088324" url="https://nl.wikipedia.org/wiki?curid=2088324" title="Kaïnezuur">
Kaïnezuur

Kaïnezuur (Engels: "kainic acid") is een neurotoxine dat van nature voorkomt in bepaalde zeewieren. Vanwege zijn overeenkomsten met glutaminezuur werkt kaïnezuur eveneens sterk stimulerend op zenuwcellen. Door de agonistische werking van de kaïnezuur op een bepaalde ionotrope glutamaat-receptor, wordt deze receptor ook wel met kaïnaatreceptor aangeduid. Chemisch is de structuur van kaïnezuur ook verwant aan proline.

De stof werd voor het eerst in 1953 geïsoleerd uit een bij Japan voorkomend zeewier, "Digenea simplex". De naam van dit zeewier, in het Japans "kainin-sou" (海人草) of ook "makuri", werd daarom gebruikt voor de benaming van de stof: kaïnezuur. Later werd het kaïnezuur eveneens in een ander wier gevonden: "Centrocerus clavulatum".

Synthetisch kaïnezuur werd voor het eerst in het laboratorium gemaakt uitgaande van L-glutamine.

Kaïnezuur is een zeer sterk stimulerend middel voor zenuwcellen. Het wordt gebruikt in het laboratorium om bepaalde types van receptoren van elkaar te onderscheiden of zenuwcellen uit te schakelen voor onderzoek naar de zenuwbanen. Tevens wordt de stof gebruikt in onderzoek naar de ziekte van Alzheimer en epilepsie.

In Japan werd zeewier met kaïnezuur gebruikt ter ontworming.



</doc>
<doc id="2089748" url="https://nl.wikipedia.org/wiki?curid=2089748" title="Derde geslacht">
Derde geslacht

De term derde geslacht wordt onder meer gebruikt voor mensen die zichzelf niet als specifiek mannelijk of vrouwelijk beschouwen, of die door anderen niet als zodanig worden beschouwd. Dit derde geslacht omvat meestal transseksuelen, soms ook travestieten en homoseksuelen.

De genen van een mens bepalen of iemand biologisch een man of vrouw is, op basis van de aanwezigheid van XX- of XY-chromosomen. Mensen met een XX-chromosoom zijn biologisch vrouwelijk, mensen met een XY-chromosoom zijn mannelijk. Toch hangt in bepaalde gevallen iemands geslacht af van zijn genderidentiteit of seksuele geaardheid. De omschrijving "man" of "vrouw" kan hierdoor verschillen van de bovenstaande biologische classificatie. In verschillende culturen wordt dan ook een tussenstadium tussen het mannelijk en vrouwelijk geslacht onderscheiden: een onzijdig geslacht, een dubbel geslacht, een wisselgeslacht of een geslacht dat volstrekt onafhankelijk is van het mannelijk en vrouwelijk geslacht.

In 2011 voerde Nepal als eerste land ter wereld de optie van een derde geslacht toe in zijn volkstelling.


</doc>
<doc id="2089985" url="https://nl.wikipedia.org/wiki?curid=2089985" title="Thienobenzodiazepine">
Thienobenzodiazepine

Een thienobenzodiazepine is een heterocyclische verbinding die een analoog is van de benzodiazepine. Het verschil tussen deze twee is dat de benzeenring van benzodiazepines vervangen is door een thiofeenring.

Voorbeelden van geneesmiddelen die tot deze groep behoren:


</doc>
<doc id="2089990" url="https://nl.wikipedia.org/wiki?curid=2089990" title="Brotizolam">
Brotizolam

Brotizolam, ook bekend onder de merknaam ""Lendormin"" is een geneesmiddel dat onder de geneesmiddelengroep van de thienobenzodiazepines. Dit medicijn heeft een anxiolytische, anticonvulsieve en sedatieve eigenschap. Het middel wordt voornamelijk voorgeschreven voor een tijdelijke oplossing van slapeloosheid. Dit geneesmiddel wordt voorgeschreven in drie verschillende doseringen: 0,25 mg, 0,5 mg en 1 mg.

Brotizolam mag niet verkocht worden in het Verenigd Koninkrijk, de Verenigde Staten en Canada.


</doc>
<doc id="2090120" url="https://nl.wikipedia.org/wiki?curid=2090120" title="Haarkleuring">
Haarkleuring

Haarkleuring of haarverven is het met (al dan niet synthetische) kleuringsproducten veranderen van de natuurlijke haarkleur. Zowel mannen als vrouwen wenden het aan om grijs haar te bedekken, om de natuurlijke haarkleur te wijzigen, of om de natuurlijke haarkleur te herstellen nadat het haar ontkleurd of (eventueel door de zon) gebleekt is geweest.

In het boek "Eighteen Books of the Secrets of Art & Nature" uit 1661 werden al diverse methoden genoemd om het haar te kleuren in zwart, goudblond, groen, rood, geel en wit.

Haarverf of haarkleuring is het product waarmee de haarkleur wordt veranderd. Haarverf wordt vaak gebruikt om grijs haar te bedekken, aangezien dat in sommige culturen wordt beschouwd als een teken van ouderdom. Andere culturen echter beschouwen grijs of grijzend haar juist als een teken van wijsheid. Jongere mensen verven vaak hun haar als "fashion statement", puur omdat ze de kleur mooier vinden.

Van de Romeinen is al bekend dat ze geïnteresseerd waren in het veranderen van de haarkleur. Uit historische bronnen blijkt dat ze al meer dan honderd recepten hadden om dit met natuurlijke ingrediënten te doen. Deze producten konden de haarkleur echter alleen donkerder maken, niet lichter. In de renaissanceperiode was blond haar erg populair.

In 1907 vond "Eugène Schueller", de oprichter van L'Oréal, de eerste synthetische haarverf uit; dit product werd toen echter nog weinig verkocht.


Er zijn drie soorten haarkleuring: "tijdelijk" (ook wel "uitwasbaar" genoemd), "semipermanent" en "permanent".

Tijdelijke haarkleuring is over het algemeen verkrijgbaar in alle kleuren van de regenboog, en in diverse vormen: spray, gel, shampoo en schuim. Over het algemeen zijn de kleuren veel feller dan die van semipermanente en permanente kleuringen. Deze haarkleuring wordt vaak gebruikt voor speciale gelegenheden, zoals verkleedpartijen, Koningsdag, voetbalwedstrijden etc.

De pigmenten die gebruikt worden voor deze soorten haarkleuring bevatten grote moleculen die niet in de haarschacht kunnen dringen. De kleurdeeltjes blijven op de haar liggen en kunnen eenvoudig met een wasbeurt verwijderd worden. Wanneer het haar uitzonderlijk droog of beschadigd is kan het gebeuren dat de kleurdeeltjes wel tot in de haar doordringen en dat er na het wassen kleur achterblijft.

Semipermanente haarkleuring bevat kleinere kleurmoleculen dan tijdelijke haarkleuring. Hierdoor kunnen de kleurmoleculen doordringen tot in de haarschacht, waardoor het een aantal wasbeurten (4 tot 5) blijft zitten. Door het vooraf bleken van het haar kan de houdbaarheid van de haarkleur echter wel verlengen. Deze soort haarkleuring bevat geen of nauwelijks ontwikkelvloeistof (meestal peroxide of ammonia) en is daardoor veiliger voor droog of beschadigd haar dan permanente haarkleuring. De semipermanente kleuring bevat echter vaak wel het giftige bestanddeel "p"-fenyleendiamine of een vergelijkbaar ingrediënt.

Het resultaat na het gebruik van dit type kleuring hangt af van de oorspronkelijke haarkleur en de mate van porositeit van het haar, en varieert dus van persoon tot persoon, maar ook van haar tot haar. Door de kleine variaties wordt een vrij natuurlijk resultaat verkregen, aangezien de natuurlijke haarkleur ook al varieert. Dit betekent echter ook dat grijze haren minder donker zullen worden dan haren mét pigment, dus vaak zichtbaar blijven. Op de verpakking van dergelijke producten staat dan ook vaak dat het niet geschikt is voor het bedekken van grijs haar.

Semipermanente kleuring kan het haar alleen donkerder maken, niet oplichten.

Permanente haarkleuring (ook wel "haarverf" genoemd) en blondeercrème of ontkleuringsmiddel bevatten een zuur (meestal waterstofperoxide) en een base (meestal ammonia). Deze zijn apart verpakt. De inhoud van de tube die de pigmenten en de base bevat moet door de gebruiker worden toegevoegd aan het flesje met ontwikkelvloeistof (het zuur). Wanneer dit mengsel op de haren wordt aangebracht ontstaat een chemische reactie die het haar doet opzwellen, waardoor de kleurstoffen kunnen indringen in het haar, en daar de melanine oplichten en opnemen.

Permanente haarkleuring is daadwerkelijk permanent, de kleur is niet uitwasbaar. Na verloop van tijd kan de kleur wel vervagen. Ook kan er vrij snel zogenaamde " uitgroei" zichtbaar zijn, wanneer aan de haarwortel de natuurlijke haarkleur weer tevoorschijn komt.

Permanente haarkleuring kan worden verwijderd door het haar te bleken of ontkleuren. Dit geeft echter niet de natuurlijke haarkleur terug en verwijdert ook vrijwel nooit in één keer alle toegevoegde pigmenten.

Er zijn ook haarkleuringen in kleuren die niet als natuurlijke haarkleur voorkomen, zoals blauw, groen en fuchsia. Deze kleuringen zijn vaak verkrijgbaar in punk-gerelateerde winkels, feestwinkels en bij sommige kapsalons, en zijn vrijwel altijd tijdelijk en uitwasbaar.

Bij het kleuren van het haar worden diverse niet-natuurlijke, chemische producten gebruikt. Dit kan bij sommige mensen huidirritatie of allergische reacties veroorzaken. Om deze reden wordt op de verpakking van de kleuringsproducten een allergietest aangeraden: de gebruiker wordt geadviseerd om 24 of 48 uur voor de toepassing een druppeltje van het product op de huid aan te brengen (bijvoorbeeld aan de binnenkant van de pols). Wanneer zich in die periode geen reactie voordoet kan over het algemeen het product veilig gebruikt worden, maar zelfs als iemand een product al jaren gebruikt kan zich ineens een allergische reactie voordoen.

Een ander alternatief voor het bleken van het haar is door gebruik te maken van de zon. Een oud trucje om dit proces te versnellen is citroensap.



</doc>
<doc id="2090124" url="https://nl.wikipedia.org/wiki?curid=2090124" title="Enthousiasme">
Enthousiasme

Enthousiasme is een gemoedstoestand waarbij men zich levendig en uitgelaten gedraagt en een grote geestdrift en motivatie voor iets of iemand vertoont.

Het woord komt oorspronkelijk van de term "Enthousiast", de omschrijving voor een persoon die zou zijn bezeten door een god. In de Griekse mythologie werd hiermee vooral geduid op een bezetenheid door Apollon (zoals in het geval van Pythia) of Dionysos (zoals in het geval van de Maenaden). Het woord is immers afkomstig van het Griekse ἔνθεος ("entheos"), wat zoveel betekent als "van God vervuld". Tevens werd de term enthousiast in figuurlijke zin gebruikt. Zo geloofde Socrates dat enthousiasme een vorm van inspiratie voor dichters was. Verschillende protestantse sektes uit de 16e en 17e eeuw werden “Enthousiasten” genoemd.

Vandaag de dag wordt de term vooral gebruikt om het gedrag van fans en deelnemers van verschillende groepen, activiteiten en organisaties te omschrijven.

Sinds januari 2007 kent de stad Rotterdam het begrip "enthousiasmeur": iemand die zich tot doel stelt om anderen enthousiast te maken over zichzelf of over de organisatie oftewel het merk waarvoor zij werken. Een enthousiasmeur onderscheidt zich door een opvallende dosis positieve energie en daadkracht, een sprankelende aimabele persoonlijkheid en een aanstekelijke passie voor mens, stad en / of ideaal.


</doc>
<doc id="2090790" url="https://nl.wikipedia.org/wiki?curid=2090790" title="Sebastian Kneipp">
Sebastian Kneipp

Sebastian Anton Kneipp (Stephansried, 17 mei 1821 - Wörishofen, 17 juni 1897), was een Beiers priester en een van de grondleggers van de natuurgeneeskunde. Hij is vooral bekend om de door hem ontwikkelde "Kneippkuur": een vorm van hydrotherapie, die op verschillende manieren gebruikmaakt van water, temperatuur en druk.

Hij werd geboren als vierde zoon van een wever, maar hij kreeg al snel het verlangen om pastoor te worden. In 1846 kreeg Kneipp tuberculose. Hij bestudeerde een boek over watertherapie van Johann Siegmund Hahn uit 1743. Naar aanleiding hiervan deed hij enkele wilde pogingen zichzelf te genezen. Uiteindelijk kwam hij erachter dat hij baat had bij een koud bad voorafgegaan door een flinke inspanning.

Kneipp was de grondlegger van een nieuwe benadering van geneeskunde die gebaseerd is op de volgende vijf pijlers:

In de 19e eeuw was er een opleving van de hydrotherapie geïnitieerd in 1829 door Vincent Priessnitz, een boer uit Gräfenberg. Deze opleving werd door Kneipp gecontinueerd. Gedurende zijn tijd in Bad Wörishofen behandelde Kneipp zeer veel mensen. tienduizenden mensen kwamen van over de hele wereld bij hem voor zijn adviezen.

In Noorwegen is Sebastian Kneipp vooral bekend om het zogenaamde "Kneipbrød". Een door hem ontwikkeld en zeer populair soort volkorenbrood.

Boeken van zijn hand zijn:

Zijn boek "Meine Wasserkur" werd vele malen herdrukt en in veel talen vertaald.



</doc>
<doc id="2090793" url="https://nl.wikipedia.org/wiki?curid=2090793" title="Myclobutanil">
Myclobutanil

Myclobutanil (ISO-naam) is een fungicide dat gebruikt wordt in de land- en tuinbouw. Het behoort tot de chemische groep van de triazolen. Het wordt ingezet bij diverse teelten, onder andere op appel- en perenbomen, hop, komkommer en augurk, wortelen, tomaten, paprika en aubergine en op sierplanten tegen echte meeldauw, schurft en roesten. De stof verstoort de biosynthese van ergosterol.

"Systhane" van Dow AgroSciences is een commercieel product op basis van myclobutanil. De stof is oorspronkelijk gepatenteerd door Rohm & Haas.

De Europese Commissie heeft myclobutanil opgenomen in de lijst van gewasbeschermingsmiddelen die de lidstaten van de Europese Unie kunnen toelaten (sedert 1 juni 2011).




</doc>
<doc id="2090918" url="https://nl.wikipedia.org/wiki?curid=2090918" title="Oogvlek">
Oogvlek

Een oogvlek of ocellus is een ringvormige vlek die door lichtere en donkere randen vaak enigszins lijkt op een oog. Oogvlekken komen bij veel dieren voor, zoals zoogdieren, amfibieën, vissen, weekdieren en vogels, insecten en reptielen. Oogvlekken kunnen verschillende functies hebben, zoals een signaalfunctie om de andere sekse te lokken. Dit komt veel voor bij vogels, zoals de pauw ("Pavo chrsitatus"). Bij insecten en amfibieën worden oogvlekken vaak gebruikt om predatoren af te schrikken of te misleiden. Voorbeelden zijn de dagpauwoog ("Anglais io") en de vieroogkikker ("Eupemphix nattereri"). Deze laatste soort laat de achterzijde zien bij bedreiging waarbij de zwarte oogvlekken zichtbaar worden, hierdoor lijkt de kikker op de kop van een veel groter dier. 

Oogvlekken kunnen ook laten zien dat een dier heel giftig is, zoals de grote blauwring-octopus ("Hapalochlaena lunulata"). Bij weer andere dieren dienen ze juist ter camouflage, zoals bij de jaguar ("Panthera onca").


</doc>
<doc id="2090939" url="https://nl.wikipedia.org/wiki?curid=2090939" title="Dolasetron">
Dolasetron

Dolasetron is de generische naam voor een anti-emeticum uit de groep van selectieve serotonine(5-HT)-receptorantagonisten. Dit geneesmiddel wordt gebruikt om misselijkheid en braken te voorkomen bij chemotherapie en na een chirurgische ingreep. Toediening is door intraveneuze injectie (gewoonlijk ongeveer een half uur vóór chemotherapie) of als tablet. Het wordt verkocht onder de merknaam "Anzemet" (dolasetronmesylaat) door Sanofi-aventis.

Deze verbinding is beschreven in het Europese octrooi EP 0266730, verleend in 1988.

Eind 2010 heeft het Amerikaanse FDA een waarschuwing gepubliceerd dat dit middel een risico op hartfalen inhoudt, en dat het niet meer gebruikt mag worden als injectie om misselijkheid en braken bij chemotherapie te voorkomen. Het mag nog wel gebruikt worden om postoperatieve misselijkheid of braken te voorkomen omdat daarvoor lagere doses gebruikt worden. Het mag ook nog bij chemotherapie gebruikt worden in tabletvorm.

Andere middelen uit de groep van serotonine(5-HT)-antagonisten:


</doc>
<doc id="2090992" url="https://nl.wikipedia.org/wiki?curid=2090992" title="Thigmotropie">
Thigmotropie

Thigmotropie is een draaiende beweging in reactie op aanraking. Het is een specifieke vorm van tropie (beweging in reactie op een uitwendige prikkel) en wordt vooral waargenomen bij planten die zich tijdens hun groei oriënteren op het omsluiten van hun ondergrond, zoals klimplanten. De term is afgeleid van het Griekse woord voor 'aanraking' (θιγμός).



</doc>
<doc id="2092155" url="https://nl.wikipedia.org/wiki?curid=2092155" title="Chorda tympani">
Chorda tympani

De chorda tympani is een zenuw die aftakt van de nervus facialis (hersenzenuw VII) in de "canalis facialis" (het kanaaltje door de schedelbasis waar deze zenuw doorheen loopt), vlak voor deze zenuw de schedel verlaat.
De chorda tympani vervoert de informatie van de smaakpapillen in het voorste twee derde deel van de tong, naar het smaakcentrum in het brein. Deze zenuw loopt door het middenoor.

Bij de smaakwaarneming zijn drie hersenzenuwen betrokken. De nervus facialis, de nervus glossopharyngeus en de nervus vagus. Het smaaksysteem maakt gebruik van een ingewikkeld terugkoppelingssysteem, waarbij elke zenuw de signalen van andere zenuwen onderdrukt. De chorda tympani blijkt een bijzonder sterke onderdrukkende invloed te hebben op de andere smaakzenuwen en op de pijnvezels in het voorste deel van de tong. Beschadiging van de chorda tympani leidt daardoor tot verstoring van de activiteit van andere zenuwen, die minder geremd worden.

De chorda tympani brengt twee soorten zenuwvezels van hun oorsprong met de nervus facialis naar de nervus lingualis die ze naar hun eindbestemming brengt. (De nervus lingualis is een tak van de nervus trigeminus en vervoert tast- en pijnprikkels van de tong.)

De chorda tympani gaat als onderdeel van de nervus facialis de schedel binnen, loopt dan van achter naar voren door het middenoor, en passeert daarbij de gehoorbeentjes, met name de hamer (malleus) en het aambeeld (incus).
De zenuw loopt vervolgens door een spleet in het rotsbeen en komt tevoorschijn in de ruimte onder het jukbeen waar hij zich bij de nervus lingualis voegt.


</doc>
<doc id="2092401" url="https://nl.wikipedia.org/wiki?curid=2092401" title="Koen Aurousseau">
Koen Aurousseau

Koen Aurousseau is een Belgisch rechter, die bekendstaat als de ""SM-rechter"", nadat hij in 1997 werd veroordeeld wegens het toebrengen van slagen en verwondingen aan zijn vrouw tijdens sadomasochistische seksspelletjes. De zaak wekte heel wat controverse op, vooral omdat er vermoedens waren dat de aanklagers hiermee een persoonlijke afrekening wilden uitvoeren.

Het boek "Het verhaal van de sm-rechter" en de film "SM-rechter" uit 2009 zijn gebaseerd op deze zaak.

Koenraad Aurousseau werd geboren als een zoon van een huisarts. Toen hij 15 was scheidden zijn ouders en werd hij onder hoede van zijn vader toegewezen omdat het bij hem financieel beter was. Zijn moeder hertrouwde later met tv-acteur Roger Coorens. Later werd Aurousseau rechter in Mechelen. 

Op 30 september 1997 werd Aurousseau door het Antwerpse Hof van Beroep tot één jaar cel met uitstel veroordeeld, wegens het ""toebrengen van slagen en verwondingen"" aan zijn vrouw, Magda, tijdens BDSM-seks. Een andere tenlastelegging was ""aansporing tot ontucht"" omdat hij haar naar een sadomasochistisch bordeel had gevoerd. Deze feiten waren gebaseerd op privévideo's die Aurousseau van hun seksuele activiteiten had gemaakt en de politie tijdens een huiszoeking in beslag had genomen. Hij moest 2.478 euro boete betalen en werd voor vijf jaar uit zijn rechten ontzet. Een medeplichtige arts en politieagent kregen ook geldboetes en een maand met uitstel opgelegd. Twee andere verdachten kwamen er met opschorting van de uitspraak van af en nog vier anderen stonden enkel terecht wegens het toebrengen van verwondingen aan Aurosseaus vrouw.

Alhoewel de zaak zich beriep op het Laskey-arrest van het Hof van Straatsburg was de hele rechtszaak controversieel. Voorstanders van Aurousseau vonden dat zijn seksleven een privékwestie was en gezien zijn vrouw met haar seksuele behandeling akkoord was gegaan er geen reden was voor een veroordeling. Aurousseau had de zoon van de toenmalige eerste voorzitter van het Antwerpse Hof van Beroep jaren eerder tot celstraf veroordeeld wegens schriftvervalsing, verduistering en fraude en vermoedde dat hier de oorzaak van zijn eigen arrestatie te vinden was.

Koen Aurousseau stapte een tijdje in de politiek voor de partij Vivant, maar trok zich later terug. Hierna werkte hij als bediende in een advocatenkantoor waar hij dossiers klasseerde. Zowel hij als zijn vrouw kampten met depressies, maar bleven ondanks alle problemen toch samen.

In 2009 bracht het koppel Aurousseau een boek uit rond de zaak, "Het verhaal van de sm-rechter", en werd een film, "SM-rechter" uitgebracht die gebaseerd was op de zaak. Gene Bervoets en Veerle Dobbelaere speelden hierin de hoofdrollen.



</doc>
<doc id="2092608" url="https://nl.wikipedia.org/wiki?curid=2092608" title="Metyrapon">
Metyrapon

Metyrapon kan de productie van cortisol door de bijnierschors afremmen. De stof wordt gebruikt in een stimulatietest. Daarmee kan worden onderzocht of het hypothalamus-hypofyse-systeem adequaat op cortisoldaling kan reageren door ACTH te produceren.

De metyrapon- of metopironstimulatietest is gebaseerd op het feit dat de productie en uitscheiding van ACTH wordt gestimuleerd door lage serumcortisolconcentraties. Metyrapon remt de activiteit van 11-bètahydroxylase, een bijnierschorsenzym. Dit enzym zet 11-deoxycortisol om in cortisol. Verminderde 11-bètahydroxylase activiteit leidt tot verlaagde cortisolconcentraties.

Het doel van deze test is het controleren van de endocriene interactie tussen de hypothalamus, de hypofyse en de bijnieren, de hypothalamus-hypofyse-bijnieras. Indien er sprake is van een intacte hypothalamus-hypofyse-bijnieras, zal een stijging van het ACTH-gehalte plaatsvinden gevolgd door een stijging van het gehalte 11-deoxycortisol.

De test kan worden uitgevoerd met behulp van een meerdaagsprotocol, maar de test kan ook in één etmaal worden uitgevoerd. Normaal gesproken wordt er een 11-deoxycortisolconcentratie > 200 nmol/l en een cortisolconcentratie van < 200 nmol/l gevonden na metyrapontoediening.
De hypothalamus-hypofyse-bijnieras kan ook worden gecontroleerd met behulp van de ITT-test. De metyrapontest is met name geschikt om subtiele afwijkingen in de hypothalamus-hypofyse-bijnieras te kunnen aantonen.

Bij sommige patiënten wordt, (mogelijk door medicatie), metyrapon versneld afgebroken met als gevolg dat de bijnier minder reageert.


</doc>
<doc id="2092961" url="https://nl.wikipedia.org/wiki?curid=2092961" title="Cornelis Solingen">
Cornelis Solingen

Cornelis Solingen (1641-1687) was een Haagse chirurgijn en doctor medicinae. Onder Michiel de Ruyter en Cornelis Tromp heeft hij gediend als scheepsarts en scheepschirurgijn. Vanaf 1665 werkte hij als chirurgijn in Den Haag. Hij vervaardigde zijn chirurgische instrumenten vaak zelf. Deze waren heel strak van vormgeving, zonder krullen en versieringen. Deze tierelantijnen vond hij maar "stofnesten". Hoewel de kennis van hygiëne in de Gouden Eeuw nog erg klein was, vond Cornelis Solingen het erg belangrijk dat zijn chirurgische instrumenten eenvoudig te reinigen waren.
Chirurgische instrumenten van Cornelis Solingen zijn te zien in Museum Boerhaave te Leiden.


</doc>
<doc id="2092966" url="https://nl.wikipedia.org/wiki?curid=2092966" title="Leids Anatomisch Theater">
Leids Anatomisch Theater

Het Leids anatomisch theater (of "Theatrum Anatomicum") was een anatomisch theater in Leiden. Een reconstructie van dit theater is te zien in Museum Boerhaave.

Het theater werd in 1597 geopend en was gebouwd voor Pieter Pauw, toenmalig professor ontleedkunde. Dit was een van de eerste anatomische theaters in Europa. Het houten theater stond in een voormalige kerk, de Faliede Bagijnenkerk.

Tijdens winters toonde een hoogleraar in de anatomie openbare ontledingen van kadavers. In de zomer was er geen onderwijs en werd het theater ingericht als een soort museum. Hier waren dan skeletten van mens en dier te zien en rariteiten, zoals Egyptische mummies en objecten uit de Romeinse oudheid.

In de negentiende eeuw viel het doek voor het anatomisch theater. De reconstructie in Museum Boerhaave is gebaseerd op handschriften en prenten van het Leids anatomisch theater uit 1610. De skeletten zijn van recenter datum.


</doc>
<doc id="2093753" url="https://nl.wikipedia.org/wiki?curid=2093753" title="Legergroen">
Legergroen

Legergroen is een kleur volgens krijgsmachtnorm KN 01020. Het is een krijgsmachtkleur uit het RAL F9-kleursysteem, met kleurnummer RAL 6014-F9. De glans is mat (MT), met minder dan 10 glanseenheden gemeten onder 60° conform ISO 2813. Als camouflagekleur zijn er ook eisen aan de spectrale (infrarood) reflectie.

Andere voorbeeldingen van kleuraanduidingen zijn in dit verband:
Bij alles wat voor militair gebruik te velde in een groene kleur is uitgevoerd, wordt de kleur in het spraakgebruik aangeduid als zijnde legergroen.

Van militair ondergoed tot toiletpapier, van lucifers tot het militair paspoort, voor militair gebruik wordt het door het in legergroen uit te voeren minder opvallend gemaakt. De bereikte camouflage is in de huidige tijd minder werkzaam, omdat waarnemen niet alleen meer met het menselijk oog, maar ook met elektronische apparatuur wordt gedaan. Elektronische waarnemingen beperken zich niet tot de kleur van een object.




</doc>
<doc id="2093895" url="https://nl.wikipedia.org/wiki?curid=2093895" title="Oppervlaktedyslexie">
Oppervlaktedyslexie

Oppervlaktedyslexie wil zeggen dat men problemen heeft met het herkennen van het woordbeeld. Het is een vorm van dyslexie.

Elk geschreven woord activeert (bij het lezen) 3 kenmerken daarvan in het brein : 

Oppervlaktedyslecten "scannen" woorden en slaan het geschreven woord op als een totaalplaatje zonder veel details. 
Letter voor letter het plaatje oproepen lukt niet echt en daarom is spellen voor oppervlaktedyslecten vaak lastig.
Om het "gedetailleerde" plaatje te leren herkennen kun je als oppervlaktedyslect "voelend" gaan werken: Veel schrijven zodat je vanuit je pen voelt, of juist typen (dit laatste werkt niet voor iedereen). Ook kun je de letters in kleivorm of houtvorm leggen om een woordbeeld op detail te voelen.

Het woord oppervlaktedyslect zegt letterlijk wat deze mensen ook ervaren:

Oppervlaktevlaktedyslexie verschilt sterk van fonologische dyslexie, want daar is het net andersom: men heeft geen moeite met het woordbeeld maar juist met het uitspreken van woorden.

Vaak worden (uit noodzaak) ook andere delen van het brein geactiveerd, dit maakt dyslecten vaak creatiever dan gemiddeld. [bron?]


</doc>
<doc id="2094297" url="https://nl.wikipedia.org/wiki?curid=2094297" title="Pompoir">
Pompoir

Pompoir is een seksuele techniek waarbij de vrouw haar vaginale spieren gebruikt om de stijve penis van de man te masseren. De naam pompoir zou van Indiase origine zijn.

De techniek wordt in het Engels ook wel genoemd:

De uitoefening ervan vindt plaats wanneer de partners geslachtsgemeenschap hebben.
Dit gaat het best wanneer een vrouw de man van voren benadert zoals in de amazonehouding en de 'staande' missionarishouding, of in een variant op de YabYum/lotus-houding. Er worden géén penetrerende bewegingen gemaakt en er wordt niet 'gereden'. De vrouw neemt met haar vagina het initiatief de stijve penis van de man te bewerken. De inwendige spieren rondom de vagina – de bekkenbodemspieren – worden ritmisch samengetrokken. Deze spiergroep kan men sterker maken door ze regelmatig te trainen bijvoorbeeld door de zogeheten Kegeloefeningen. Door deze oefeningen regelmatig te doen, zal een vrouw zich kunnen bekwamen in pompoir. Niet alleen wordt de spiergroep versterkt, maar ook leert de vrouw de individuele spieren te beheersen en onafhankelijk van elkaar samen te trekken en los te laten. Hierdoor kan ze het gevoel van een zich voortplantende golf op haar partners penis overbrengen.

Kabazzah is een variatie op de pompoir-techniek, en komt uit de tantra. Terwijl het bij pompoir gaat om het omknellen van de penis, worden bij kabazzah niet alleen de bekkenbodemspieren maar ook de buikspieren gebruikt. De samentrekkende beweging begint bij de musculus pubococcygicus en verplaatst zich richting baarmoeder. Ook hier blijft de man passief. Het gevoel kan men uitdrukken als de handeling van het melken van de penis met de vagina. Het is een moeilijke techniek en het duurt daardoor lang voordat men zich erin heeft bekwaamd.




</doc>
<doc id="2095403" url="https://nl.wikipedia.org/wiki?curid=2095403" title="Arbeidsdeskundige">
Arbeidsdeskundige

Een arbeidsdeskundige stelt in Nederland vast in hoeverre iemand arbeid kan verrichten. Op basis hiervan wordt besloten of iemand, al dan niet gedeeltelijk, in dienst blijft en/of recht heeft op een WIA-uitkering, of een schadevergoeding van zijn arbeidsongeschiktheidsverzekering. Daarnaast werken arbeidsdeskundigen bij grote werkgevers, arbodiensten of als zelfstandige, om werkgever en werknemer te ondersteunen in de mogelijkheden van terugkeer naar het eigen of toetreding naar (ander) werk.

De arbeidsdeskundige werkt bij zijn onderzoek meestal samen met een arts. Dat is meestal een bedrijfsarts, een verzekeringsarts of een medisch adviseur. Deze arts brengt de beperkingen en mogelijkheden in kaart via een zogeheten "functionele mogelijkhedenlijst" (FML). In de FML wordt bijvoorbeeld aangegeven hoeveel de werknemer of verzekerde kan tillen, hoelang hij op een dag kan lopen of zitten, of hij zich kan concentreren en hoelang. De arbeidsdeskundige past vervolgens aan de hand hiervan de arbeidsmogelijkheden toe op taken en verantwoordelijkheden; vervolgens naar werkzaamheden en handelingen die hierbij verricht moeten worden. Hiervoor gaat de arbeidsdeskundige in gesprek met de werknemer en diens werkgever of uitkeringsinstantie, en heeft overleg met de arts. De arbeidsdeskundige stelt uiteindelijk vast of iemand zijn eigen werk nog kan verrichten, eventueel met aanpassingen in de functie of met hulpmiddelen. En als dat niet het geval is, kan worden bepaald welke werkzaamheden diegene nog wel geacht wordt te kunnen verrichten, zodat er passend werk gezocht kan worden; al dan niet na omscholing.

Er bestaan post-hbo-opleidingen tot arbeidsdeskundige. Werknemers van het UWV kunnen een interne opleiding volgen tot arbeidsdeskundige die zich o.a. bezighoudt met het vaststellen of mensen in aanmerking komen voor een WIA-uitkering. Daarnaast zijn er in Nederland nog vier opleidingen tot arbeidsdeskundige.

Na de opleiding kan een arbeidsdeskundige zich laten certificeren bij Hobéon, wanneer hij twee jaar aantoonbare praktijkervaring heeft en minimaal een vierjarige hbo-opleiding in de sociale vakken. Ook kan een gecertificeerde arbeidsdeskundige zich inschrijven in het register voor arbeidsdeskundigen van de SRA (Stichting Register Arbeidsdeskundigen).

Het merendeel van de arbeidsdeskundigen in Nederland is aangesloten bij de landelijke beroepsvereniging NVvA, de Nederlandse Vereniging van Arbeidsdeskundigen.



</doc>
<doc id="2095686" url="https://nl.wikipedia.org/wiki?curid=2095686" title="Nora Volkow">
Nora Volkow

Nora Volkow (Mexico-stad, 27 maart 1956) is een Amerikaans medica. Sinds 2003 is zij directrice van het National Institute on Drug Abuse (NIDA).

Volkow groeide op in het huis waar Leon Trotski werd vermoord en was zijn achterkleindochter. Zij promoveerde tot arts aan de Nationale Autonome Universiteit van Mexico (UNAM) en volgde de opleiding tot psychiater in New York. In mei 2003 werd zij directeur van de NIDA.
Alvorens zij verkozen werd in deze functie voerde zij baanbrekend onderzoek uit naar de achterliggende neurobiologie van verslaving. Humaan onderzoek door middel van PET en fMRI in gezonde en verslaafde proefpersonen leidde tot de belangrijke conclusie dat afwijkingen in de prefrontale cortex in verslaafden leidt tot beperkte mogelijkheden om dwangmatig handelen te onderdrukken.


</doc>
<doc id="2097002" url="https://nl.wikipedia.org/wiki?curid=2097002" title="Azalide">
Azalide

Azaliden zijn een subklasse van de macrolide-antibiotica, met als kenmerk dat ze een stikstofatoom in de macrolide-ring bezitten.

Azitromycine was het eerste azalide-antibioticum. Vergeleken met erytromycine is azitromycine veel stabieler bij zure pH (zoals in de maag) en wordt het beter geabsorbeerd na orale toediening.

Een ander voorbeeld is tulatromycine, dat aangeduid wordt als een "triamilide" omdat er drie aminegroepen in het molecuul aanwezig zijn. Het wordt gebruikt in de diergeneeskunde voor de behandeling van respiratoire aandoeningen bij rundvee en varkens (merknaam: "Draxxin", Pfizer Animal Health).


</doc>
<doc id="2097126" url="https://nl.wikipedia.org/wiki?curid=2097126" title="3-mercaptopropaan-1,2-diol">
3-mercaptopropaan-1,2-diol

3-mercaptopropaan-1,2-diol, ook thioglycerol of monothioglycerol genoemd, is een organische verbinding met twee alcoholgroepen en één thiolgroep. Het kan beschouwd worden als een derivaat van glycerine, waarin één van de twee buitenste OH-groepen is vervangen door een SH-groep.

3-mercaptopropaan-1,2-diol wordt gebruikt als antioxidant voor de stabilisatie en langere houdbaarheid van zuurstofgevoelige geneeskundige preparaten, zoals promethazine of pemetrexed. Het is ook gebruikt voor het beschermen van de thiolgroepen in bepaalde enzymen, waaronder creatinekinase en de iso-enzymen van creatinekinase, die anders onder invloed van een oxidator zoals luchtzuurstof zouden oxideren tot disulfidebruggen.

Het wordt ook gebruikt in de analytische scheikunde. Meer bepaald is het gebruikt als matrixsubstraat bij "fast atom bombardment (FAB)" en bij vloeistof-SIMS (secondary-ion mass spectrometry), dit zijn massaspectrometrische methoden.


</doc>
<doc id="2097974" url="https://nl.wikipedia.org/wiki?curid=2097974" title="T-type-calciumkanaal">
T-type-calciumkanaal

Het T-type-calciumkanaal is een subtype van de voltage-gereguleerde calciumkanalen. De letter T staat voor transient, vanwege de korte duur van de activatie van dit kanaal. T-kanalen komen voor in hartspiercellen en in neuronen. 

In het hart zijn T-type-calciumkanalen, samen met de zogeheten "funny current", verantwoordelijk voor de regelmatige, zelfstandige activatie van cellen in de sinusknoop. De rol van deze kanalen in andere celtypen, vooral bij de mens, is anno 2010 nog onduidelijk. In de meeste diersoorten zijn T-kanalen nagenoeg afwezig in normale hartspiercellen van de boezems en de kamers. Er zijn echter studies die een verhoogde aanwezigheid rapporteren bij cardiale hypertrofie en zelfs een rol in de ontwikkeling van hypertrofie wordt gesuggereerd.

In het centraal zenuwstelsel zijn T-kanalen medeverantwoordelijk voor "bursting" in de thalamus.

Medicijnen die T-kanalen blokkeren worden gebruikt tegen epilepsie.

De genetica van de T-type-calciumkanalen is nog niet geheel duidelijk. Aangenomen wordt dat de Ca3.1-, Ca3.2- en Ca3.3-genen betrokken zijn bij de vorming van deze kanalen in het hart.


</doc>
<doc id="2097994" url="https://nl.wikipedia.org/wiki?curid=2097994" title="Calciumkanaal">
Calciumkanaal

Een calciumkanaal is een ionkanaal dat voornamelijk calciumionen doorlaat. De meeste calciumkanalen worden gereguleerd door de membraanpotentiaal van de cel. Calciumkanalen zijn aanwezig in bijna alle dierlijke cellen.

Er zijn verschillende subtypen:

Medicijnen die calciumkanalen blokkeren worden gebruikt om hypertensie te bestrijden.

In het hart spelen L-type- en T-type-calciumkanalen een rol. De L-kanalen hebben een geleidbaarheid van ongeveer 25 picoSiemens, blijven relatief lang open, en activeren bij relatief hoge membraanpotentiaal. De T-kanalen hebben een geleidbaarheid van ongeveer 8 picoSiemens, blijven korter open, en activeren bij een lagere membraanpotentiaal, dus in een vroeger stadium van de actiepotentiaal. De L-kanalen komen voor in alle hartspiercellen, terwijl de T-kanalen alleen in atriale cellen en cardiale Purkinjevezels (niet te verwarren met Purkinjecellen) voorkomen. De T-kanalen lijken vooral van belang voor "automaticiteit": het vermogen van sommige hartspiercellen om zelf op eigen initiatief actiepotentialen te genereren; hartspiercellen die deze eigenschap niet hebben genereren alleen een actiepotentiaal als ze daartoe worden aangezet door hun buren. De L-kanalen, daarentegen, zorgen voor de instroom van calciumionen die de Ryanodinereceptoren activeert en zo de samentrekking van de spiercellen veroorzaakt.

In het syndroom van Lambert-Eaton worden neuronale calciumkanalen aangevallen door het immuunsysteem, waardoor een progressieve spierzwakte optreedt.

Sommige conotoxines blokkeren calciumkanalen, waardoor slaperigheid en beven optreedt. Pumiliotoxines, die ook effect hebben op de calciumkanalen in het hart, kunnen zelfs fatale gevolgen hebben.



</doc>
<doc id="2098021" url="https://nl.wikipedia.org/wiki?curid=2098021" title="Natriumkanaal">
Natriumkanaal

Een natriumkanaal is een ionkanaal dat voornamelijk natrium-ionen doorlaat. Natriumkanalen zijn cruciaal voor de voortplanting van elektrische activatie in neuronen, hartspiercellen, en enkele andere celtypen.

De kans dat een natriumkanaal open gaat wordt snel groter wanneer de membraanpotentiaal een bepaalde drempelwaarde overstijgt. Door het openen van deze kanalen stromen natriumionen de cel binnen, waardoor de membraanpotentiaal verder stijgt. Zo ontstaat een kettingreactie die de membraanpotentiaal zeer snel doet stijgen vanaf de rustpotentiaal, en een actiepotentiaal veroorzaakt. In veel celtypen, waaronder hartspiercellen, maakt dit het openen van calciumkanalen mogelijk. De daarop volgende instroom van calcium-ionen beweegt de cel er toe een bepaalde taak uit te voeren, zoals de samentrekking van de spiercel. In grote delen van neuronen zijn er geen of weinig calciumkanalen, en is de voortplanting van de actiepotentiaal een doel op zich.

Bekende stoffen die natriumkanalen blokkeren zijn de medicijnen Ajmaline, Quinidine en Procainamide, de gifstoffen Tetrodotoxine en Saxitoxine, en diverse Conotoxines. De stof Aconitine houdt juist de natriumkanalen open, met ernstige gevolgen.



</doc>
<doc id="2098031" url="https://nl.wikipedia.org/wiki?curid=2098031" title="Kaliumkanaal">
Kaliumkanaal

Een kaliumkanaal is een ionkanaal dat voornamelijk kalium-ionen doorlaat. Kaliumkanalen zorgen ervoor dat de membraanpotentiaal na een actiepotentiaal weer terugkeert naar de rustpotentiaal, en houden de rustpotentiaal stabiel.

Kaliumkanalen komen in bijna alle levende wezens voor. Alleen al in zoogdieren zijn er meer dan 80 genen bekend die voor kaliumkanalen coderen.

Mutaties in de genen die coderen voor de kaliumkanalen van het hart zorgen voor Lange-QT-syndromen: afwijkingen in het elektrocardiogram die gerelateerd zijn aan hartritmestoornissen.

Kaliumkanalen laten de kleinere natriumionen niet door. De gangbare verklaring is dat op de volgende manier werkt: de lading van een klein ion is over een kleiner gebied verdeeld dan de lading van een groter ion. Een klein ion heeft daardoor een sterker elektrisch veld dan een groter ion, waardoor het, doordat zijn elektrisch veld groter is, meer watermoleculen aantrekt en steviger vasthoudt (een watermolecuul is een polaire verbinding, zie ook hydratatie). "In water is een kleiner ion dus minder mobiel dan een groter ion".
Een natriumion is wel kleiner dan een kaliumion, maar gedraagt dus zich in een waterige oplossing alsof het groter is dan het kaliumion! Om door het filter te gaan, moet het ion gestript worden van het grootste deel van zijn omringende watermoleculen. De 'bindplek' ("binding site") van een ionkanaal met hoge negatieve elektrische veldsterkte zal selectief natriumionen binden. Dit komt doordat de elektrostatische interacties tussen de bindplek en het ion afhankelijk is van de afstand tussen de twee geladen groepen. Omdat natriumionen een kleinere diameter hebben dan kaliumionen, kan een natriumion dichter bij de negatief geladen bindplek komen dan een kaliumion. Hierdoor is het energetisch gunstiger voor een natriumion (in vergelijking met een kaliumion) om een bindplek met hoge negatieve elektrische veldsterkte te passeren. Daar tegenover staat dat een bindplek met lage negatieve elektrische veldsterkte niet voldoende energie heeft om te zorgen dat een kleiner natriumion zijn omringende watermoleculen verliest, en is daarom selectief voor grotere kaliumionen.



</doc>
<doc id="2098360" url="https://nl.wikipedia.org/wiki?curid=2098360" title="Guido Fanconi">
Guido Fanconi

Guido Fanconi (Poschiavo, 1 januari 1892 - aldaar 10 oktober 1979) was een Zwitserse kinderarts. Fanconi wordt beschouwd als een van de grondleggers van de moderne kindergeneeskunde. In 1911 begon hij zijn medische opleiding in Lausanne (Franstalig-Zwitserland), waarna hij in 1918 afstudeerde op de Universiteit Zürich. In 1920 startte hij zijn carrière bij de Kinderspitel, een kinderziekenhuis. In 1929 werd hij daar benoemd tot directeur en professor in de kindergeneeskunde. Onder zijn leiding werd het ziekenhuis een van de meest gerenommeerde kinderziekenhuizen in de wereld. Tevens zijn er verschillende medische aandoeningen vernoemd naar Fanconi, waaronder fanconi-anemie.

In 1945 startte hij een pediatrisch tijdschrift, genaamd "Helvetica Paediatrica Acta", dat is uitgegroeid tot een internationaal gerenommeerd tijdschrift. Guido Fanconi stopte in 1965 met zijn voorzitterschap in de kindergeneeskunde, maar bleef actief tot aan zijn dood.




</doc>
<doc id="2098466" url="https://nl.wikipedia.org/wiki?curid=2098466" title="Lijkschouw">
Lijkschouw

Een lijkschouw of lijkschouwing is letterlijk het 'schouwen' van een lijk. Hierbij wordt onderscheid gemaakt tussen "uitwendige" en "inwendige" lijkschouw. De inwendige lijkschouw wordt ook wel autopsie, sectie of obductie genoemd. Als een lijk - bijvoorbeeld door een ongeval - al geopend is, vervaagt de grens tussen beide typen lijkschouw.

De uitwendige lijkschouw bij de mens - in dit artikel verder 'lijkschouw' te noemen - betreft een onderzoek aan het lijk waarbij het lijk alleen uitwendig wordt onderzocht maar niet wordt geopend. Tot de uitwendige lijkschouw wordt ook gerekend het met een naald of katheter afnemen van lichaamsvocht of -weefsel, of het binnendringen met een thermometer of een ander instrument, als dit ten dienste staat van de lijkschouw.

Alvorens een lijk wordt geschouwd, dient eerst de dood te worden vastgesteld. Immers: zolang dit niet is gebeurd, is er geen sprake van een lijk. In de Nederlandse wet is overigens niet vastgesteld wie de dood vast kan stellen; iedereen kan dat dus doen.

De lijkschouw wordt zo spoedig mogelijk na het overlijden verricht door de behandelend arts. Dat is in de regel de arts die hoofdbehandelaar was van een patiënt tot aan diens overlijden, maar in het geval iemand niet onder behandeling was, is dat doorgaans de huisarts. Als het overlijden gebeurt terwijl deze arts niet beschikbaar is, kan dit ook worden overgenomen door diens waarnemer (bijvoorbeeld de arts van de huisartsenpost).

De schouwend arts overtuigt zich ervan dat er sprake is van een natuurlijk overlijden. Als dat het geval is, dan kan deze arts de schouw voortzetten en de overlijdensverklaring invullen. Als de arts constateert dat er geen sprake is van een natuurlijk overlijden, of er is twijfel hieromtrent, dan is vanaf dat moment het lijk van rechtswege 'in beslag genomen'. Dat houdt in dat er aan het lijk en de omgeving niets mag worden veranderd, en dat terstond een gemeentelijk lijkschouwer wordt ingelicht, die dan de schouw en vervolgacties overneemt. In de praktijk zal de gemeentelijk lijkschouwer dan vaak ook de politie (forensische opsporing) erbij vragen. De reden dat er aan een inbeslaggenomen lijk niets meer mag worden gedaan, is dat er anders sporen van een mogelijk misdrijf, ongeval of behandelfout verloren kunnen gaan.

Als op voorhand duidelijk is dat er sprake is van een niet-natuurlijke dood, dan is de politie daar meestal al vanaf het begin bij betrokken en wordt direct de gemeentelijk lijkschouwer ingeschakeld, die achteraf de behandelend arts inlicht. Als er sprake is van een "lijkvinding", dat wil zeggen dat de plaats of datum van overlijden niet voldoende nauwkeurig kan worden vastgesteld, dan wordt de schouw vaak door de gemeentelijk lijkschouwer verricht, alhoewel het niet verboden is dat een behandelend arts het doet, mits die de overtuiging heeft dat het om een natuurlijk overlijden gaat.

Bij elk overlijden is het nodig dat zorgvuldig onderzoek wordt verricht naar de aard en wijze van overlijden. Het doel hiervan is om vast te kunnen stellen of er sprake is van een niet-natuurlijke doodsoorzaak (zoals misdrijven en ongevallen) waarop verdere actie dient te worden ondernomen, en daarnaast is er bij nabestaanden en behandelaars vaak de vraag wat de oorzaak van de dood is geweest, en kan een antwoord daarop helpen bij rouwverwerking en het kan bovendien leerzaam zijn voor behandelaars.

De schouwend arts onderzoekt het lijk daartoe zover als nodig is om tot een redelijke conclusie te kunnen komen omtrent de doodsoorzaak. In sommige gevallen kan het onderzoek zeer beperkt worden gehouden (bijvoorbeeld bij iemand met een uitbehandelde dodelijke ziekte, waarvan het overlijden onvermijdelijk was geworden, of in geval van euthanasie); soms is minutieus of uitgebreid onderzoek nodig. Dit kan onderzoek zijn aan het lichaam, middels observatie en palpatie, maar het kan ook voorkomen dat verslagen van recente artsencontacten of uitslagen van recente bloed- of röntgenonderzoeken daarbij wordt betrokken. Ook kan een gesprek met omstanders en naasten zinvolle informatie opleveren.

Het onderzoek door een gemeentelijk lijkschouwer zal in de regel uitgebreider zijn dan een schouw door de behandelend arts, omdat het dan gaat om complexere zaken. Vaak wordt het lijk daartoe overgebracht naar een mortuarium van een ziekenhuis of naar een uitvaartcentrum, waar de omstandigheden voor een lijkschouw beter zijn.




</doc>
<doc id="2098600" url="https://nl.wikipedia.org/wiki?curid=2098600" title="Auto-immuun lymfoproliferatief syndroom">
Auto-immuun lymfoproliferatief syndroom

Auto-immuun lymfoproliferatief syndroom (ALPS) of canale-smithsyndroom is een erfelijke ziekte waarbij er sprake is van een ontregeling in de lymfocyt-homeostase door een defect in de apoptose. ALPS leidt tot auto-immuniteit en overmatige lymfocytenaccumulatie, vooral van abnormale CD4/CD8-“dubbelnegatieve” T-cellen (T-cellen zonder de CD4- en CD8-coreceptoren).

ALPS behoort tot de weesziekten.

Bij een infectie reageert het immuunsysteem door onder andere meer lymfocyten (T- en B-cellen) aan te maken. Deze lymfocyten zorgen voor vernietiging van de geïnfecteerde cellen. 
Na het opruimen van de ziekteverwekker zorgt het immuunsysteem voor downregulatie van de immuunrespons en ondergaan de geactiveerde lymfocyten een geprogrammeerde celdood (apoptose).
Een van de celroutes die voor apoptose zorgt, is de Fas-route. Er vindt een verhoogde expressie van Fas op de T-lymfocyten plaats, terwijl de geactiveerde B- en T-lymfocyten de expressie van Fas-ligand (Fas-L) up-reguleren.
Na binding van Fas-L aan Fas, wordt in de cel het “Fas-associated death”-domein-proteïne (FADD) aangetrokken naar Fas. Dit domein bindt protease caspase 8 en 10. Activatie van de caspase-cascade zorgt uiteindelijk voor proteolyse, DNA-degradatie en celdood. 
Deze Fas-gemedieerde route beschrijft een extrinsieke route (via receptor) voor apoptose. Apoptose kan ook via het mitochondrion (intrinsieke route) plaatsvinden. Bij de intrinsieke route spelen onder andere N-Ras en het pro-apoptotische eiwit BIM een rol.

Bij ALPS-patiënten is er sprake van een mutatie in een bepaald gen, waarvan het eiwit een belangrijke rol speelt in de regulatie van apoptose. Als gevolg hiervan kan apoptose niet goed plaatsvinden. Dit resulteert in chronische lymfoproliferatie en accumulatie van grote hoeveelheden lymfocyten in de lymfeklieren, lever en milt. Dit kan leiden tot vergroting van deze organen.

ALPS werd voor het eerst als een afzonderlijke ziekte beschreven in 1967 door Canale en Smith, en wordt soms ook canale-smithsyndroom genoemd. In 1992 werd ontdekt dat de onderliggende oorzaak een mutatie in de apoptose-receptor (Fas) was. Later werd ontdekt dat de oorzaak ook een mutatie kan zijn in andere eiwitten die een rol spelen in apoptose (bijvoorbeeld Fas-L, Caspase 10, Caspase 8 en N-Ras).

70 tot 80 procent van de ALPS-patiënten heeft een herkenbare genetische mutatie. De meeste mutaties komen in de extrinsieke route voor.

ALPS wordt, op basis van de onderliggende genetische mutaties, geclassificeerd in verschillende subtypen:

Door mutatie in Fas, Fas-L, caspase 8 en caspase 10 wordt de extrinsieke apoptoseroute ontregeld, waardoor geactiveerde T-lymfocyten geen Fas-gemedieerde apoptose ondergaan. Ook een mutatie in N-Ras leidt tot overleving van geactiveerde T-lymfocyten.

ALPS is een erfelijke ziekte die vooral bij kinderen optreedt en die vele jaren aanhoudt.
De gemiddelde leeftijd waarop ALPS voorkomt, is 24 maanden. Het kan echter variëren van 6 maanden tot 18 jaar.
In 2010 werden er ongeveer 400 gevallen van ALPS over de hele wereld gerapporteerd. Vanwege een overlap in symptomen van ALPS met andere hematologische ziektebeelden, is de exacte prevalentie moeilijk te bepalen.

ALPS wordt gekenmerkt door 1. chronische niet kwaadaardige lymfoproliferatie, 2. auto-immuuniteit en 3. een verhoogd risico op lymfoom.

Verder vertonen de patiënten ook een overleving van abnormale CD4/CD8-dubbelnegatieve T-cellen, hypergammaglobulinemie (IgG en IgA) en verhoogde IL-10-niveaus.

De meeste patiënten met ALPS vertonen lymfoproliferatie en auto-immuniteit. 
In eerste instantie moeten de patiënten een weefselbiopsie ondergaan om ALPS te kunnen onderscheiden van andere lymfoproliferatieve ziekten, maligniteiten en infecties. 
Verder ondergaan de patiënten meer specifiekere tests op ALPS, waaronder dubbelnegatieve-T-celbepaling (DNT-bepaling), apoptoseanalyse en genetische tests.

De drie belangrijkste diagnostische criteria voor ALPS in 2010 waren:

Ondersteunende kenmerken zijn identificeerbare genetische mutaties (Fas, Fas-L, Caspase 8, Caspase 10, N-Ras), verhoogde plasmaspiegel van (auto-)antilichamen, IL-10, vitamine B12 en Fas-L en een familiegeschiedenis van ALPS.

De klinische behandeling van ALPS-patiënten bestaat uit het observeren van lymfomen en het behandelen van de auto-immuunziekten die als gevolg van ALPS ontstaan. De grootte van de lymfeklieren wordt ook gecontroleerd.
Voor de behandeling van met ALPS samenhangende auto-immuunziekten bleken immunosuppressiva (immuniteitsonderdrukkende geneesmiddelen) effectief te zijn. Deze hebben echter een beperkt effect op de lymfoproliferatie.

Voor de behandeling van ALPS werd in 2010 de volgende volgorde als leidraad gehanteerd:



</doc>
<doc id="2098816" url="https://nl.wikipedia.org/wiki?curid=2098816" title="L-type-calciumkanaal">
L-type-calciumkanaal

Het L-type-calciumkanaal is een subtype van de voltage-gereguleerde calciumkanalen. De letter L staat voor de lange duur van de activatie van dit kanaal.

L-type-calciumkanalen komen onder andere voor in spiercellen en in neuronen. Het centrale onderdeel van deze kanalen, de "α subunit", wordt gecodeerd door genen uit de CACNA1-familie.

Veel dierlijke cellen worden aangezet om een bepaalde actie uit te voeren door een verhoging van de concentratie van calcium-ionen in het cytoplasma. De L-kanalen spelen een belangrijke rol bij de instroom van deze ionen van buiten de cel. Ze worden daartoe aangezet door een (plotselinge) verhoging van de membraanpotentiaal van de cel, een actiepotentiaal. Verdere verhoging van de calciumconcentratie in de cel kan nog plaatsvinden doordat de instroom van calcium de Ryanodinereceptoren activeert, die vervolgens calcium uit het sarcoplasmatisch reticulum (SR) loslaten. In spiercellen zorgt de verhoogde calciumconcentratie voor samentrekking van de cel; in cellen van klieren voor het afscheiden van vloeistof. Na afloop van een actiepotentiaal worden de calcium-ionen weer weggepompt, deels de cel uit (door de sarcolemmale calciumpomp en de natrium-calciumuitwisselaar) en deels naar het SR, door de SR calciumpomp.


</doc>
<doc id="2098852" url="https://nl.wikipedia.org/wiki?curid=2098852" title="Metalaxyl">
Metalaxyl

Metalaxyl (ISO-naam) is een fungicide; het wordt onder andere gebruikt bij de teelt van aardappelen, druivelaars, groenten en sla, sierplanten en voor de behandeling van zaaizaad van maïs en erwten.

Het is een fenylaminederivaat en een alanine-ester. Metalaxyl is een racemisch 1-op-1-mengsel van de "R"- en "S"-enantiomere vormen. Het asymmetrisch koolstofatoom links van het stikstofatoom (N) op de figuur is het chiraal centrum. R-metalaxyl is de meest effectieve van de twee en wordt aangeduid als metalaxyl-M of mefenoxam in de Verenigde Staten. Indien enantiomeer-zuiver metalaxyl-M gebruikt wordt is er maar half zoveel product nodig om hetzelfde effect te verkrijgen. Moderne producten bevatten vrijwel steeds metalaxyl-M, gewoonlijk in combinatie met een of meerdere andere fungiciden zoals fluazinam of mancozeb.

Metalaxyl werd in 1979 op de markt gebracht door Ciba-Geigy (later Novartis en Syngenta). Het werd een van de meest gebruikte fungicides in een grote verscheidenheid van teelten. "Ridomil" en "Subdue" zijn merknamen van Ciba-Geigy/Syngenta. In 1996 werd de enantiomeer-zuivere metalaxyl-M geïntroduceerd. De octrooibescherming is inmiddels voorbij en er zijn nu ook generieke producten op de markt met metalaxyl of metalaxyl-M.

Metalaxyl is weinig toxisch voor zoogdieren. De stof kan de huid gevoelig maken (sensibiliseren). Ze is niet carcinogeen. Metalaxyl en haar afbraakproducten kunnen het grondwater verontreinigen en in kwetsbare gebieden moeten maatregelen genomen worden om het risico op grondwaterverontreiniging te beperken.

Zowel metalaxyl als metalaxyl-M zijn aanvaard door de Europese Commissie.




</doc>
<doc id="2098951" url="https://nl.wikipedia.org/wiki?curid=2098951" title="Purkinjevezel">
Purkinjevezel

"Niet te verwarren met Purkinjecellen in de hersenen"

Purkinjevezels of rami subendocardiales zijn bundels van gespecialiseerd hartspierweefsel die zich aan de binnenkant van de beide kamers van het hart bevinden. Deze vezels zijn gespecialiseerd in het snel voortgeleiden van de actiepotentialen die de samentrekking van het hart organiseren. De cellen in deze vezels zijn, voor een geoefend oog, te onderscheiden van gewone hartspiercellen omdat ze groter zijn en omdat de myofibrillen minder regelmatig gerangschikt zijn dan in gewone hartspiercellen.

De purkinjevezels vormen de laatste schakel in het specifieke geleidingssysteem van het hart, dat bestaat uit de sinusknoop, atrioventriculaire knoop, bundel van His, bundeltakken, en uiteindelijk de purkinjevezels.

De purkinjevezels zijn voor het eerst beschreven door de Tsjechische fysioloog Jan Evangelista Purkinje (1787-1869). Hun rol als onderdeel van het specifieke geleidingssysteem van het hart werd rond 1906 ontdekt door de Japanse patholoog Sunao Tawara.


</doc>
<doc id="2099201" url="https://nl.wikipedia.org/wiki?curid=2099201" title="Magnus Huss">
Magnus Huss

Magnus Huss (22 oktober 1807, Stockholm 22 april 1890) was een Zweedse arts. Hij was de eerste die alcoholisme een ziekte noemde.

Huss studeert in 1824 af in Uppsala en besluit zijn studie in 1835 als Doctor in de medicijnen. Hierna werkt hij als chirurg als hoofdarts in Seraphim-Lazarett. In 1846 wordt hij professor aan het Karolinska Instituut in Stockholm.



</doc>
<doc id="2099545" url="https://nl.wikipedia.org/wiki?curid=2099545" title="Genetische associatie">
Genetische associatie

Van een genetische associatie is sprake als een eigenschap gemiddeld vaker of juist minder vaak voorkomt bij dragers van bepaalde genvarianten. 

Alle aspecten van gedrag, fysiologie of lichaamsbouw, kortom alle fenotypische eigenschappen, kunnen genetische associaties vertonen. Het begrip is van toepassing op alle soorten organismen, inclusief de mens. Het bestaan van een genetische associatie wil overigens nog niet zeggen dat een geassocieerde genvariant een eigenschap ook (mede)veroorzaakt.

De genetische variant waarmee een eigenschap geassocieerd is kan onder andere zijn: een enkel-nucleotide polymorfisme, een copynumbervariatie, een allel, of een combinatie van deze, al dan niet gelegen op hetzelfde haplotype. 



</doc>
<doc id="2100674" url="https://nl.wikipedia.org/wiki?curid=2100674" title="Cool Climate Oenology and Viticulture Institute">
Cool Climate Oenology and Viticulture Institute

Het Cool Climate Oenology and Viticulture Institute, afgekort CCOVI, (Nederlands: koel klimaat oenologie en wijnbouw instituut) aan de Brock University in het Canadese St. Catharines, Ontario, werd opgericht in 1996.

Het is een samenwerkingsverband van de WCO (Wine Council of Ontario) en een platform van druivenkwekers uit Ontario, het GGO (Grape Growers of Ontario)

Naast onderzoeksprogramma's biedt het academische ondersteuning aan het departement van biologische wetenschappen (Department of Biological Sciences). Ook kunnen studenten hier op deze specifieke tak van wetenschap afstuderen. Hoewel toegespitst op de wijnbouw in Canada ondersteunt het instituut ook andere wijnbouwlanden zoals de wijnbouw in Zweden en Denemarken.

Officiële website van de Brock-universiteit CCOVI.


</doc>
<doc id="2100687" url="https://nl.wikipedia.org/wiki?curid=2100687" title="Token economy">
Token economy

Een token economy of token-economy-systeem is een gedragstherapeutisch programma, gericht op systematische onmiddellijke positieve bekrachtiging van vooraf vastgelegde doelgedragingen. De bekrachtiging gebeurt via symbolen of tokens die ingeruild kunnen worden voor andere zaken. Een token economy is een vorm van operante conditionering, gegroeid vanuit de gedragsanalyse (behaviorisme), en wordt toegepast bij zowel kinderen als volwassenen.

Drie elementen moeten aanwezig zijn om van een token economy te kunnen spreken.

Om te beginnen moet er gebruikgemaakt worden van tokens als bekrachtigers. Een token is een object of symbool dat kan geruild worden voor goederen, diensten of vrijheden. In de praktijk komen tokens onder allerlei vormen voor, bijvoorbeeld plastieken munten, gehandtekende papiertjes met een bepaalde waarde op, stempels van zonnetjes, punten op een teller. Het zijn zaken die op zich geen waarde hebben, maar hun waarde ontlenen aan het feit dat ze kunnen geruild worden tegen zaken die men wel waardevol vindt. In feite betekent dit dat tokens geen primaire bekrachtigers zijn, maar secundaire of aangeleerde bekrachtigers. Er gebeurde heel wat basisonderzoek rond tokenbekrachtiging, ook bij dieren.

De tokens hebben op zich geen waarde, maar kunnen geruild worden voor andere bekrachtigers, die de betrokkenen wel waardevol vinden. Deze achterliggende bekrachtigers worden back-upbekrachtigers genoemd. Meestal kan er zelfs gekozen worden uit een aantal zaken. Deze kunnen heel erg variëren:
Er zijn hele gamma's van mogelijke back-upbekrachtigers. Deze worden specifiek gekozen, afgestemd op het individu of groep waarvoor de token economy is opgezet en afhankelijk van de mogelijkheden van de behandelaars. Vooraf wordt vastgelegd hoeveel tokens moet gegeven worden voor iedere back-upbekrachtiger. Dikwijls worden zelfs prijslijsten opgemaakt en uitgehangen of aan de betrokkenen gegeven. Sommige zaken kunnen eender wanneer geruild worden, soms zijn er ook vaste ruilmomenten (en wordt bijvoorbeeld een tokenwinkeltje geopend).

Werken met tokens die ingeruild kunnen worden, is niet voldoende om te spreken van een token economy. De zogenaamde 'contingenties' moeten vooraf bepaald worden. Dit betekent dat vooraf vastgelegd wordt welk gedrag beloond wordt, aan welke criteria dat gedrag precies moet voldoen en hoeveel tokens ermee verdiend kunnen worden. Gewoon tokens geven voor iets dat men positief vindt, is geen token economy omdat dit een willekeurig hanteren van tokens is. Het is belangrijk dat de criteria vooraf vastliggen. Als het bed opmaken een doelgedrag is, moet zowel voor de begeleider als voor de betrokkene duidelijk zijn wat een goed opgemaakt bed is: moet het deken onder de matras gestopt zijn, moet de sprei erop liggen, moet het kussen onder het deken liggen of mag het er ook op liggen? Dergelijke verduidelijkingen zijn niet altijd eenvoudig: wat is beleefd eten of goed meewerken? De doelgedragingen kunnen zeer uiteenlopend zijn, van zelfzorg en huiselijke vaardigheden, activiteiten en sociaal gedrag, tot studeren en gedrag in klassen. Duidelijke criteria opstellen voorkomt discussies, maar belangrijker nog is dat ze het sneller leren bevorderen en daar gaat het uiteindelijk om. Via een duidelijke token economy ondervinden mensen onmiddellijk consequenties van hun gedrag en krijgen daardoor terug greep op hun omgeving en zichzelf. De omgeving wordt er terug voorspelbaar door.
Bij het plannen van hoeveel tokens te verdienen zijn met welk gedrag, dienen de opstellers rekening te houden met een aantal elementen: zorgen dat iedereen met beperkte inspanning toch al een minimum aan tokens kan verdienen, tegelijk zorgen dat men niet te veel verdient waardoor verdere inspanning niet meer loont. Omgekeerd wordt soms ook gewerkt met het verlies van tokens - formeel heet dit 'response cost': ongewenst gedrag (bijvoorbeeld agressie op materiaal) kan beboet worden met het verlies van tokens. Dit alles is vooraf bepaald en duidelijk voor alle betrokkenen. Ook hiervan worden dikwijls overzichtsschema's opgesteld. Het opstellen van de contingenties kan samen met betrokkenen gebeuren.

Naast de drie basiselementen zijn er nog een aantal kenmerken die vaak aanwezig zijn.

Bekrachtiging met tokens is belangrijk, maar staat altijd naast sociale bekrachtiging: het geven van complimenten en schouderklopjes. Tokens hebben de bedoeling duidelijkheid te bieden en gedrag te doen toenemen, maar het is de bedoeling dat uiteindelijk sociale bekrachtiging volstaat om het geleerde verder te zetten.

Alle principes van het operante leren worden toegepast binnen een token economy. Shaping betekent dat niet verwacht wordt dat mensen meteen alles perfect doen, maar dat gedrag opgebouwd kan worden en dat ze aanvankelijk beloond worden voor gedrag dat in de goede richting gaat. Als het doel is dat mensen gedurende een hele sessie van 30 minuten aandachtig kunnen zijn, kunnen ze bijvoorbeeld in het begin al tokens krijgen als ze 5 minuten stil blijven.

Bekrachtiging is slechts effectief als die vrij snel volgt op het beoogde gedrag. Als mensen langer moeten wachten op een beloning, heeft die minder effect en zal er minder geleerd worden. Dit is het principe van delay discounting. Tokens kunnen echter een overbrugging maken naar latere beloningen en zorgen voor onmiddellijke bekrachtiging.

Soms kunnen mensen grote beloningen verdienen: een weekend naar huis mogen, naar de bioscoop gaan, een klasuitstap. Het is niet aangewezen om zo'n beloning in één keer te geven voor één bepaald gedrag omdat de middelen dan zeer snel uitgeput zijn en daarmee ook de stimulansen. Tokens hebben als voordeel dat ze snel kunnen gegeven worden en dat grotere beloningen toch niet in één keer moeten toegekend worden. Door er een hogere tokenprijs op te kleven, kunnen mensen ze in stukjes verdienen en ervoor sparen. Dit houdt in dat ze de verdiende tokens ook niet meteen mogen opdoen aan andere aantrekkelijke zaken, wat het plannen stimuleert.

Meestal loopt een token economy voor een groep mensen waarvoor dezelfde regels gelden. Daarnaast kunnen specifieke individuele doelen en bekrachtigers toegevoegd worden. Soms wordt een token economy echter ook wel voor een bepaald individu opgesteld.

Een token economy staat of valt meestal met de consequente toepassing ervan. Daarom is training van het personeel essentieel. Consequentie is zeer belangrijk: een token economy steunt voor een groot deel op rechten en plichten van de betrokkenen. Als iemand iets verdiend heeft volgens het systeem, dan heeft die er recht op, ook al vindt een begeleider dat de betrokkene het niet verdiend omdat die de dag voordien erg brutaal is geweest.
Ook de familieleden van de betrokkenen dienen geïnformeerd te worden en moeten in zekere mate meewerken. Zij kunnen mee stimulerend werken, of in het andere geval ook ondermijnend door bijvoorbeeld stiekem beloningen toe te stoppen die eigenlijk niet verdiend zijn.

Dikwijls is de token economy een getrapt systeem waarbij in verschillende fasen of niveaus gewerkt wordt. Aanvankelijk kunnen de betrokkenen minder verdienen en liggen de eisen ook lager. In volgende fasen stijgen de vereisten, maar eveneens de te verdienen bekrachtigers. Stijgen of dalen van niveau is daarbij weer gebonden aan duidelijke criteria. Een laatste fase houdt dan meestal het opheffen van de tokenbekrachtiging in.

Reeds in de 19de eeuw zijn er voorlopers van de token economy in scholen en gevangenissen, waarbij men via allerlei puntensystemen zaken kon verdienen. Toen was er echter nog geen sprake van het operante leren. Onderzoek naar bekrachtiging met tokens bij mensen en dieren begon reeds eind de jaren 1930. Pas in de jaren zestig van de vorige eeuw ontstonden de eerste echte token economy's in psychiatrische ziekenhuizen. Teodoro Ayllon, Nathan Azrin en Leonard Krasner waren hierbij zeer belangrijke figuren. De allereerste echte token economy die ook die naam kreeg, werd in 1961 gestart door Ayllon en Azrin in het Anna State Hospital in Illinois. Rond dezelfde periode en onafhankelijk van de vorige, ontwikkelden Bijou, Birnbauer en Wolf een token economy voor kinderen met een verstandelijke handicap. In de jaren zeventig kwamen de token economy's tot een hoogtepunt en ruime verspreiding. In 1977 verscheen een grote studie (een randomized controlled trial) die nog steeds als mijlpaal geldt. Hierin werd de superioriteit aangetoond van token economy boven een standaardbehandeling en boven gespecialiseerde milieutherapie. Desondanks verdwenen de token economy's vanaf de jaren tachtig plots vrij massaal. Het werd er stil rond. Dit had te maken met uiteenlopende problemen en bezwaren.

Vooral op de toepassing van token economy bij volwassenen kwam kritiek. Bovendien stootte men soms op een aantal knelpunten en maatschappelijke evoluties die voor moeilijkheden zorgden.

Heel wat token economy's werden toegepast bij de behandeling van chronisch psychiatrische patiënten. Het waren systemen die maanden tot zelfs jaren vergden om optimale resultaten te bekomen. Door maatschappelijke druk werd de verblijfsduur in psychiatrische ziekenhuizen echter fors ingekort en verschoof het accent naar meer maatschappijgericht werken. Er werd meer ambulante hulp en thuiszorg uitgebouwd. Deze evolutie maakte het werken met token economy in eerste instantie minder evident.

Wettelijk kwam er een sterke nadruk op patiëntenrechten. Het recht op allerlei comfort en vrijheid van keuze van behandeling bemoeilijkte een aantal zaken. Ook ethische en persoonlijke bezwaren werden geopperd: is het geven van sigaretten als beloning te verantwoorden, is 'straffen en belonen' (hiertoe wordt het systeem door tegenstanders vaak herleid) wel menselijk, is een goed contact met betrokkenen niet veel belangrijker, wordt omgaan met mensen herleid tot handel, is het geen manipuleren van mensen?

Toepassing bij volwassenen leidt soms tot weerstand. Mensen kunnen het gevoel hebben gedwongen te worden. Een slecht opgezette token economy kan zelfs tot agressietoename leiden.

Er zou een probleem kunnen zijn met het behouden van wat geleerd is en het uitbreiden of generaliseren ervan naar nieuwe situaties. Als het tokensysteem wordt stopgezet zou het aangeleerde gedrag ook terug verdwijnen.

Verwant met het vorige is de opmerking dat bekrachtiging zorgt voor externe motivatie en de intrinsieke of interne motivatie voor zaken doet verminderen.

De voorbije 50 jaar gebeurde er zeer veel onderzoek rond token economy. Vooral de eerste 20 jaar werden allerlei aspecten onderzocht. Ondanks alle opmerkingen en het verdwijnen van token economy's, zijn ze toch nooit helemaal weg geweest. Ook nu lopen er nog in uiteenlopende settings.

Bij volwassenen wordt token economy vooral toegepast in de geestelijke gezondheidszorg. De kritiek dat men patiënten geen keuze laat en dwingt, wordt tegenwoordig opgevangen door hen wel te laten kiezen om in het token-economyprogramma te stappen of niet. Als ze er eenmaal in zitten, kiezen de meesten er ook voor om erin te blijven. Onderzoek toont aan dat de effecten van token economy bij psychiatrische patiënten kunnen verschillen. Ze zijn ruwweg in te delen in drie categorieën:

De eerste toepassingen van token economy gebeurden bij chronische, therapieresistente psychotische patiënten. Ook nu wordt nog steeds gewerkt met token economy bij mensen met schizofrenie. Soms wordt de token economy gebruikt als een blijvende prothese. En soms wordt token economy gebruikt om bij zogenaamde therapieresistente patiënten toch nog naar resocialisatie te kunnen werken. Bij patiënten die gemiddeld meer dan 7 jaar onafgebroken waren opgenomen, kon na inschakeling in een token economy (zoals steeds gecombineerd met andere interventies) 78% met ontslag na gemiddeld 110 dagen. Onderzoek leert dat patiënten de token economy als positief ervaren. Verschillende recente overzichten van psychosociale behandelingen voor schizofrenie noemen token economy als een effectieve, evidence-based aanpak. De American Psychological Association geeft op haar website rond onderzoeksbewijs voor psychologische behandelingen token economy voor schizofrenie het label "strong research support" (het hoogste label voor evidence-based behandelingen). In Vlaanderen lopen momenteel nog enkele token economy's in psychiatrische ziekenhuizen: één te Bierbeek en twee te Munsterbilzen (op een rehabilitatieafdeling en op een acute afdeling).

Niet alleen in rehabilitatiesettings wordt token economy gebruikt, maar ook op acute psychiatrische afdelingen. Zo zijn succesvolle resultaten gerapporteerd voor het verminderen van agressie via token economy op een afdeling waar patiënten minder dan 3 weken verbleven.

Een Nederlandse afstudeerscriptie onderzocht de mogelijkheden van het toepassen van token economy in een zorginstelling voor korsakovpatiënten. Aan de hand van het pilot-onderzoek werden aanbevelingen geformuleerd.

Omdat de naam 'token economy' vaak een negatieve bijklank kreeg, werd en wordt het systeem soms toegepast onder andere namen. Het meest opvallend is dit in de verslavingssector. Reeds geruime tijd wordt daar gewerkt met systemen die afgeleid zijn van token economy's, maar dan onder de naam contingency management. Hoewel de term contingency management aanvankelijk ruimer was en betekende dat men rechtstreeks consequenties (bekrachtiging) ging koppelen aan gedrag, bijvoorbeeld aan het clean blijven, evolueerde de toepassing meer en meer naar een vorm van token economy. Ook de community reinforcement approach wordt meestal gecombineerd met contingency management. In plaats van over 'tokens' spreekt men bij contingency management over 'vouchers' of aanverwante termen. Pas sinds de laatste jaren zijn contingency management en de community reinforcement in Nederland en België, maar ook elders aan een opmars bezig. Onderzoek toont aan dat deze vorm van token economy zeer goed buiten de instellingen kan toegepast worden en leidt tot minder druggebruik. Op deze manier wordt dus een antwoord geboden op het probleem van de evolutie naar minder residentieel en meer maatschappelijk geïntegreerd werken. Contingency management wordt zowel residentieel als ambulant toegepast. Meer uitgebreide versies van contingency management (eigenlijk zuivere token economy's) vergen degelijke training. Soms mislukken ook zij of moeten ze ondanks positieve effecten toch stoppen omdat er te weinig coaching is door deskundigen. Zo moest in Bavo Europoort te Rotterdam de pas in 2007 opgezette contingency management voor langdurig opgenomen dubbeldiagnosepatiënten worden stopgezet omdat de psycholoog vertrok.

Token economy wordt ook toegepast bij volwassenen met ontwikkelingsstoornissen. Doelen kunnen zijn het doen toenemen van sociaal gedrag en zelfzorg, of het verminderen van ongepast of storend gedrag.

Reeds zeer lang worden token economy's ook bij kinderen en jongeren gebruikt, zowel in de hulpverlening als in scholen.

Ook bij kinderen met ontwikkelingsstoornissen wordt token economy toegepast. Onderzoek toont aan dat het kan helpen om storend gedrag te verminderen of sociaal gedrag te bevorderen.

Bij problematische opvoedingssituaties wordt soms token economy gebruikt of geadviseerd, zowel in België als Nederland. Op het internet zijn zelfs tips te vinden over hoe zo'n systeem op te zetten in opvoedingssituaties.

Token economy wordt toegepast in uiteenlopende scholen, vooral in het speciaal onderwijs (in Vlaanderen 'bijzonder onderwijs'), maar ook daarbuiten. Er worden positieve effecten gevonden, zowel op het verhogen van de aandacht (ook bij kinderen met aandachtsproblemen) als op het verminderen van storend gedrag. Token economy in onderwijssituaties blijkt de intrinsieke motivatie te verhogen. Hoewel de gevonden resultaten doorgaans positief zijn, is toch nog meer onderzoek nodig om een aantal zaken uit te klaren.


</doc>
<doc id="2100776" url="https://nl.wikipedia.org/wiki?curid=2100776" title="Achterpoot">
Achterpoot

Achterpoot is een informele term in de biologie die gebruikt wordt om de achterste poot van een dier aan te duiden. Viervoeters hebben alleen voor- en achterpoten maar andere dieren zoals kreeftachtigen en insecten hebben meer potenparen. 

Bij sommige kreeftachtigen zijn de achterpoten omgevormd tot geslachtsorganen. Bij insecten zijn de achterpoten soms gespecialiseerd, zoals de springpoten van rechtvleugeligen en vlooien. De achterpoten van muggen worden naar boven gehouden zodat luchtwervelingen van aanstormende vijanden kunnen worden waargenomen. 


</doc>
<doc id="2102075" url="https://nl.wikipedia.org/wiki?curid=2102075" title="Chloridekanaal">
Chloridekanaal

Een chloridekanaal of chloorkanaal is een ionkanaal dat vooral chloride-ionen (Cl) geleidt. De meeste chloorkanalen zijn niet erg selectief, en geleiden veel kleine negatieve ionen zoals NO en HCO. Ze worden daarom ook wel anion-kanalen genoemd. Chloorionen zijn in de meeste diersoorten echter de meest voorkomende negatieve ionen (bijvoorbeeld als onderdeel van natriumchloride, het hoofdbestanddeel van tafelzout) en daardoor de belangrijkste component van de elektrische stroom door chloridekanalen.

Naar chloridekanalen is veel minder onderzoek gedaan dan naar bijvoorbeeld natriumkanalen en kaliumkanalen, die prominente rollen spelen bij het genereren van een actiepotentiaal. In de elektrofysiologie zijn chloorkanalen vooral van belang bij het stabiliseren van de rustpotentiaal. Als GABA-receptor spelen ze een belangrijke rol bij het reguleren van de activiteit van zenuwcellen. Ze zijn ook cruciaal voor het uitscheiden van zout in de nieren en in slijmvliezen. Een mutatie aan het CFTR gen, dat codeert voor een type chloorkanaal, speelt een rol bij taaislijmziekte ("mucoviscidose").



</doc>
<doc id="2102179" url="https://nl.wikipedia.org/wiki?curid=2102179" title="Troost (bemoediging)">
Troost (bemoediging)

Troost is het bemoedigen van iemand die lichamelijk of geestelijk lijdt en het verzachten van diens pijn. Troost kan geboden worden met woorden, maar ook door lichamelijk contact. De kern van troosten is dat de getrooste zich niet alleen, verlaten voelt.
Het woord "troost" is met het achtervoegsel -st afgeleid van de Proto-Indo-Europese wortel van 'trouw' (*dreuH-, *druH-), die ‘standvastig, stevig’ betekende.

Consolatio betekent in het Latijn "troost"geschrift. Troostgeschriften waren er al in de Klassieke Oudheid bij Seneca. Deze schreef hen in de vorm van proza. 500 jaar n.Chr. schreef de christelijke filosoof Boëthius de "Troost der filosofie" als troostgeschrift.

Het christendom beschouwt troost als onderdeel van het geloof. In het Nieuwe Testament kondigt Jezus aan ten hemel te moeten gaan, om de Trooster zijn plaats in te kunnen nemen, daarmee doelend op de Heilige Geest. In de Nieuwe Bijbelvertaling wordt de term "parakleitos" echter vertaald met "pleitbezorger".

Christenen halen vaak in slechte tijden troost uit hun geloof aan God. Het bidden en andere rituelen kan hen sterken in deze tijden. Hiervoor worden vaak teksten genomen uit Psalmen. Een bekend voorbeeld hiervan is "De Heer is mijn herder"



</doc>
<doc id="2102320" url="https://nl.wikipedia.org/wiki?curid=2102320" title="Natrium-kaliumpomp">
Natrium-kaliumpomp

De natrium-kaliumpomp (Engels: "sodium-potassium pump") of Na-K-ATPase is een enzym dat zich in het celmembraan van dierlijke cellen bevindt en door middel van actief transport natrium-ionen de cel uit pompt, en kalium-ionen de cel in. Dit kost energie onder de vorm van ATP, omdat beide ionen tegen hun elektrochemische gradiënt in worden gepompt.

De natrium-kaliumpomp zorgt ervoor dat de natriumconcentratie in de cel lager is dan erbuiten, en de kaliumconcentratie juist hoger. Dankzij deze concentratieverschillen is er in de rusttoestand een verschil in elektrische potentiaal aanwezig tussen de binnenkant en de buitenkant van de cel (de rustpotentiaal) en kunnen natriumkanalen en kaliumkanalen vervolgens een actiepotentiaal genereren om signalen door te geven (in neuronen) of om de cel aan het werk te zetten (in spiercellen en klieren).

De natrium-kaliumpomp wisselt in elke stap drie natriumionen uit tegen twee kaliumionen, zodat per saldo één elementaire lading de cel verlaat. De pomp draagt daardoor ook bij aan de elektrische stroom door het membraan. 



</doc>
<doc id="2102334" url="https://nl.wikipedia.org/wiki?curid=2102334" title="Natrium-calciumuitwisselaar">
Natrium-calciumuitwisselaar

De natrium-calciumuitwisselaar (Engels: "sodium-calcium exchanger") is een eiwit dat in het celmembraan gelegen is en calcium-ionen de cel uit pompt, in ruil voor natrium-ionen. Doordat de natriumionen met hun elektrochemische gradiënt mee bewegen kost dit proces op zichzelf geen energie. De binnengelaten natriumionen moeten echter wel weer door de natrium-kaliumpomp de cel uit gewerkt worden; een proces dat wel energie kost.

Samen met de sarcolemmale calciumpomp en SERCA zorgt de natrium-calciumuitwisselaar ervoor dat de calciumconcentratie in de cel in rusttoestand veel lager is dan buiten de cel.

De uitwisselaar kan tijdens een actiepotentiaal waarschijnlijk ook in omgekeerde richting werken, dus calcium naar binnen laten. Er worden steeds drie natriumionen (Na) uitgewisseld tegen één calcium-ion (Ca). Per stap wordt dus netto één elementaire lading verplaatst. Daardoor draagt de uitwisselaar ook bij aan de elektrische stroom door het celmembraan.


</doc>
<doc id="2102386" url="https://nl.wikipedia.org/wiki?curid=2102386" title="Sunao Tawara">
Sunao Tawara

Sunao Tawara (田原淳, "Tawara Sunao"; Oita, 5 juli 1873­–19 januari 1952) was een Japanse patholoog, die beroemd geworden is door zijn ontdekkingen aan het specifieke geleidingssysteem van het hart.

Tawara werd geboren in Nakajima (district Higashikunisaki) op het Japanse eiland Kyushu. Hij leerde Engels en Duits in Tokio, en studeerde van 1898 tot 1901 geneeskunde aan de Keizerlijke Universiteit van Tokio. Daarna werkte hij als assistent aan de afdelingen huidziekten en interne geneeskunde. In januari 1903 reisde de toen dertigjarige Tawara naar Duitsland. Na een kort verblijf in Berlijn trok hij, op aanraden van zijn landgenoot Keisaku Kukubo, naar Marburg, om zich daar aan het Pathologisch Instituut van Professor Ludwig Aschoff verder te bekwamen in de pathologie en pathologische anatomie. Gedurende de drie jaar die hij daar doorbracht deed hij zijn belangrijkste ontdekkingen.

In 1906 werd Tawara benoemd tot buitengewoon hoogleraar in de Pathologie aan de Medische Hogeschool van Fukuoka, die in 1911 opging in de Universiteit van Kyushu. In 1908 promoveerde hij aan de Universiteit van Tokio, waarna hij werd benoemd tot gewoon hoogleraar in de Pathologie. Hij bleef tot aan zijn emeritaat
in 1933 aan de universiteit van Kyushu werken, de laatste drie jaar als decaan van de Medische faculteit.

Tawara was een bescheiden man, die weinig sprak over zijn ontdekkingen, die van onschatbare waarde zijn geweest voor de ontwikkeling van de cardiologie.

Op verzoek van zijn begeleider, Prof. Ludwig Aschoff, bestudeerde Tawara de histologie van spiercellen in het hart. De studie werd ingegeven door de observatie dat in de harten van overleden patiënten met hartfalen soms bundels van spiercellen werden gevonden waarin weinig myofibrillen aanwezig waren. Door het bestuderen van gezonde (dieren)harten toonde Tawara aan dat deze cellen geenszins een pathologisch verschijnsel waren: Ze vormen een speciaal type dat nu bekendstaat als "purkinjecellen", naar Jan Evangelista Purkinje, die ze eerder beschreven had. Dankzij het werk van Tawara weten we nu dat deze cellen onderdeel zijn van hetspecifieke geleidingssysteem van het hart, dat de elektrische activatie die voorafgaat aan de mechanische contractie snel geleidt over de spier van de hartkamers. Tawara gaf verder een nauwkeurige beschrijving van de atrioventriculaire knoop (AV-knoop), ontdekte de twee takken van de bundel van His, en liet zien dat AV-knoop, bundel van His, bundeltakken, en purkinjevezels één netwerk vormen, met een boomachtige structuur. Zijn werk toonde tevens aan dat de AV-knoop normaliter de enige weg is waarlangs de elektrische activatie, die in de hartboezems begint, de kamers kan bereiken.

De bevindingen van Tawara zijn gepubliceerd in het boek "Das Reizleitungssystem des Säugetierherzens", later vertaald in het Japans en in het Engels als "The Conduction System of the Mammalian Heart".

De twee takken waarin de bundel van His zich splitst worden soms de "bundels van Tawara"
genoemd.

De atrioventriculaire knoop (AV-knoop) wordt ook wel de "knoop van Aschoff-Tawara" of "aschoff-tawaraknoop" genoemd.


</doc>
<doc id="2102444" url="https://nl.wikipedia.org/wiki?curid=2102444" title="Ludwig Aschoff">
Ludwig Aschoff

Karl Albert Ludwig Aschoff (10 januari 1866 – 24 juni 1942) was een Duitse arts en patholoog. Hij wordt gezien als één van de invloedrijkste pathologen van het begin van de 20e eeuw en als de belangrijkste Duitse patholoog na Rudolf Virchow.

Aschoff werd geboren in Berlijn. Hij studeerde geneeskunde aan de Universiteit van Bonn, de Universiteit van Straatsburg en de Universiteit van Würzburg. Na zijn habilitatie in 1894 werd hij in 1901 benoemd tot hoogleraar in de pathologie aan de Universiteit van Göttingen. Aschoff verruilde deze in 1903 voor de Philipps Universiteit in Marburg, waar hij de leiding kreeg over de afdeling pathologische anatomie. In 1906 werd hij hoogleraar aan de Universiteit van Freiburg, waaraan hij verbonden bleef tot aan zijn overlijden in 1942.

Aschoff was vooral geïnteresseerd in de pathologie en pathofysiologie van het hart. Hij ontdekte knobbels in het myocard die aanwezig waren bij Acuut reuma, de zogeheten lichaampjes van Aschoff. Aschoff trok studenten aan van over de hele wereld; onder hen Sunao Tawara. Met Tawara ontdekte Aschoff de atrioventriculaire knoop (AV-knoop of aschoff-tawaraknoop). Aschoff zelf reisde ook veel, naar Engeland, Canada, Japan en de Verenigde Staten. In de vroege 20e eeuw werden 23 van de 26 pathologische instituten in Japan geleid door studenten van Aschoff.

De populariteit van Aschoff in Japan had te maken met de grootschalige samenwerking tussen Japan en Duitsland in die tijd, die het gevolg was van Japans wens om zich te moderniseren en Westerse kennis eigen te maken. Vele Duitse geleerden doceerden destijds aan de Universiteiten in Japan.



</doc>
<doc id="2102711" url="https://nl.wikipedia.org/wiki?curid=2102711" title="Da Vinci-prostatectomie">
Da Vinci-prostatectomie

Een prostatectomie is een operatie waarbij de prostaat in zijn geheel wordt verwijderd in verband met prostaatkanker met behulp van een operatierobot genaamd Da Vinci. De naam Da Vinci is een verwijzing naar Leonardo da Vinci. Hij heeft wellicht de eerste robot ontworpen. Als eerbetoon aan hem heeft het Amerikaanse Intuitive Surgical hun operatierobot naar hem vernoemd. De term robot is eigenlijk niet juist, aangezien de robot zelf helemaal niets doet, zonder een commando van de gebruiker. Het eerste systeem werd in 1999 op de markt gebracht. De nieuwste versie is de da Vinci Si en werd in 2009 op de markt gebracht. Dit systeem heeft 3D-zicht, extra lange instrumenten, HD-beeld en onder andere Tilepro. Hierbij kunnen speciale beelden (CT-scan, nadere camerabeeld, echo beeld, ECG etc) vertoond worden in hetzelfde beeldveld als was de chirurg in de patiënt. De chirurg heeft hierdoor nog betere controle op zijn handelen.

De operatierobot is een bewegingsvertaler. De bewegingen van de handen/vingers van de chirurg worden vertaald naar bewegingen van speciaal ontwikkelde instrumenten die zich in de patiënt bevinden. Met een camera heeft de chirurg 3D-zicht op het operatiegebied. Door de fijne bewegingen en het goede zicht kan de operateur een complexe operatie beter uitvoeren.


</doc>
<doc id="2103085" url="https://nl.wikipedia.org/wiki?curid=2103085" title="Hartkatheter">
Hartkatheter

Een hartkatheter is een katheter die specifiek ontworpen is voor gebruik in het hart, de zogeheten hartkatheterisatie. Hartkatheters zijn vaak voorzien van meerdere elektroden, waarmee elektrische signalen kunnen worden gemeten. Hiermee kunnen hartritmestoornissen geanalyseerd worden. 
Sommige experimentele typen hartkatheters zijn voorzien van tientallen elektroden, waarmee voor elke hartslag een nauwkeurig beeld kan worden verkregen van de elektrische activatie van de hartspier.

Er bestaan ook hartkatheters die specifiek ontworpen zijn om kleine stukjes van de hartspier buiten werking te stellen, door het te verhitten (radiofrequente ablatie, een techniek die ook in de interventieradiologie gebruikt wordt) of juist sterk te koelen (cryoablatie).


</doc>
<doc id="2103275" url="https://nl.wikipedia.org/wiki?curid=2103275" title="Heart Rhythm">
Heart Rhythm

Heart Rhythm is een internationaal peer-reviewed wetenschappelijk tijdschrift op het gebied van de cardiologie. Het is het officiële tijdschrift van de Heart Rhythm Society.

Het blad is gespecialiseerd in hartritmestoornissen en in de elektrofysiologie van het hart. Het publiceert klinische, experimentele, en theoretische artikelen. Een bijzonderheid is dat "Heart Rhythm" bij nagenoeg elk artikel een redactioneel commentaar plaatst. "Heart Rhythm" is opgericht in 2004 en had anno 2014 een impact factor van 5,076. Het wordt uitgegeven door Elsevier (uitgeverij) en verschijnt maandelijks.

Sinds de oprichting van het blad is Prof. Douglas P. Zipes de hoofdredacteur. 

De inhoud van "Heart Rhythm" is in het algemeen alleen in te zien voor abonnementhouders. Veel grote universiteiten en ook individuele leden van de Heart Rhythm Society zijn op dit blad geabonneerd. De redactie kan ook besluiten om bepaalde artikelen gratis beschikbaar te maken. Dit gebeurt bijvoorbeeld bij het maandelijkse "featured article" (etalage-artikel).



</doc>
<doc id="2103631" url="https://nl.wikipedia.org/wiki?curid=2103631" title="Oogzorgnetwerk">
Oogzorgnetwerk

Het Oogzorgnetwerk is een landelijk netwerk van oogheelkundige afdelingen met een centrale serviceorganisatie. Het netwerk werd in 2001 gestart en er zijn 11 partners aangesloten bij het Oogzorgnetwerk.

In 2008 heeft het Oogzorgnetwerk in samenwerking met een zorgverzekeraar de OOGbus in gebruik genomen. De bus maakt het mogelijk om eerstelijns oogzorg zo dicht mogelijk bij huis te leveren aan mensen die bijvoorbeeld in een verzorgingstehuis wonen. 



</doc>
<doc id="2103642" url="https://nl.wikipedia.org/wiki?curid=2103642" title="Sarcolemmale calciumpomp">
Sarcolemmale calciumpomp

De sarcolemmale calciumpomp of sarcolemmale Ca-ATPase is een P-type ATPase die aanwezig is in het celmembraan (sarcolemma) van bijna alle eukariotische cellen. Samen met de natrium-calciumuitwisselaar verwijdert hij calcium-ionen uit de cel, zodat de calciumconcentratie in de cel in rusttoestand veel lager is dan buiten de cel. De calcium-ionen worden tegen hun elektrochemische gradiënt in gepompt. Daarvoor wordt energie in de vorm van ATP gebruikt.

Een gerelateerd enzym is aanwezig in het membraan van het sarcoplasmatisch reticulum (SR). Dit wordt SERCA genoemd, en dient om calcium-ionen uit het sarcoplasma naar het sarcoplasmatisch reticulum te pompen. Beide pompen helpen dus om de calciumconcentratie in het sarcoplasma laag te houden.

In het celmembraan en in het SR membraan bevinden zich diverse soorten calciumkanalen die, wanneer een actiepotentiaal optreedt, plotseling openen en zo calcium-ionen van buiten de cel en uit het sarcoplasmatisch reticulum in het sarcoplasma loslaten. Door de stijgende calciumconcentratie worden de myofibrillen aangezet om kracht te genereren en de cel te laten samentrekken. Na afloop van de actiepotentiaal zorgen de calciumpompen, samen met de natrium-calciumuitwisselaar, ervoor dat de cel weer kan ontspannen.


</doc>
<doc id="2103643" url="https://nl.wikipedia.org/wiki?curid=2103643" title="SERCA">
SERCA

Sarcoplasmatisch/endoplasmatisch reticulum calcium ATPase, kortweg SERCA, is een P-type ATPase die zich in het membraan van het sarcoplasmatisch reticulum (SR) bevindt. Het transporteert calcium-ionen tegen hun elektrochemische gradiënt in van het sarcoplasma naar het sarcoplasmatisch reticulum, en gebruikt daarvoor energie in de vorm van ATP.

Een gerelateerd enzym is aanwezig in het sarcolemma ofwel celmembraan. Dit wordt de sarcolemmale calciumpomp genoemd, en dient om calcium-ionen uit het sarcoplasma de cel uit te pompen. Beide pompen helpen dus om de calciumconcentratie in het sarcoplasma laag te houden.

In het celmembraan en in het membraan van het SR bevinden zich diverse soorten calciumkanalen die, wanneer een actiepotentiaal optreedt, plotseling openen en zo calcium-ionen van buiten de cel en uit het sarcoplasmatisch reticulum in het sarcoplasma loslaten. Door de stijgende calciumconcentratie worden de myofibrillen aangezet om kracht te genereren en de cel te laten samentrekken. Na afloop van de actiepotentiaal zorgen de calciumpompen, samen met de natrium-calciumuitwisselaar, ervoor dat de cel weer kan ontspannen.


</doc>
<doc id="2103774" url="https://nl.wikipedia.org/wiki?curid=2103774" title="Inotropie">
Inotropie

Inotropie is een term die in de fysiologie gebruikt wordt om de contractiekracht van een spier aan te duiden. Er wordt onderscheid gemaakt tussen positief inotroop en negatief inotroop, wat staat voor respectievelijk een grotere en een lagere contractiekracht.

De inotropie hangt voornamelijk af van de beschikbaarheid van calcium in de cel. Hoe groter de calcium-beschikbaarheid, hoe groter de contractiekracht zal zijn.

Hieronder staat een niet-limitatieve lijst van factoren die de inotropie beïnvloeden.

Positief inotropen zijn:

Negatief inotropen zijn:


</doc>
<doc id="2103829" url="https://nl.wikipedia.org/wiki?curid=2103829" title="Enterisch zenuwstelsel">
Enterisch zenuwstelsel

Het enterische zenuwstelsel is het eigen zenuwstelsel van het spijsverteringsstelsel. Het behoort tot het autonome zenuwstelsel.

Het enterische zenuwstelsel communiceert normaal gesproken met het centrale zenuwstelsel via de nervus vagus en het orthosympathische zenuwstelsel. Maar onderzoek, waarbij de nervus vagus wordt doorgesneden, toont aan dat het enterische zenuwstelsel ook geheel zelfstandig kan functioneren alsof het een eigen "brein" heeft. Het bevat efferente en sensorische zenuwcellen en interneuronen en het maakt gebruik van meer dan 30 neurotransmitters, waaronder acetylcholine, dopamine en serotonine. Deze en andere eigenschappen maken het voor het enterische zenuwstelsel mogelijk als een zelfstandig systeem te functioneren.


</doc>
<doc id="2103996" url="https://nl.wikipedia.org/wiki?curid=2103996" title="Ryanodinereceptor">
Ryanodinereceptor

De ryanodinereceptoren (RyR) zijn een familie van intracellulaire calciumkanalen die voorkomen in bijna alle dierlijke cellen, en met name in de exciteerbare cellen zoals neuronen en spiercellen. Ze zijn genoemd naar de stof ryanodine, die in staat is ze te blokkeren. Wanneer een actiepotentiaal optreedt laten de ryanodinereceptoren calciumionen vrij uit het endoplasmatisch reticulum of sarcoplasmatisch reticulum. In spiercellen dient dit om de samentrekking van de spier te bewerkstelligen.

De bekende leden van de RyR-familie zijn:


</doc>
<doc id="2104009" url="https://nl.wikipedia.org/wiki?curid=2104009" title="IP3-receptor">
IP3-receptor

De inositoltrifosfaatreceptor (IP3-receptor of InsP3R) is een calciumkanaal dat vooral voorkomt in het membraan van het endoplasmatisch reticulum van cellen in het cerebellum. Het is genoemd naar de stof inositoltrifosfaat, die in staat is dit kanaal te activeren. De IP3-receptor is verwant aan de ryanodinereceptor, die vooral voorkomt in spiercellen.


</doc>
<doc id="2104056" url="https://nl.wikipedia.org/wiki?curid=2104056" title="Psychoneuro-immunologie">
Psychoneuro-immunologie

Psychoneuro-immunologie (PNI) is de studie naar de wisselwerking tussen de psyche, het zenuwstelsel en het immuunsysteem. PNI is interdisciplinair en put uit de psychologie, de neurowetenschappen, de immunologie, de endocrinologie en de klinische geneeskunde.

PNI bestudeert onder meer de functie van het neuro-endocriene immuunsysteem. Dit systeem zorgt voor de aansturing voor de afgifte van hormonen binnen het lichaam. Daarom wordt PNI ook wel psycho-endocrino-neuro-immunologie genoemd (PENI).

In 1975 toonden psycholoog Robert Ader en immunoloog Nicholas Cohen van de Universiteit van Rochester (New York) aan dat de immuunfunctie bij laboratoriumratten onderhevig is aan klassieke conditionering. Dit wil zeggen dat de mate waarin het lichaam lichaamsvreemd materiaal herkent en onschadelijk maakt ook een aangeleerd reflex kan zijn. Ze noemden het onderzoeksveld van deze interactie 'psychoneuro-immunologie'.

Ader onderzocht hoelang zo'n voorwaardelijke reflex duurt bij laboratoriumratten. Hij conditioneerde de ratten met suikerwater en het medicijn cyclofosfamide dat misselijkheid, smaakaversie en onderdrukking van het immuunsysteem veroorzaakt. Ader was verbaasd toen hij ontdekte dat na conditionering het geven van de suikeroplossing verband hield met de dood van een aantal proefdieren en hij opperde dat het immuunsysteem van de ratten werd onderdrukt na het toedienen van de voorwaardelijke prikkel.

Ader en Cohen toetsten deze hypothese door geconditioneerde en ongeconditioneerde proefdieren te vaccineren en deze en controlegroepen bloot te stellen aan de voorwaardelijke smaakprikkel en daarna de hoeveelheid geproduceerde antilichamen te meten. De resultaten waren steeds hetzelfde: bij geconditioneerde ratten die blootgesteld waren aan de voorwaardelijke prikkel werd het immuunsysteem inderdaad onderdrukt. Met andere woorden, een signaal via het zenuwstelsel (smaak) kan de weerstand tegen ziekten beïnvloeden.

In 1981 ontdekte David Felten, toen werkzaam aan de Indiana University School of Medicine, een netwerk van zenuwen die zowel naar de bloedvaten als naar organen van het immuunsysteem leiden. De onderzoekers vonden ook dat zenuwen in de thymus en de milt vlak naast clusters van lymfocyten, macrofagen en mestcellen eindigen. Deze cellen zijn allemaal van belang bij de immuunfunctie. Volgens Felten gaf dit een mogelijke verklaring hoe de interactie tussen het zenuwstelsel en het immuunsysteem plaatsvindt.

Ader, Cohen en Felten publiceerden in 1981 het boek 'Psychoneuroimmunology', waarin ze hun model van de onderliggende mechanismen beschreven en het beeld schetsten van het brein en het immuunsysteem die één enkel, geïntegreerd verdedigingssysteem vormen.

In 1985 ontdekte de neurofarmacoloog Candace Pert neuropeptidereceptoren op celmembranen in zowel de hersenen als in weefsel van het immuunsysteem. Volgens Pert suggereert de directe invloed van neuropeptiden en neurotransmitters op het immuunsysteem een wederzijdse beïnvloeding tussen emoties en immunologie.

Een relatie tussen het mentale en fysieke systeem is in de geschiedenis geregeld gesuggereerd. Eén van de eerste vermeldingen, meer dan twee millennia geleden, is te vinden in het Chinese medische basiswerk Huangdi Neijing Suwen dat de ziekmakende invloed van emoties op het lichaam beschreef. Daarin werden emoties niet alleen als verzwakker van de weerstand gezien, maar ook als een op zichzelf staande ziekteoorzaak.

In 1936 bracht de endocrinoloog Hans Selye ratten in verschillende fysieke en psychische situaties en onderzocht hoe ze hierop reageerden. De ratten lieten een sterke reactie van het lichaam zien, te weten:
De bijnieren maken belangrijke hormonen aan; de thymus is onder meer de kraamkamer van T-lymfocyten.
Selye noemde deze reactie het 'algemene aanpassingssyndroom' (general adaptation syndrome). Deze reactie was niet specifiek op één middel, maar trad op na vele verschillende prikkels. Selye beschreef drie fases in dit syndroom:
Hij publiceerde hierover in 1936 in het tijdschrift Nature.

In 1947 noemde hij dit begrip "Stress" en definieerde dat als: "de aspecifieke reactie van het lichaam op eisen die aan het lichaam worden gesteld". Deze respons wordt bewerkstelligd door de hormonen van de bijnierschors: de corticosteroïden, zoals het hormoon cortisol.

Aansluitend toonde onderzoek bij psychiatrische patiënten een veranderde immuunfunctie aan, waaronder een vermindering van het aantal lymfocyten en een verminderde antilichaamreactie bij vaccinaties, vergeleken met een gezonde controlegroep. In 1964 gebruikten George F. Solomon en anderen voor het eerst de term "psycho-immunologie".

De hypothalamus-hypofyse-bijnieras (HHB-as) en het (ortho)sympathische zenuwstelsel zijn betrokken bij de communicatie tussen de hersenen en het immuunsysteem. 

Bij stress verloopt de belangrijkste communicatie via de HHB-as. Deze reageert op fysieke en psychische uitdagingen om de homeostasis te handhaven. Cortisol speelt daarbij de centrale rol. HHB-asactiviteit en cytokinen zijn onlosmakelijk met elkaar verbonden: Cytokinen die vrijkomen bij een ontsteking stimuleren de afgifte van corticotropine en cortisol, terwijl corticosteroïden zoals cortisol de productie van pro-inflammatoire cytokinen onderdrukken.

Pro-inflammatoire cytokinen, zoals interleukine-1 (IL-1), Interleukine-2 (IL-2), interleukine-6 (IL-6), Interleukine-12 (IL-12), Interferon-gamma (IFN-Gamma) en tumor necrosis factor alpha (TNF-alpha) kunnen zowel de groei van de hersenen als de neuronale functie beïnvloeden. Circulerende immuuncellen, zoals de macrofagen, maar ook gliacellen (microglia en astrocyten) scheiden deze stoffen af. Er wordt veel onderzoek gedaan bij angststoornissen naar het reguleren van de hypothalamusfunctie door middel van cytokinen.

Cytokinen initiëren en controleren immuun- en ontstekingsreacties, in een complexe relatie met aanpassingsreacties om de homeostasis te handhaven. De stressreactie en de ontstekingsreactie zijn nodig om te overleven. Volgens Elenkov e.a. activeren systemische ontstekingsreacties vier belangrijke systemen:
Deze worden gereguleerd door de HHB-as en het orthosympathische zenuwstelsel. Veel voorkomende aandoeningen, zoals allergieën, auto-immuunziekten, chronische infecties en bloedvergiftiging door bacteriën worden gekenmerkt door een verstoring van het evenwicht tussen cytokinen, die ontstekingsprocessen remmen en cytokinen die de ontsteking bevorderen, en tussen T1- en T2-helpercellen.
Recent onderzoek laat zien dat ontstekingsbevorderende cytokinen een rol spelen bij depressie, manie en de bipolaire stoornis, maar ook bij auto-immuunziekten, allergie en chronische infecties.

Chronische uitscheiding van stresshormonen, corticosteroïden en catecholaminen (Ca) kunnen de effecten van neurotransmitters, zoals serotonine, noradrenaline en dopamine, of van andere receptoren in het brein, verminderen en dit kan leiden tot een verstoring van de neurohormonale huishouding. Noradrenaline wordt door orthosympathische zenuwvezels uitgescheiden in hun doelorganen en immuuncellen hebben adrenoreceptoren. Door deze receptoren te stimuleren wordt het vervoer, de circulatie en vermeerdering van lymfocyten beïnvloedt, maar ook de cytokinenproductie en de functionele activiteit van verschillende lymfoïde cellen gereguleerd.

Cortisol en andere corticosteroïden remmen de verdere uitscheiding van corticotropin-releasing hormone (CRH) van de hypothalamus en corticotropine van de hypofyse (negatieve terugkoppeling). Onder bepaalde omstandigheden kunnen stresshormonen ontsteking faciliteren door signaleringswegen te stimuleren en door activatie van Corticotropin-releasing hormone.

Deze verstoringen en de mislukking van de adaptieve systemen om de ontsteking op te lossen beïnvloeden het welzijn van het individu, te denken valt aan gedragsveranderingen, kwaliteit van leven en slaap, maar ook parameters van metabolische en cardiovasculaire gezondheid. Deze ontwikkeling naar een systemische anti-inflammatoire terugkoppeling en/of hyperactiviteit van de lokale pro-inflammatoire factoren dragen bij aan het ontstaan van ziekte.

Deze systemische of neuro-inflammatie (ontsteking en neuro-immuunactivatie spelen een rol in het ontstaan van verscheidene neurodegeneratieve aandoeningen als de ziekte van Parkinson, ziekte van Alzheimer, multiple sclerose, pijn en aids-geassocieerde dementie. Cytokinen en chemokinen reguleren ook de functie van het centrale zenuwstelsel als er geen immunologische, fysiologische en/of psychische uitdagingen zijn.

De aanwezigheid van neuropeptide-receptoren op immuuncellen en het vermogen van deze cellen om zelf neuropeptiden te produceren in hoeveelheden die fysiologisch werkzaam zijn, suggereren een informatiestroom tussen de hersenen en het immuunsysteem. In de hersenen wordt een bijzondere plaats ingenomen door de hypothalamus, die gezien wordt als een belangrijke bemiddelaar van de psychoneuro-immunologische respons op een stressor.

Onderzoekresultaten wijzen er volgens publicaties in het NTvG op dat psychosociale stress van invloed is op de regulatie van het immuunsysteem. Het NTvG publiceerde in 2013 een klinische les over psychodermatologie. Ook bij de huiziekte psoriasis speelt stress een rol.

Epidemiologisch onderzoek toont aan dat de kans op overlijden toeneemt in de eerste maand na overlijden van de partner. Theoretici opperen dat stressvolle gebeurtenissen cognitieve en gedragsreacties teweegbrengen die, op hun beurt, sympathisch zenuwstelsel en endocriene veranderingen veroorzaken en dit gaat ten koste van de immuunfunctie

In de literatuur worden het aantal infecties, de progressie van hiv en het ontstaan en voortschrijden van kanker genoemd als gevolgen voor de gezondheid.

Van stress wordt aangenomen dat het de immuunfunctie beïnvloedt via emotionele en/of gedragsveranderingen zoals onrust, angst, spanning, woede en verdriet en door fysiologische veranderingen als hartslag, bloeddruk en zweten. Onderzoekers nemen aan dat deze veranderingen gunstig zijn wanneer deze kort duren, maar wanneer stress chronisch wordt, hebben deze veranderingen een schadelijk effect op het lichaam.

Twee meta-analyses van de literatuur laten een verminderde functie van het immuunsysteem zien bij gezonde vrijwilligers die stress ondervinden. In de eerste meta-analyse die gedaan is door Herbert en Cohen in 1993 hebben zij 38 onderzoeken van stressvolle gebeurtenissen en de immuunfunctie bij gezonde volwassenen bestudeerd. Ze onderzochten studies met acute laboratoriumstressoren (bijv. een spreekbeurt), korte natuurlijke stressoren (bv. medische onderzoeken) en lange natuurlijke stressoren (bijv. scheiding, verlies, werkloosheid). Ze ontdekte dat een constante aanwezigheid van stress samenging met een toename van het aantal witte bloedcellen, maar met een afname van het aantal T-helper-cellen, suppressor-T-cellen en cytotoxische T-cellen, B-cellen en natural-killercellen (NK). Ook verminderde de functie van de T- en NK-cellen en de T-celproliferatiereactie op phytohaemagglutinin [PHA] en concanavalin A [Con A]. Deze effecten waren consistent voor zowel kortdurende als langdurende stressoren, maar niet voor laboratoriumstress. (Proliferatie: toename in aantal). Voor een tweede meta-analyse uit 2001 van Zorrilla et al. werd de studieopzet gebruikt van Herbert en Cohens meta-analyse. Ze analyseerden 75 onderzoeken van stress en immuunfunctie. Natuurlijke stressoren waren geassocieerd met een toename in het aantal circulerende neutrofielen, een afname in het aantal en het percentage van het totale aantal T-cellen als Th-cellen en een vermindering van het percentage NK-cellen en cytotoxische T-cellymfocyten. Ze reproduceerden ook Herbert en Cohens bevindingen van stressgerelateerde verminderingen in NKCC en de T-cel-mitogene proliferatie op Phytohaemagglutinin (PHA) en Concanavalin A (Con A).

Bij een patiënt is de huidziekte "Bulleuze dermatitis artefacta" gediagnosticeerd waarbij psychische stress als mogelijke oorzaak werd gezien. Patiënten met constitutioneel eczeem geven zelf vaak aan dat ze emotionele stress ervaren als de symptomen verergeren. Het hebben van constitutioneel eczeem wordt gezien als de belangrijkste stressor. Negatieve emoties zouden ook kunnen voortkomen uit een onsuccesvolle behandeling van de huidallergie.





Stressoren die de afgifte van CRH bevorderen, onderdrukken de werking van het immuunsysteem. Stressoren die de afgifte van CRH onderdrukken, stimuleren het immuunsysteem. Dit vindt in het brein plaats, want perifere toediening van stoffen die CRH remmen geven geen onderdrukking van de immuunreactie.

Voor verdere informatie:
Neuropsychofarmacologie; glutamaatagonisten, cytokineremmers, vanilloïd-receptoragonisten, catecholaminemodulatoren, ion-channel blockers, anticonvulsiva, GABA-agonisten; opiaten; cannabinoïden), COX-remmers, acetylcholinemodulatoren, melatonine, adenosine-receptorantagonisten en verschillende andere medicijnen (inclusief biologische als "Passiflora edulis") worden bestudeerd om hun psychoneuro-immunologische eigenschappen.

Antidepressiva, zoals SSRI's, SNRI's en tricyclische antidepressiva die op serotonine-, noradrenaline - en dopaminereceptoren werken, laten ook immunomodulerende (beïnvloeding van het immuunapparaat) en anti-inflammatoire (ontstekingsremmende) effecten zien. Met name op de regulatie van IFN-gamma en IL-10, maar ook TNF-alpha en IL-6. Antidepressiva onderdrukken ook TH1-activatie.

Tricyclische en duale serotonerge-noradrenerge heropnameremmers door SNRI's (of SSRI-NRI-combinaties) hebben ook pijnstillende eigenschappen laten zien. Volgens recent bewijs hebben antidepressiva ook positieve eigenschappen bij experimentele auto-immunologische neuritis in ratten door Interferon bèta (IFN-bèta) te verminderen of door de NK-activiteit te vergroten bij depressieve patiënten.

Meer onderzoek is nodig naar het gebruik van antidepressiva, niet alleen bij psychiatrische ziektebeelden, maar ook bij niet-psychiatrische. Een psychoneuro-immunologische benadering kan nodig zijn voor een optimale therapie bij vele aandoeningen. Misschien kunnen toekomstige antidepressiva worden gemaakt die of de werking van pro-inflammatoire cytokinen tegengaan of de productie van anti-inflammatoire cytokinen bevorderen. Door verder te bouwen op de observaties dat positieve, emotionele gebeurtenissen het immuunsysteem soms versterken, zoals bij mystieke ervaringen het geval is, zouden, volgens Roberts, psychedelische medicijnen dit misschien kunnen doen. Onderzoek naar sIgA ondersteunt zijn hypothese, maar er is meer onderzoek nodig.

In 2013 beschrijven Nathalie Deckx en haar coauteurs een mogelijk verband tussen het neuro-endocriene immuunsysteem en de ontsporing van auto-immuunziekten, zoals multiple sclerose.

Uit een meta-analyse over 85 studies, gepubliceerd in 2001 in "Health Psychology", blijkt dat er beperkt bewijs is voor de hypothese dat psychologische interventies invloed hebben op het menselijk immuunsysteem. Ook zou de literatuur belangrijke conceptuele en methodologische problemen nog moeten oplossen voor er definitieve conclusies getrokken kunnen worden. Uit systematisch literatuuronderzoek blijkt dat gerandomiseerde klinische tests naar het effect van psychotherapie op de overlevingskans bij kanker geen enkele positief resultaat heeft opgeleverd. Volgens James Coyne worden in dit onderzoeksveld positieve resultaten vaak selectief genoemd en vooral achteraf benadrukt. Zowel klinische significante resultaten als een verklaring van de dynamiek tussen het immuunsysteem en kankerontwikkeling zouden nog aangetoond moeten worden. Hier speelt ongetwijfeld ook nog eens mee dat negatieve onderzoeksresultaten vaak niet worden gepubliceerd, zoals onder andere psychiater en wetenschapsjournalist Ben Goldacre aantoont in zijn boek "Bad Pharma".




</doc>
<doc id="2104534" url="https://nl.wikipedia.org/wiki?curid=2104534" title="N-type-calciumkanaal">
N-type-calciumkanaal

Het N-type-calciumkanaal is een subtype van de voltage-gereguleerde calciumkanalen. De letter N staat voor neuraal; de N-kanalen komen vooral voor in het zenuwstelsel. Ze bevinden zich in het axon, dicht bij een (chemische) synaps, en laten daar calciumionen van buiten de cel naar binnen. Het signaal om te openen is de actiepotentiaal, die zich langs elektrische weg van het soma over het axon verspreidt. Door het openen van de calciumkanalen aan het eind van het axon treedt exocytose van neurotransmitters op in de synaps, waardoor het postsynaptisch membraan van de dendriet aan de andere kant van de synaps geactiveerd of geïnhibeerd kan worden. Vandaar gaat de eventuele activatie weer als actiepotentiaal verder naar het soma van de cel.

De α-subunit, het centrale onderdeel van het N-kanaal, wordt bij de mens gecodeerd door het CACNA1B-gen.


</doc>
<doc id="2105965" url="https://nl.wikipedia.org/wiki?curid=2105965" title="Blaaskatheterisatie">
Blaaskatheterisatie

Blaaskatheterisatie is een medische handeling, waarbij een flexibele holle slang (blaaskatheter) in de urineblaas wordt ingebracht. Een blaaskatheter kan van pvc, latex, siliconen of hydrogel zijn gemaakt. Dit is afhankelijk van de gebruikswijze.

Het doel van blaaskatheterisatie is het ledigen van de urineblaas.

Er bestaan twee toegangswegen voor blaaskatheterisatie:

Er kunnen drie soorten blaaskatheterisatie onderscheiden worden op basis van de verblijfsduur:

Er zijn allerlei indicaties mogelijk voor het inbrengen van een blaaskatheter:

Er zijn verschillende soorten blaaskatheters. Zo zijn sommige dikker dan de andere en is de één langer dan de ander. Ook ligt het eraan wat het doel van de blaaskatherisatie is:

Het inbrengen van een suprapubische katheter mag alleen de uroloog doen, omdat het een chirurgische ingreep vereist. Het verwisselen mag immers weer wel door een verzorgende IG of een verpleegkundige uitgevoerd worden. Het inbrengen van de blaaskatheter via de urinebuis mag uitgevoerd worden door een verzorgende IG of een verpleegkundige. Aangezien blaaskatherisatie bij een man een voorbehouden handeling is, verschilt het per instelling of een verzorgende IG dit ook mag.

Indien de noodzaak bestaat voor het langdurig intermitterend katheteriseren, mag de patiënt zelfstandig - na instructie door een verpleegkundige - de handeling uitvoeren, wanneer deze de blaas moet ledigen.

Een blaaskatheter via de urinebuis inbrengen moet zo steriel mogelijk gebeuren om de kans op een infectie verkleinen. Daarom moet de inbrenger tijdens het inbrengen steriele handschoenen dragen. Het inbrengen kan, vooral bij mannen, een heel vervelend gevoel geven. Hiervoor wordt voor het inbrengen in de urinebuis een gel ingebracht die een verdovende en desinfecterende werking heeft. Sommige hulpverleners brengen deze gel aan op de blaaskatheter zelf, maar dit heeft geen enkele zin, aangezien de gel dan niet in kan werken. Ten slotte is het belangrijk om bij spontane afloop van urine na circa 500 ml de blaaskatheter af te sluiten ter voorkoming van een blaascollaps.


</doc>
<doc id="2106186" url="https://nl.wikipedia.org/wiki?curid=2106186" title="Samengedrukte zeeslang">
Samengedrukte zeeslang

De samengedrukte zeeslang ("Hydrophis platurus") is een slang die behoort tot de familie koraalslangachtigen (Elapidae). 

De verouderde wetenschappelijke naam is "Pelamis platura", deze wordt in de literatuur nog veel gebruikt. 

De soort werd voor het eerst wetenschappelijk beschreven door Carolus Linnaeus in 1766. Oorspronkelijk werd de wetenschappelijke naam "Anguis platura" gebruikt. De soort behoorde lange tijd tot het niet langer erkende geslacht "Pelamis". 

Het kleurenpatroon van de zeeslang bestaat uit twee kleuren. De rug is zwart en de buikzijde is geel of bruin. Vaak lopen de kleuren in elkaar over. Mannetjes worden 720 millimeter lang, waarvan 80 mm bestaat uit de staart, en vrouwtjes 880 mm lang waarvan 90 mm bestaat uit de staart.

De samengedrukte zeeslang komt voor in allerlei verschillende tropische wateren. Het is een van de weinige soorten die op open zee kan worden aangetroffen. Rond de evenaar komt de slang wereldwijd voor, behalve in de Atlantische Oceaan.

De samengedrukte zeeslang is eierlevendbarend en heeft een draagtijd van zes maanden. De eieren worden afgezet op het land in tropische streken. De zeeslang is giftig, het gif bevat neurotoxinen die gebruikt worden om vissen te verlammen, welke het hoofdvoedsel vormen.


</doc>
<doc id="2107167" url="https://nl.wikipedia.org/wiki?curid=2107167" title="Endoscopieafdeling">
Endoscopieafdeling

De endoscopieafdeling is een afdeling in een algemeen ziekenhuis waar endoscopische onderzoeken worden uitgevoerd. Deze afdeling bevindt zich meestal op de polikliniek nabij de polikliniek interne geneeskunde en/of mdl, omdat in de meeste instellingen op de endoscopieafdeling alleen maag- en darmonderzoeken uitgevoerd. Zo worden bijvoorbeeld bronchoscopieën meestal bij de polikliniek longziekten uitgevoerd en hysteroscopieën in het operatiecomplex. 

De onderzoeken worden gehouden in de zogenaamde scopiekamer. Het is afhankelijk van de grootte van de instelling hoeveel scopiekamers een instelling zo zal een perifeer ziekenhuis meestal 2 à 3 scopiekamers tellen. Naast de scopiekamer bevindt zich de zogenaamde uitslaapkamer. In deze kamer worden alleen patiënten die tijdens een endoscopisch onderzoek midazolam (volksmond: roesje) gekregen hebben in een bed naartoe gereden, zodat ze daar kunnen ontwaken uit hun slaperige toestand. Ten slotte is er nog: een wachtruimte, een kantoortje voor de doktersassistenten waar patiënten zich kunnen melden, een kantoor voor al het personeel waar o.a. de artsen hun onderzoeksverslagen schrijven en ten slotte een aparte ruimte waar de endoscopen worden gesteriliseerd en eventueel gerepareerd.

De volgende beroepen kun je aantreffen op de endoscopieafdeling:


</doc>
<doc id="2107216" url="https://nl.wikipedia.org/wiki?curid=2107216" title="Simon Baron-Cohen">
Simon Baron-Cohen

Simon Baron-Cohen (Londen, 15 augustus 1958) is een Brits hoogleraar ontwikkelingspsychopathologie in de afdelingen psychiatrie en experimentele psychologie aan de universiteit van Cambridge. Hij is een autoriteit in het onderzoek naar het autismespectrum. Hij staat mee aan het hoofd van het "Autism Research Centre" van de universiteit in Cambridge.

Baron-Cohen studeerde aan de New College in Cambridge en behaalde een master of Philosophy voor de studie klinische psychologie aan de King's College London. Hij behaalde zijn PhD voor psychologie aan de University College London. Zijn promotor was Uta Frith.

Hij is gehuwd en heeft drie kinderen. Zijn zoon Sam is een komisch acteur en schrijver, zijn dochter Kate is een singer-songwriter. Zijn broers Ashley en Dan zijn filmmakers. Hij is een neef van componist en muzikant Erran Baron Cohen en van komisch acteur Sacha Baron Cohen.

Baron-Cohen publiceerde samen met Uta Frith en Alan Leslie een eerste onderzoek naar het verband tussen een vertraagde ontwikkeling van de theory of mind bij kinderen met autisme. Het drietal ontwikkelde de Sally en Anne-test en deden er onderzoek naar.

In zijn latere carrière ontwikkelde hij de hypothese dat autisme een vorm is van het hebben van een "extreem mannelijk brein" waarbij autisme verklaard wordt aan de hand van genderverschillen. De theorie is dat gemiddeld meer vrouwen dan mannen goed zijn in het empathiseren en dat gemiddeld meer mannen dan vrouwen goed zijn in het systematiseren. Mensen met autisme zouden volgens de hypothese een uitgesproken vorm van systematiseren vertonen en dus aan het uiteinde van het typische mannelijke profiel zitten. De theorie is niet zonder controverse. Sommigen twijfelen of de typische mannelijke kenmerken in de algemene bevolking zo uitgesproken zijn omdat sommige studies de resultaten minimaliseren.

Hij creëerde met deze theorie in gedachte de autismespectrumquotiënt-test, een screentest met vijftig vragen.

In zijn boek "Autisme en Asperger Syndroom: De stand van zaken" maakt hij een opsomming van een breed scala van gedragsuitingen die vaak voorkomen bij autisme, in de categorieën motoriek, repetitief gedrag, taal en communicatie, sociale vaardigheden en cognitieve processen. Daarbij geeft hij aan dat de meeste gedragsuitingen te verklaren zijn met zijn empathiseren-systematiseren theorie, in tegenstelling tot de hypotheses theory of mind en drie andere theorieën.

Baron-Cohen lanceerde een onderzoeksproject naar een mogelijk verband tussen autisme en een hoog foetaal testosteron. Moeders en kinderen werden gevolgd waarvan de moeder een vruchtwaterpunctie ondergaan had, om de individuele verschillen na te gaan tijdens de zwangerschap en de latere ontwikkeling van het kind. In 2007 werd geconcludeerd dat er een verband bestaat tussen het foetaal testosteron en de ontwikkeling van bepaalde autistische kenmerken. Echter Baron-Cohen geeft aan dat verder onderzoek nodig is, omdat de kinderen met een hoog foetaal testosteron, autistische kenmerken hadden, maar niet autistisch waren.

Hij is de stelling genegen dat autisme geen stoornis is, maar dat autistische kinderen zich enkel anders ontwikkelen dan doorsnee kinderen.





</doc>
<doc id="2107256" url="https://nl.wikipedia.org/wiki?curid=2107256" title="Generatiewisseling">
Generatiewisseling

Generatiewisseling is het aspect van de levenscyclus dat betrekking heeft op de afwisseling van generaties. Een generatie is een stadium in de ontwikkeling van een organisme, dat begint met een voortplantingscel zoals een spore of een zygote), en dat - na een periode van duidelijke vegetatieve groei en ontwikkeling - eindigt met de vorming van andere reproductieve cellen, zoals sporen of gameten. Generatiewisseling is in 1848 voor het eerst beschreven door Wilhelm Hofmeister waarbij hij de levenscyclus van mossen, varens en zaadplanten vergeleek. Het begrip wordt vooral gebruikt in de plantkunde in de oude, zeer ruime omgrenzing bij algen, schimmels en planten.

Let op: Vaak worden de termen levenscyclus en generatiewisseling zonder onderscheid gebruikt, en wordt er meestal gedoeld op kernfasewisseling.

Bij dieren (en bij enkele planten zoals bij verschillende algen, slijmzwammen en schimmels) ontwikkelen na de bevruchting de mannelijke en de vrouwelijke zygoten zich tot een volledig diploïde mannelijke en vrouwelijke individuen. Bij geslachtelijke rijpheid vormt het door meiose de haploïde geslachtscellen (zaadcel en eicel). Na de bevruchting (na de versmelting van de gameten) vormt de zygote weer het begin van de diploïde generatie. De volledige cyclus wordt hier gevormd door één enkele generatie en kan dus niet gesproken worden van "generatiewisseling" (zie monogenetische cyclus).

Bij de meeste andere organismen verloopt de ontwikkeling anders: uit de zygote ontwikkelt zich een organisme dat morfologisch verschilt van het individu dat de gameten vormt.

De termen sporofyt en gametofyt bij planten (in de oude, ruime betekenis, ongeveer de fotosynthetische eukaryoten en de schimmels; dus vrijwel alle eukaryotische organismen zonder de dieren) zijn verbonden met de geslachtelijke voortplanting:
Op grond van het "aantal generaties" tussen een zygote en de volgende vorming van een zygote, gelet op het onderscheid tussen gametofyt en sporofyt, zijn er drie typen levenscycli te onderscheiden: monogenetische, digenetische en trigenetische cyclus.

Bij de monogenetische cyclus ontwikkelt zich uit de zygote de gameten producerende gametofyt. Er is maar één generatie, en eigenlijk kan hier dan ook niet gesproken worden van generatiewisseling.

De diploïde zygote kan meiose (reductiedeling) ondergaan, waarna zich een haploïde gametofyt ontwikkelt. Men spreekt dan van zygotische meiose en van een haplofasische cyclus. Bij dit type cyclus komt eenhuizigheid (individuën zijn tweeslachtig) en tweehuizigheid (individuën zijn of mannelijk of vrouwelijk) voor.

Dit type cyclus komt voor bij verschillende algengroepen ("Dinophyta", "Heterokontophyta", "Chlorophyta"), slijmzwammen ("Acrasiomycota") en schimmels ("Chytridiomycota", "Zygomycota", "Ascomycota" en "Oomycota").

De andere mogelijkheid is dat de diploïde zygote zich door gewone celdeling (mitose) ontwikkelt tot een eveneens diploïde gametofyt, die de gameten vormt na een reductiedeling (meiose). Men spreekt dan van gametische meiose en van een diplofasische cyclus.

Dit type cyclus komt voor bij verschillende algengroepen ("Heterokontophyta", "Chlorophyta"), en schimmels ("Oomycota" en "Ascomycota").

Bij de digenetische cyclus is er een afwisseling van twee verschillende generaties: een gametofyt, ontstaan uit een (meio-)spore - eventueel een mannelijke en een vrouwelijke gametofyt - en een (meio-)sporofyt.

Bij de digenetische cyclus valt onderscheid te maken tussen een gametische cyclus en een sporische cyclus op grond van het moment van de reductiedeling:

Op grond van het verschil in grootte, morfologie en levensduur van de individuën onderscheidt men de isomorfe en de heteromorfe generatiewisseling. Dominantie in de ruimte gaat meestal gepaard met dominantie in de tijd: de morfologisch meest ontwikkelde fase leeft meestal ook het langst. De dominante generatie kan zijn de gametofyt, zoals bij mossen of de sporofyt, zoals bij varens en zaadplanten.

Bij de gametische cyclus worden door mitose de diploïde sporen gevormd, de zgn. mitosporen. De gametofyt die hier uit ontstaat is dan dipolïde. In de gametangia ontstaan door meiose de haploïde gameten.

Bij de "sporische cyclus" worden door meiose de haploïde (meio-)sporen gevormd. De levensduur en de complexiteit van de bouw van de gametofyt, vergeleken met die van de sporofyt is een volgend indelingscriterium of de gametofyt en de sporofyt van vergelijkbare bouw en levensduur zijn (isomorf) dan wel verschillend (heteromorf) zijn. Daarbij kan de gametofyt kan overheersen, of de sporofyt kan overheersen.
Bij een "isomorfe" diplohaplont zijn de haploïde generatie (gametofyt) en de diploïde generatie (sporofyt) morfologisch en in levensduur vrijwel gelijk; men spreek van "isomorfe" generatiewisseling.

Een dergelijke cyclus wordt aangetroffen bij enkele Bruinwieren (Phaeophyta), Roodwieren (Rhodophyta) en Groenwieren (Chlorophyta), evenals bij alle slijmzwammen van de divisie Plasmodiophoromycota en enkele schimmels van de divisies Chytridiomycota en Ascomycota.

Als de gametofyt overheerst spreekt men van heteromorfe generatiewisseling met "dominante gametofyt". Een dergelijke cyclus wordt gevonden bij talrijke algen (Haptophyta, verscheidene Bruinwieren (Phaeophyta), Groenwieren (Chlorophyta) en Roodwieren (Rhodophyta), Levermossen (Marchantiophyta), Hauwmossen (Anthocerotophyta) en Mossen (Bryophyta).

Als de sporofyt overheerst spreekt men van heteromorfe generatiewisseling met "dominante sporofyt". Dit type cyclus komt voor bij enkele algen (diverse Bruinwieren, Groenwieren), enkele slijmzwammen, bepaalde groepen schimmels (enkele Chytridiomycota) en bij varens, Naaktzadigen (gymnospermen) en Bedektzadigen). Een voorbeeld van twee verwante groepen die verschillen in de geslachtsverdeling:

Bij de trigenetische cyclus met sporische meiose is er een afwisseling van drie verschillende generaties: één gametofyt-generatie en twee sporofyt-generaties. Men kent dit type cyclus bij de Florideophycideae, behorende bij de Roodwieren (Rhodophyta), bij de Basidiomycota en enkele groepen van de Ascomycota (de Taphrinomycetidae en Ascomycetidae).
In het geval van de Roodwieren wordt de extra generatie gevormd door een uit de zygote ontwikkelde diploïde "carposporofyt". De carposporofyt vormt (door mitose) de "carposporen", die zich ontwikkelen tot de diploïde "meiosporofyt", ook wel "tetrasporofyt" geheten. Deze laatste vormt dan (door meiose) de "tetrasporen". Deze sporen ontwikkelen zich tot de haploïde gametofyt.


</doc>
<doc id="2107798" url="https://nl.wikipedia.org/wiki?curid=2107798" title="Circulation">
Circulation

Circulation is een internationaal peer-reviewed wetenschappelijk tijdschrift op het gebied van de hart- en vaatziekten. Het werd opgericht in 1950 en verschijnt anno 2010 wekelijks. Met een impactfactor van 14,43 in 2014 is "Circulation" het best geciteerde blad op dit gebied. Artikelen die zijn gepubliceerd in "Circulation" zijn gedurende de eerste 12 maanden na publicatie alleen beschikbaar voor abonnees; daarna zijn ze vrij beschikbaar voor iedereen. "Circulation" wordt uitgegeven door de uitgeverij Lippincott Williams & Wilkins, uit naam van de American Heart Association.

Sinds 2008 heeft "Circulation" zes dochtertijdschriften:

Hoewel "Circulation" in principe ook experimenteel werk publiceert bestaat de inhoud vooral uit klinische studies. In de dochtertijdschriften is experimenteel of basaal onderzoek beter vertegenwoordigd. De American Heart Association geeft daarnaast ook het tijdschrift "Circulation Research" uit, dat geheel aan experimenteel onderzoek is gewijd en ook bijvoorbeeld resultaten van computersimulaties publiceert.

officiële website


</doc>
<doc id="2107845" url="https://nl.wikipedia.org/wiki?curid=2107845" title="Circulation Research">
Circulation Research

Circulation Research (Circ. Res.; ISSN 0009-7330 gedrukt, 1524-4571 online), is een internationaal peer-reviewed wetenschappelijk tijdschrift op het gebied van de Hart- en vaatziekten. Het is opgericht in 1953 door Carl J. Wiggers, die tevens de eerste hoofdredacteur was. Circulation Research wordt uitgegeven door de uitgeverij Lippincott Williams & Wilkins, uit naam van de American Heart Association. Het publiceert vooral fundamenteel en translationeel onderzoek op het gebied van de biochemie, biofysica, cellulaire biologie, moleculaire biologie, genetiek, fysiologie en farmacologie van het hart en van de bloedvaten. Op deze gebieden is het een zeer toonaangevend tijdschrift.

officiële website


</doc>
<doc id="2107865" url="https://nl.wikipedia.org/wiki?curid=2107865" title="American Heart Association">
American Heart Association

De American Heart Association (AHA), opgericht in 1924, is een Amerikaanse organisatie zonder winstoogmerk die zich bezighoudt met de preventie en behandeling van hart- en vaatziekten. De AHA geeft verschillende wetenschappelijke tijdschriften uit, waaronder de toonaangevende bladen Circulation en Circulation Research. Ze geeft ook standaarden (Engels: guidelines) en adviezen (recommendations) uit die door internationale commissies van experts worden opgesteld. Deze adviezen en standaarden worden vaak uitgebracht namens de AHA en enkele grote medische beroepsverenigingen, zoals het American College of Cardiology, de Heart Rhythm Society, en de European Society of Cardiology, en worden tegelijkertijd gepubliceerd in de tijdschriften van deze verenigingen, zoals Circulation, Heart Rhythm, en European Heart Journal. De AHA organiseert jaarlijks de "AHA Scientific Sessions", het grootste cardiologiecongres ter wereld. Verder houdt de AHA publiekscampagnes om de bekendheid met hart- en vaatziekten te verbeteren.


</doc>
<doc id="2107887" url="https://nl.wikipedia.org/wiki?curid=2107887" title="European Society of Cardiology">
European Society of Cardiology

De European Society of Cardiology (ESC), opgericht in 1950, is een Europese vereniging van beroepsbeoefenaren in de gezondheidszorg die zich met de cardiologie bezighouden. Het ledental wordt geschat op meer dan 62.000. De organisatie houdt zich bezig met onderwijs aan beroepsbeoefenaren en met publieksvoorlichting. Sinds 1952 organiseert ze ook congressen, die sinds 1988 jaarlijks gehouden worden en tienduizenden deelnemers tellen. De ESC geeft 8 wetenschappelijke tijdschriften uit:

De ESC is gevestigd in het "European Heart House" in het Franse Sophia Antipolis. Dit gebouw dient als locatie voor vergaderingen en cursussen, en huisvest de administratie van de ESC.

De fundamenten van de ESC werden gelegd tijdens een vergadering op 29 januari 1949 in Brussel, waar 14 nationale verenigingen van cardiologen een voorlopig reglement opstelden en een bestuur kozen, met Gustav Nylin als voorzitter. Hij zou voorzitter van de ESC blijven tot 1956. De eerste algemene ledenvergadering werd gehouden in 1950.

Het eerste tijdschrift uitgegeven door de ESC, het European Heart Journal, werd gelanceerd in 1980.

Het hoofdkwartier van de ESC, het "European Heart House", werd geopend op 31 augustus 1993.



</doc>
<doc id="2107893" url="https://nl.wikipedia.org/wiki?curid=2107893" title="Zelfverbranding">
Zelfverbranding

Zelfverbranding is het verschijnsel dat een persoon zichzelf in brand steekt, vaak als vorm van protest, als zelfmoordpoging, of uit martelaarschap. Het verschijnsel is in bepaalde culturen reeds eeuwenlang een traditie. Vandaag de dag wordt het vooral gezien als een radicale vorm van politiek protest.

Zelfverbranding wordt getolereerd in bepaalde elementen van het mahayana en hindoeïsme. In India wordt zelfverbranding reeds sinds eeuwen toegepast om verschillende redenen, waaronder weduweverbrandingen, toewijding en bekering. Bepaalde krijgerculturen zoals de Charan en de Rajputs deden ook aan zelfverbranding.

Tijdens de Raskol staken hele dorpen van oudgelovigen zichzelf in brand als vorm van “vuurdoop”. Er zijn ook documentaties van incidentele zelfverbrandingen onder jezuïeten in Frankrijk, begin 17e eeuw. Hun zelfverbranding was echter niet bedoeld om het eigen leven te beëindigen; ze verbrandden speciale delen van hun lichaam om de pijn die Jezus moest ondergaan tijdens de kruisiging te symboliseren.

Tussen 1960 en 2000 zijn ten minste 533 zelfverbrandingen gerapporteerd in de westerse media. India is het land met de meeste zelfverbrandingen. Hier vonden in 2000 en 2001 tussen de 1451 en 1584 zelfverbrandingen plaats.

Zelfverbranding uit protest wordt vaak uitgevoerd op een openbare plaats om zo veel mogelijk aandacht te trekken.

Het gebruik van zelfverbranding als vorm van politiek protest komt mogelijk uit Vietnam. Hier stak tijdens het regime van president Ngô Đình Diệm een groot aantal boeddhistische monniken zichzelf in brand als protest tegen het feit dat het boeddhisme door hem werd gediscrimineerd ten gunste van het rooms-katholieke geloof. Onder hen bevond zich Thích Quảng Đức, wiens zelfverbranding op film werd vastgelegd, waarna de beelden de hele wereld over gingen.

De aandacht die de westerse media gaven aan deze zelfverbrandingen leidde ertoe dat het verschijnsel geassocieerd werd met politieke protesten.

In 1969 staken de Tsjecho-Slovaakse studenten Jan Palach en Jan Zajíc en de Pool Ryszard Siwiec zichzelf in brand als protest tegen de inval van het Rode Leger in Tsjecho-Slowakije die een eind maakte aan de Praagse Lente.

Tussen 1965 en 1970 staken vier Amerikanen zich in brand uit protest tegen de Vietnamoorlog. Op 16 maart 1965 stak 82-jarige Alice Herz zich voor de University of Michigan in brand, op 2 november 1965 deed Norman Morrison hetzelfde voor het Pentagon uit protest tegen het gebruik van napalm. Op 9 november 1965 stak de 22-jarige Roger Allen LaPorte zich voor het gebouw van de Verenigde Naties in New York City in brand en op 10 mei 1970 de 23-jarige George Winne jr. op de Campus van de University of California in San Diego.

Op 18 augustus 1976 stak de Lutherse dominee Oskar Brüsewitz zich in brand uit protest tegen de politieke onderdrukking in de DDR.

In 2011 leidde de zelfverbranding van de Tunesische straatverkoper Mohammed Bouazizi in december 2010 tot grootschalige protesten die resulteerden in het aftreden van president Ben Ali. Dit zorgde voor een serie onrusten in andere landen in het Midden-Oosten.

Op 6 april 2011 stak de 36-jarige Iraanse asielzoeker Kambiz Roustayi zichzelf in brand op de Dam in Amsterdam. Hij vreesde te worden uitgezet en overleed een dag na de zelfverbranding.

Sinds maart 2011 vinden er in Tibet geregeld zelfverbrandingen plaats uit protest tegen de Chinese onderdrukking.



</doc>
<doc id="2107896" url="https://nl.wikipedia.org/wiki?curid=2107896" title="European Heart Journal">
European Heart Journal

Het European Heart Journal (ISSN 0195-668X), voorheen European Journal of Cardiology is een internationaal peer-reviewed wetenschappelijk tijdschrift op het gebied van de Hart- en vaatziekten. In 2014 had het een impactfactor van 15,203; daarmee behoort het tot de meest toonaangevende tijdschriften op zijn gebied. Het wordt uitgegeven door Oxford University Press namens de European Society of Cardiology. Het tijdschrift wordt tweemaal per maand uitgegeven; het eerste nummer verscheen in 1980.

De naam van het tijdschrift wordt in literatuurverwijzingen meestal afgekort tot "Eur. Heart J."



</doc>
<doc id="2108008" url="https://nl.wikipedia.org/wiki?curid=2108008" title="Chlamydophila pneumoniae">
Chlamydophila pneumoniae

Chlamydophila pneumoniae is een bacterie die de longen aantast.
Deze bacterie wordt het meest bij kinderen en jongeren aangetroffen.
Een aantal verschijnselen zijn kenmerkend voor deze bacterie:
Uiteindelijk heeft deze ziekte een longontsteking tot gevolg.
Voor mensen die deze ziekte op lange termijn hebben, verhoogt het risico op ziekte van Alzheimer en op atherosclerose (dichtslibben van bloedvaten)

De bacterie komt alleen bij mensen voor, vooralsnog.
De bacterie verschuilt zich diep in de longen, in de longblaasjes.
De bacterie kruipt in een menselijke cel (longen) en vermenigvuldigt zich.
De menselijke cel wordt verzwakt achtergelaten en de bacteriële kopieën zoeken nieuwe cellen. Op lange termijn ontstaat er een longontsteking. Als de ziekte niet behandeld wordt, zal men er een chronische vermoeidheid aan overhouden en kan het zelfs tot de dood leiden.

Deze bacterie wordt overgedragen door menselijk contact en is dus besmettelijk. Besmetting kan worden voorkomen, door contact met personen te vermijden en de handen te reinigen. De bacterie verstopt zich goed in het lichaam en is moeilijk te detecteren. Daarom is bloedonderzoek noodzakelijk om de ziekte vast te stellen.

De ziekte wordt overwegend behandeld door antibiotica en soms door andere behandelingsmethoden.
Het is een taaie bacterie en bestrijding ervan duurt ongeveer 10 tot 20 dagen. Het herstel van de longen, het lichaam en de weerstand kan heel lang duren. Dat hangt van persoon tot persoon af en duurt ongeveer tussen de 2 maanden en een jaar.




</doc>
<doc id="2108388" url="https://nl.wikipedia.org/wiki?curid=2108388" title="Martha Rogers">
Martha Rogers

Martha Elizabeth Rogers (Dallas, 12 mei 1914 – 13 maart 1994) was een Amerikaanse verpleegkundige, onderzoeker, theoreticus en auteur. Ze staat bekend om haar pseudowetenschappelijke theorieën over verpleegkunde en paranormale geneeswijzen.


</doc>
<doc id="2108402" url="https://nl.wikipedia.org/wiki?curid=2108402" title="Dorothea Orem">
Dorothea Orem

Dorothea Elizabeth Orem (Baltimore (Maryland), 1914 – Savannah (Georgia), 22 juni 2007) was een Amerikaans verpleegkundig theoreticus. 

Ze ontwikkelde de bekende zelfzorgtekort-theorie waar ook in Nederland honderdduizenden verpleegkundigen tijdens hun opleiding mee in aanraking komen. Met zelfzorg bedoelt Orem het vermogen van mensen om in verschillende omstandigheden en in verschillende levensfasen voor zichzelf of hun omgeving te zorgen. Daar waar mensen dat niet meer kunnen, moet de verpleegkundige dit overnemen en aanvullen.


</doc>
<doc id="2108561" url="https://nl.wikipedia.org/wiki?curid=2108561" title="Lykle Hogerzeil">
Lykle Hogerzeil

Lykle Hogerzeil (Oosterbeek, 12 april 1927 - Ripon Engeland, 13 januari 2011) was een lepra-arts.

Hogerzeil groeide op in Oosterbeek, voornamelijk in huize Bergoord. Na de oorlog begon hij een studie recht, maar switchte later naar medicijnen. Van 1955-1963 werkte hij in oostelijk Nigeria voor de Raad voor de Zending (Oegstgeest) en de Basler Missionen o.a. als medische superintendent in de Uzuakoli leprakolonie. Als leidinggevende aan een lepra-instelling deed hij met Stanley Browne onderzoek naar het gebruik van Clofazimine als middel tegen lepra.

Nadat hij naar Nederland terugkeerde, heeft hij in de periode van 1964-1971 aan de Universiteit van Utrecht onderzoek gedaan op het gebied van dermatologie. Hierop is hij gepromoveerd in 1971. In 1967 trouwde hij met de secretaresse van Corrie ten Boom: Connie van Hoogstraten, die op 11 februari 1970 overleed.

Van 1971 tot 1985 werkte hij in het Victoria Hospital in Dichpalli (India). Hier ontmoette hij zijn tweede vrouw Elisabeth "Liz" Wright. Het echtpaar had grote invloed op de kwaliteit van de zorg aan leprapatiënten, zowel medisch als sociaal. De relatie tussen patiënten en verpleegkundigen verbeterde, maar ook het wantrouwen en angst van de omgeving met betrekking tot het lepraziekenhuis werd in deze periode grotendeels weggenomen.
Van 1985 tot 1990 was Hogerzeil directeur van de regio Zuidoost-Azië en lid van het Medical Reference Panel van Leprazending Internationaal. Daarna bleef hij als medisch adviseur aan deze organisatie verbonden.

In zijn latere jaren leed Hogerzeil aan de ziekte van Alzheimer. In december 2008 kreeg hij een beroerte.
Op 13 januari 2011 overleed hij in zijn woonplaats Ripon (Engeland).



</doc>
<doc id="2109027" url="https://nl.wikipedia.org/wiki?curid=2109027" title="Virginia Henderson">
Virginia Henderson

Virginia Henderson (Kansas City, 30 november 1897 – 19 maart 1996) was een Amerikaanse verpleegkundige, onderzoeker, theoreticus en auteur. 

Henderson behaalde haar diploma verpleegkunde in 1921 en behaalde aan de Columbia-universiteit een graad in verpleegkundige educatie. Henderson is wereldwijd bekend vanwege haar definitie van verplegen. Die luidt: 

""De unieke functie van de verpleegkundige is: het individu, ziek of gezond bij te staan bij het verrichten van die activiteiten die bijdragen tot gezondheid of herstel (of te helpen bij vredig te sterven, wanneer geen herstel mogelijk is), en die dit individu zonder hulp zou verrichten als hij de daartoe nodige kracht, wilskracht of kennis bezat. De verpleegkundige moet dit op zo'n wijze doen, dat de geholpene zo snel mogelijk weer onafhankelijk wordt.""

Henderson onderscheidt 14 basisbehoeften, waarin de verpleegkundige moet kunnen voorzien:


</doc>
<doc id="2109169" url="https://nl.wikipedia.org/wiki?curid=2109169" title="Dodine">
Dodine

Dodine (ISO-naam) is een fungicide. Het wordt vooral ingezet in de fruitteelt tegen schurft ("Venturia inaequalis" of "Venturia pirina") op appel- en perenbomen en "krulziekte" ("Taphrina deformans") op perziken en nectarines. Het werkt vooral door beschadiging van de celmembranen van de schimmels.

Dodine is het zout van azijnzuur en "n"-dodecylguanidine. Het wordt bereid door de reactie van dodecylamine met een waterige oplossing van cyaanamide, in aanwezigheid van azijnzuur. Het werd reeds in 1956 geregistreerd door American Cyanamid Co. in de Verenigde Staten.

De Europese Commissie heeft dodine op de lijst van gewasbeschermingsmiddelen geplaatst die de lidstaten van de Europese Unie kunnen erkennen. In België zijn middelen met dodine toegelaten voor bestrijding van schurft en bladvlekkenziekte op appel-, peren-, kersen- en kriekenbomen.




</doc>
<doc id="2109193" url="https://nl.wikipedia.org/wiki?curid=2109193" title="Atriaal natriuretisch peptide">
Atriaal natriuretisch peptide

Atriaal natriuretisch peptide (ANP) is een hormoon dat wordt afgegeven door de atria van het hart. Wanneer reksensoren in de atriumwand een hogere bloeddruk, bijvoorbeeld door een toegenomen bloedvolume, detecteren wordt er meer ANP afgegeven. ANP heeft een direct effect op de natriumresorptie in de nieren. Het zorgt dat in de verzamelbuis van nefronen minder natrium teruggeresorbeerd wordt. Het verhoogt dus de natrium secretie. Door deze lagere terugresorptie neemt uiteindelijk het bloedvolume af door een afgenomen osmose. In het geval van een lagere bloeddruk in de atria, zal er dus minder ANP afgegeven worden, waardoor meer natrium teruggeresorbeerd wordt en het bloedvolume toeneemt. 
Daarnaast heeft ANP ook een dilaterende werking op de afferente arteriool van de nier. Bij een lage bloeddruk zal er dus minder dilatatie van deze arteriool zijn. Dit geeft meer weerstand en zal ervoor zorgen dat er minder bloed naar de nieren gaat. Hierdoor zal het bloedvolume ook toenemen 


</doc>
<doc id="2110100" url="https://nl.wikipedia.org/wiki?curid=2110100" title="Lichtgevoelige cel">
Lichtgevoelige cel

Een lichtgevoelige cel, fotoreceptorcel, of fotoreceptor is een speciaal type zenuwcel dat aanwezig is in het netvlies en in staat is om licht om te zetten in zenuwimpulsen.

De twee meest bekende fotoreceptoren zijn de staafjes en de kegeltjes. In de jaren 1990 werd een derde type ontdekt: de lichtgevoelige ganglioncellen. Deze cellen, waarvan eerder gedacht werd dat ze slechts signalen van staafjes en kegeltjes verzamelden en doorgaven, bleken ook een zekere lichtgevoeligheid te hebben. De rol van deze cellen is nog niet geheel duidelijk. Ze lijken meer van belang voor het detecteren van de lichtsterkte, en niet zozeer voor het vormen van een beeld. Over de rollen van de staafjes en kegeltjes is veel meer bekend. De kegeltjes zijn in staat om verschillende kleuren te herkennen, maar werken alleen goed bij relatief sterk licht. De staafjes zijn veel gevoeliger, maar zijn niet goed in het herkennen van kleuren. Nachtdieren zoals uilen en katten hebben relatief veel staafjes, vergeleken met bijvoorbeeld de mens. 

Ook planten beschikken over lichtgevoelige cellen, waardoor ze naar het licht toe kunnen groeien.


</doc>
<doc id="2110112" url="https://nl.wikipedia.org/wiki?curid=2110112" title="Lichtgevoelige ganglioncel">
Lichtgevoelige ganglioncel

Lichtgevoelige ganglioncellen of intrinsiek fotosensitieve retinale ganglioncellen (ipRGC) vormen een speciale klasse van zenuwcellen die aanwezig zijn in het netvlies van zoogdieren. Ze werden ontdekt in de jaren 1990. Ze vormen een derde type lichtgevoelige cel, naast de bekende staafjes en kegeltjes.

De retinale ganglioncellen dienen vooral voor het verzamelen en doorgeven van de signalen die de staafjes en kegeltjes leveren. Slechts 1 tot 3% van deze cellen is lichtgevoelig.
Vergeleken met de staafjes en kegeltjes reageren de lichtgevoelige ganglioncellen veel langzamer op licht. Ze lijken van geen of weinig belang voor het vormen van beelden, maar wel voor


</doc>
<doc id="2110143" url="https://nl.wikipedia.org/wiki?curid=2110143" title="Retinale ganglioncel">
Retinale ganglioncel

Een retinale ganglioncel is een speciaal type zenuwcel dat zich in de binnenste laag van het netvlies bevindt. Deze cellen ontvangen informatie van de staafjes en kegeltjes in de buitenste laag van het netvlies. Ze bewerken deze informatie en geven signalen door aan de hersenen. Sinds de jaren 1990 is bekend dat sommige retinale ganglioncellen, de zogenaamde lichtgevoelige ganglioncellen, ook zelf licht kunnen detecteren, zij het veel langzamer dan de andere typen lichtgevoelige cellen.


</doc>
<doc id="2111629" url="https://nl.wikipedia.org/wiki?curid=2111629" title="Stichting tegen Kanker">
Stichting tegen Kanker

Stichting tegen Kanker is een Belgische stichting voor kankerbestrijding.

De stichting is actief op federaal niveau. In 2014 had de stichting 150.000 donateurs en inkomsten ten bedrage van ruim 29 miljoen euro. Het hoofdkantoor bevindt zich nabij het Meiserplein aan de Leuvensesteenweg in Schaarbeek, Brussel.

De oprichting vond plaats op 7 april 2004, als een gezamenlijk initiatief van drie vzw's, namelijk de "Belgische Federatie tegen Kanker vzw", de "Belgische Vereniging voor Kankerbestrijding vzw" en het "Belgisch Werk tegen Kanker vzw". Doel is een krachtenbundeling op federaal niveau.

De stichting wil vooruitgang bewerkstelligen in de strijd tegen kanker. Hierbij gaat het om: genezingskansen verhogen, levenskwaliteit verbeteren, preventie en het bundelen van de kankerbestrijdende krachten in België. 

De stichting ontplooit diverse initiatieven. De belangrijkste zijn de volgende:



</doc>
<doc id="2112533" url="https://nl.wikipedia.org/wiki?curid=2112533" title="Kom op tegen Kanker (organisatie)">
Kom op tegen Kanker (organisatie)

De organisatie Kom op tegen kanker, voorheen de Vlaamse Liga tegen Kanker (VLK) is een Vlaamse vzw gericht op het bestrijden van de ziekte kanker. Ze is bekend van de actie Kom op tegen Kanker, waarin de organisatie onder andere door het verkopen van plantjes geld inzamelt. Sinds november 2014 heet de Vlaamse Liga tegen Kanker gewoon Kom op tegen Kanker.

De wortels van de VLK lagen in de in 1924 onder bescherming van Koningin Elisabeth opgerichte "Nationale Belgische Liga tegen Kanker". De activiteiten van de organisatie werden vanaf 1950 voortgezet door het "Belgisch Werk tegen Kanker". In 1993 ontstond als gevolg van de staatshervormingen in België de "Vlaamse Kankerliga", die bleef samenwerken met het federale "Belgisch Werk tegen Kanker". Parallel hieraan ontstond "Kom op tegen Kanker", begonnen met een succesvolle inzamelingsactie in 1989. Op 1 januari 1998 fuseerden de "Vlaamse Kankerliga" en "Kom op tegen Kanker" tot de "Vlaamse Liga tegen Kanker". Sinds 27 november 2014 gebruikt de organisatie niet meer de naam Vlaamse Liga tegen Kanker, maar heet ze "Kom op tegen Kanker".


</doc>
<doc id="2112705" url="https://nl.wikipedia.org/wiki?curid=2112705" title="Septische shock">
Septische shock

Een septische shock is een distributieve shock die ontstaat als er bacteriën in de bloedbaan komen (sepsis) en aanleiding geven tot prikkeling van de vaatwand. Het lichaam reageert hierop met vasodilatatie, het openzetten van de bloedvaten. Dit leidt tot een lage bloeddruk en een versnelde pols.



</doc>
<doc id="2113165" url="https://nl.wikipedia.org/wiki?curid=2113165" title="Bellegodshuis">
Bellegodshuis

Het Bellegodshuis is een historisch gebouw in de Belgische stad Ieper. Het gebouw is een voormalig godshuis en huisvestte tot maart 2016 de administratieve zetel van het Ieperse OCMW dat sinds kort zijn intrek nam in het Auris op Ieper Business Park.
Sinds juli 2016 werd het gebouw in erfpacht gegeven aan het psychisch revalidatiecentrum Hedera.

Het Bellegodshuis ontstond in de periode 1270-1274. Een stichting werd opgericht met het oog op armenzorg in een crisisperiode van de lakennijverheid in Ieper, toen er een verbod was van export van Engelse wol naar Vlaanderen. In die periode liet Christine van Guînes, dochter van Boudewijn III van Guînes en weduwe van Salomon Belle, haar eigendommen ombouwen voor liefdadige doeleinden. Er kwam de volgende jaren een ziekenzaal en kapel. Het godshuis werd een van de belangrijkste hospitalen in de stad in de middeleeuwen. Door giften groeide het godshuis verder tot het tegen het eind van de 13de eeuw het volledig huizenblok besloeg. De eerste decennia van de 14de eeuw was de bekende chirurgijn Jan Yperman aan de instelling verbonden als meester-chirurgijn. Aanvankelijk was de kapel door het gebouwencomplex omsloten, maar in 1616 werd een nieuwe kapel gebouwd, anders georiënteerd en aan de Rijselstraat gelegen.

Het godshuis bleef onder de voogdij van de familie Belle en de nakomelingen tot het eind van het Ancien Régime. In 1796 kam het dan in handen van de Burgerlijke Godshuizen, die met bejaardenzorg waren belast.

Tijdens de Eerste Wereldoorlog werd het complex net als de hele stad Ieper verwoest. In de jaren 20 en 30 werd het geheel wederopgebouwd volgens de vooroorlogse plannen. In 1925 kwam het in handen van de Commissie voor Openbare Onderstand, de voorloper van het OCMW.

Het Bellegodshuis werd in 1940 beschermd als monument.

Het museum toont talrijke historische stukken uit de collectie van het OCMW, zoals schilderijen, beelden, meubilair aardewerk en kerkgewaden. Een van de belangrijke stukken in de collectie is een schilderij uit 1420, dat een van de oudste schilderijen in België is. Het beeldt de Heilige Maagd af, met ernaast Yolente Belle, Joos Bryde en hun kinderen, de schenkers van het werk.


</doc>
<doc id="2113236" url="https://nl.wikipedia.org/wiki?curid=2113236" title="Sint-Jansgodshuis">
Sint-Jansgodshuis

Het Sint-Jansgodshuis is een historisch gebouw in de Belgische stad Ieper. Het is een voormalig godshuis, dat tegenwoordig het "Stedelijk Museum" van Ieper huisvest.

De geschiedenis van het godshuis gaat terug tot de jaren 1270, toen omwille van een uitvoerverbod van Engelse wol de Ieperse lakennijverheid een crisisperiode kende. De Ieperse patriciër Pieter Broederlam en zijn vrouw Beatrix vormden een deel van hun eigendom ten westen van de Rijselstraat, vlak bij de nu overwelfde Ieperlee, om tot een godshuis, ten behoeve van de armenzorg. In het zogenaamde "passantenliedenhuis" stonden jarenlang zusters in voor de organisatie en verzorging.

Het huidige gebouw gaat terug tot 1555, en is gebouwd in een overgangsstijl van gotiek naar renaissance. Het godshuis werd na het einde van het Ancien Régime een krijgshospitaal rond 1800 en vanaf 1801 een bejaardentehuis onder beheer van de Burgerlijke Godshuizen.

Tot voor de Eerste Wereldoorlog bestond het complex uit een aantal gebouwen rond een binnenplaats. Het geheel is bereikbaar via overwelf steegje aan de oostkant, uitkomend op de Rijselstraat. Tijdens de oorlog raakte de hele stad Ieper echter zwaar verwoest. De 16de-eeuwse vleugel van het Sint-Jansgodshuis was een van de weinige gebouwen die niet volledig vernield werden. Na de oorlog werd in de jaren 20 het geheel hersteld en wederopgebouwd. Het godshuis werd in 1940 beschermd als monument.In de periode 1973-1974 werden de kapel en dienstgebouwen gesloopt en er kwamen modernere bejaardenhuisjes op de binnenplaats.

In de oude gebouwen werd het Stedelijke Museum van Ieper ondergebracht. In dit museum wordt de geschiedenis van de stad getoond en het brengt kunstwerken vanaf de 16de eeuw. Het museum huisvest ook een ruime collectie van kunstenares Louise De Hem.


</doc>
<doc id="2113606" url="https://nl.wikipedia.org/wiki?curid=2113606" title="James William Theodoor Lichtenbelt">
James William Theodoor Lichtenbelt

James William Theodoor Lichtenbelt (Padang (Nederlands-Indië), 13 december 1882 - Utrecht, 16 juni 1960) was een Nederlandse internist en oprichter van de Emmakliniek te Utrecht.

Lichtenbelt deed in 1901 eindexamen HBS te Soerabaja. Daarna volgde hij een studie medicijnen te Utrecht, artsexamen op 28 juni 1907. Hij trad in 1907 in het huwelijk met Johanna Helena van Marken, uit dit huwelijk kwamen vijf kinderen voort.

Lichtenbelt werd assistent bij prof. Talma in het academisch Ziekenhuis te Utrecht waar hij tot juli 1918 chef de clinique was. Op 25 juni 1918 promoveerde hij cum laude op "De invloed van de nervi splanchnici op de buikingewanden". Onder invloed van Talma was hij vooral gericht op het maagonderzoek, met name het ontstaan van de maagzweer. Publicaties van zijn hand verschenen in meerdere Nederlandse en buitenlandse tijdschriften.

In 1913 richtte Lichtenbelt de eerste Emmakliniek op aan de Emmalaan 41 te Utrecht. De tweede Emmakliniek werd op 1 mei 1916 aan de Koningslaan 81 ingewijd. Dit was indertijd het meest moderne neutrale ziekenhuis te Utrecht met alle in die tijd denkbare comfort voor de patiënten.

In 1938 stichtte hij de Stichting Utrechts Ziekenverplegingsfonds (SUZ). Verder was hij lid van de specialisten commissie toegevoegd aan het Hoofdbestuur der Ned. Maatschappij tot bevordering der geneeskunst, voorzitter van de Specialistenvereniging afd. Utrecht, de Vereniging ter Bevordering van de Tandheelkundige Verzorging, voorzitter van de Stichting Utrechts Ziekenhuisverplegingsfonds en enige tijd voorzitter van de afdeling Utrecht van het Rode Kruis. In 1933 kreeg hij uit handen van prinses Juliana het grootkruis van verdienste van het Rode kruis.

Lichtenbelt overleed 16 juni 1960 op 77-jarige leeftijd te Utrecht.


</doc>
<doc id="2113699" url="https://nl.wikipedia.org/wiki?curid=2113699" title="Geschiedenis van de geneeskunde">
Geschiedenis van de geneeskunde

De geschiedenis van de geneeskunde is al bijna zo oud als de mensheid, en zeer uitgebreid. Alle menselijke gemeenschappen en samenlevingen uit het verleden hebben hun eigen opvattingen gehad over zaken als geboorte, dood, ziektes en genezing. In oude tijden werden ziektes vaak toegeschreven aan het werk van demonen en andere kwaadaardige wezens, of de wil van een god. Deze opvattingen vindt men vandaag de dag nog steeds terug in bepaalde culturen.

Er zijn geen geschreven bronnen die kunnen bevestigen wanneer de mens zich voor het eerst serieus bezig is gaan houden met het behandelen of voorkomen van ziektes. Tevens is niet met zekerheid te zeggen hoe de eerste geneeskunde eruitzag. Wel is bekend dat in de prehistorie men al planten en kruiden gebruikte als natuurlijk medicijn. Ook werden al primitieve behandelmethodes toegepast zoals schedeltrepanatie, en geloofde men al in het bestaan van bovennatuurlijke wezens die voor ziekte en genezing zouden kunnen zorgen.

Bij prehistorische stammen werd geneeskunst vaak overgelaten aan speciale personen, zoals sjamanen.

In het Oude Egypte ontwikkelde men een kennis van verschillende medicijnen en behandelmethodes. Herodotus omschreef de Egyptenaren als “de gezondste mensen, na de Libiërs” Volgens Herodotus waren artsen elk gespecialiseerd in een enkele ziekte. Hoewel de Oud-Egyptische geneeskunde nog steeds zwaar leunde op een geloof in het bovennatuurlijke, ontwikkelde het zich in de loop der tijd toch tot een bruikbare vorm van geneeskunde op het gebied van anatomie, gezondheid en klinische diagnoses.

De oudste bekende arts komt uit Egypte: Hesy-Ra. Hij was arts voor farao Djoser in de 27e eeuw v.Chr.

De Sumerische beschaving kende een vorm van geneeskunst gebaseerd op sterrenkunde. De sterren zouden volgens hun leer van invloed zijn op het leven van mensen, en derhalve ook op hun ziektes.

Ook de Assyriërs en de Babyloniërs hielden zich bezig met geneeskunst. De oudste Babylonische geschriften over geneeskunde, dateren uit de Babylon I dynastie. Het meest uitgebreide Babylonische medische geschrift, is het "Diagnostisch Handboek", geschreven door Esagil-kin-apli uit Borsippa,

Vrijwel tegelijk met de Oud-Egyptische geneeskunst, introduceerden de Babyloniërs het concept van diagnoses, prognoses, lichamelijk onderzoek en het voorschrijven van medicijnen. Daarnaast omschrijft het "Diagnostisch Handboek" methodes voor het toepassen van therapie en etiologie, en het gebruik van logica bij het stellen van diagnoses. De tekst bevat tevens een lijst van medische symptomen.

Het"Diagnostisch Handboek" was gebaseerd op een reeks axioma’s en aannames, waaronder de stelling dat via inspectie van de symptomen men de ziekte van een patiënt kan vaststellen. De Babyloniërs konden onder andere beroertes, koorts en aandoeningen aan de ogen, oren, huid en hart van elkaar onderscheiden.

De Atharvaveda, een heilig geschrift uit het Hindoeïsme daterend uit de vroege ijzertijd, omvat de oudste Indische omschrijving van geneeskunst. Ook deze geneeskunst was gebaseerd op een geloof in het bovennatuurlijke, en omvatte behandelingen als exorcisme. Verder omschrijft de Atharvaveda het gebruik van kruiden als behandeling voor uiteenlopende kwalen.

In het eerste millennium voor Chr., werd in India het eerste wetenschappelijke systeem voor geneeskunst samengesteld genaamd de Ayurveda. De bekendste geschriften uit de Ayurveda behoren tot de leer van Charaka en Sushruta. De Ayurveda borduurde verder op het gebruik van kruiden, aangevuld met nieuwe kennis over therapieën en nosologie. Sushruta's medische geschriften omvatten 184 hoofdstukken, waarin 1120 kwalen worden omschreven, waaronder lichamelijke aandoeningen en mentale aandoeningen. Tevens omschrijft zijn werk 125 geneeskundige instrumenten, 300 procedures, en verdeeld het de menselijke geneeskunst in 8 categorieën: kāyācikitsā (interne geneeskunde), śalyacikitsā (chirurgie), śālākyacikitsā (oog-, oor-, neus-, en keelaandoeningen), kaumārabhṛtya (pediatrie), bhūtavidyā (geestelijke geneeskunde), agada tantra (toxicologie), rasāyana
(ouderdom), en vājīkaraṇa (vruchtbaarheid, vooral voor mannen).

Een alternatieve vorm van geneeskunst uit het oude India is Uani. Deze bloeide vooral op tijdens de sultanaatperiodes en de tijd van het Mogolrijk.

China ontwikkelde ook al vroeg een grote kennis op het gebied van geneeskunst. Veel van de oude Chinese geneeskunde komt voort uit de observaties en behandelingen van zieken, uitgevoerd door Taoïstische artsen. Het belangrijkste geschrift uit de oud-Chinese geneeskunst is de Huangdi neijing, bestaande uit twee boeken: de Suwen 素問 en de Lingshu 靈樞. De "Neijing" werd lange tijd toegeschreven aan de legendarische “gele Keizer” Huang Di, maar dit wordt door Chinese geleerden betwijfeld. Het ligt meer voor de hand dat de Neijing werd geschreven tijdens de Periode van de Strijdende Staten.

Tijdens de Oostelijke Han-dynastie schreef Zhang Zhongjing een medisch geschrift genaamd "Shang Han Lun".

De oudste bekende Griekse medische school, werd geopend in Cnidus in 700 voor Chr.. Hier werd onder andere het eerste anatomische werk uit Griekenland geschreven. De oud-Griekse geneeskunst was vooral gebaseerd rond het geloof in de klassieke Elementen vuur, water, aarde en lucht.

Asclepius was in het oude Griekenland de god van de geneeskunst, en stond in veel behandelwijzen centraal. Epidaurus, de plaats waar hij geboren zou zijn, bevatte een kuuroord en waarschijnlijk een van de eerste georganiseerde ziekenhuizen waarvan men het bestaan weet.

Een belangrijk figuur in de oud-Griekse geneeskunst was de arts Hippocrates van Kos, die wordt gezien als de oprichter van de moderne geneeskunst. De Hippocratic Corpus is een verzameling van meer dan 60 oude geschriften over geneeskunst, mogelijk allemaal van de hand van Hippocrates en zijn studenten. Hippocrates bedacht onder andere de Eed van Hippocrates, die nog altijd van toepassing is op hedendaagse artsen. Hippocrates en zijn volgelingen waren de eersten die veel ziektes en de behandelingen hiervoor omschreven. Zo omschreef hij reeds trommelstokvingers, en legde een verband tussen dit verschijnsel en longaandoeningen.

Hippocrates begon ziektes in te delen in categorieën die men vandaag de dag nog steeds hanteert, zoals "acuut", "chronisch", "endemisch" en "epidemie". Hippocrates was voor zijn tijd vooruitdenkend omdat hij niet zomaar aannam dat ziektes door een bovennatuurlijke macht werden veroorzaakt. Zelf hanteerde hij vooral de sappenleer om ziektes te verklaren. Volgens Hippocrates bevatte het menselijk lichaam vier soorten lichaamssappen: bloed, slijm, gele en zwarte gal. Een verstoring van de balans tussen deze sappen zou ziektes veroorzaken.

De Grieks-Romeinse arts Claudius Galenus was een van de bekendste artsen uit de oudheid. Hij hield zich al bezig met hersen- en oogchirurgie. Zijn geschriften werden in het Middeleeuwse Europa belangrijke werken voor artsen, met name nadat Andreas Vesalius veel van Galenus’ werken vertaalde in het Latijn. Een andere bekende arts uit de Grieks-Romeinse tijd was Aulus Cornelius Celsus. Hij schreef een van de eerste medische encyclopedieën over de Romeinse en Alexandrijnse geneeskunde, die nog tot in de 18e eeuw werd gehanteerd door artsen.

Overige artsen waar werken of fragmenten van zijn bewaard, zijn Soranus, Scribonius Largus, Rufus van Efeze, Aretaeus van Cappadocië, Paulus van Aegina, Caelius Aurelianus, Diokles van Carystus, Dioscorides en Marcellus.

De Romeinen kenden al verschillende instrumenten voor geneeskunde, waaronder enkele speciaal voor vrouwen. Zo gebruikten ze reeds pincetten, scalpels, en scharen, en waren ze bekend met methodes als hechten en cataractextractie.

Perzië profiteerde vanwege zijn centrale ligging van de ontwikkelingen op het gebied van geneeskunde in zowel Griekenland als India. De eerste generatie van Perzische artsen werd opgeleid in de Academie van Gondesjapoer.

Tijdens het gouden tijdperk van de islamitische beschaving, droegen moslimartsen sterk bij aan de ontwikkeling van de geneeskunst. Ze hielden zich onder andere bezig met anatomie, oogheelkunde, farmacologie, fysiologie en chirurgie. De islamitische geneeskunst borduurde verder op invloeden uit zowel de Oud-Indische als Oud-Griekse geneeskunst. Zo werden 129 werken van Claudius Galenus in het Arabisch vertaald door Hunayn ibn Ishaq en zijn assistenten.

Muhammad ibn Zakarīya Rāzi, ook bekend als Rhazes, was de eerste arts die ethanol gebruikte bij zijn werk als arts. Abu al-Qasim al-Zahravi wordt gezien als de vader van de moderne chirurgie. Hij schreef onder andere de "Kitab al-Tasrif" (1000), een 30 delen tellende encyclopedie die tot de 17e eeuw zowel aan islamitische als Europese medische scholen werd gebruikt als lesmateriaal.

Een andere invloedrijke persoon in de islamitische geneeskunst was Avicenna. Van zijn hand zijn de "Canon van de geneeskunde" (1025) en "Het boek van geneeskunde" (1027), die eveneens tot de 17e eeuw vast lesmateriaal waren aan islamitische en Europese scholen. Avicenna deed tevens belangrijk onderzoek naar infectieziektes, zoals het voorkomen van verspreiding door zieke patiënten af te zonderen, en medisch onderzoek.

In 1242 was Ibn al-Nafis de eerste die de kleine bloedsomloop en kransslagader omschreef, welke de basis vormen van het Hart en vaatstelsel.
Hij omschreef ook als een van de eersten het concept van metabolisme, en ontwikkelde een nieuw system voor fysiologie ter vervanging van de werken van Claudius Galenus.

Andere belangrijke bijdragen aan de geneeskunde van uit de islam waren de ontdekking van het immuunsysteem, de introductie van microbiologie, en het combineren van geneeskunde met wetenschap, botanie en chemie.

In het middeleeuwse Europa kwam de geneeskunde na de val van het Romeinse Rijk tijdelijk in een dal terecht. Veel van de oude kennis verdween en werd op grote schaal vervangen door lokale geneeswijzen. In kloosters werden echter wel de medische geschriften uit de Romeinse tijd bewaard. Deze kloosters hadden vaak speciale ruimtes voor de behandeling van zieken. De kloosters bleven echter vasthouden aan de oude medische kennis van Galenus en Hippocrates, en er werd nauwelijks onderzoek gedaan naar nieuwe geneeswijzen. Het Christendom zag ziektes namelijk als een test van God, en dus als iets dat de zieke zelf moest overwinnen.

Georganiseerde, professionele geneeskunde kwam weer op gang na de oprichting van het medisch college Schola Medica Salernitana in Italië. In de 12e eeuw werden universiteiten gesticht waar ook geneeskunde kon worden gestudeerd. Artsen hielden zich echter voornamelijk bezig met kruiden en medicijnen. Chirurgie werd bijna niet toegepast. Alleen chirurgijns hielden zich hiermee bezig.

Tijdens de renaissance werd steeds meer geëxperimenteerd met anatomie en bestudering van het lichaam. Andreas Vesalius leverde onder ander een grote bijdrage aan de ontwikkeling van de geneeskunde in Europa door middel van zijn anatomie van de hersenen en andere organen.

In de 19e eeuw kwam de geneeskunde weer in een stroomversnelling, mede door verbeteringen op het gebied van scheikunde en laboratoriumtechnieken, maar ook door het vernieuwde denken. Er werd steeds meer geëxperimenteerd en oude stellingen en opvattingen werden niet meer zomaar voor waar aangenomen. Oude ideeën over infectieziekten werden bijvoorbeeld vervangen door nieuwe kennis over virologie en bacteriologie. Tevens ontstond er specialisatie, waarbij artsen en onderzoekers zich toe gingen leggen op een bepaald gedeelte van de geneeskunst.

In 1676 ontdekte Antonie van Leeuwenhoek voor het eerst bacteriën en andere micro-organismen met zijn microscoop. Louis Pasteur legde een verband tussen deze micro-organismen en ziektes, en zorgde zo voor een revolutie in de geneeskunde. Hij ontwikkelde samen met Claude Bernard het pasteuriseren, wat vandaag de dag nog steeds wordt gebruikt.

Ignaz Semmelweis (1818–1865) wist in 1847 het aantal sterfgevallen door kraamvrouwenkoorts sterk terug te dringen door artsen die zwangere vrouwen hielpen bij de bevalling aan te raden eerst hun handen goed te reinigen voor ze aan het werk gingen. Zijn bevindingen werden echter niet door de medische gemeenschap erkend totdat de Britse arts Joseph Lister in 1865 het principe van een antisepticum en het reinigen van wonden ontdekte.

In de 19e eeuw werden voor het eerst geneesmiddelen voor specifieke ziektes ontwikkeld. Ook werd meer bekend over hoe ziektes voorkomen konden worden door te zorgen voor goede hygiëne.

Een nieuwe sprong voorwaarts gebeurde toen Alexander Fleming de penicilline ontdekte in 1928.

Na de publicatie van Charles Darwins "De oorsprong der soorten", publiceerde Gregor Mendel (1822–1884) in 1865 zijn boek over erfelijkheidsleer, wat later bekend kwam te staan als de Wetten van Mendel. Deze vormde begin 20e eeuw de basis voor klassieke genetica. In 1953 leidde de ontdekking van de structuur van DNA door James Watson en Francis Crick tot de ontwikkeling van moleculaire biologie en moderne genetica.

Geneeskunde was oorspronkelijk voornamelijk een vakgebied voor mannen. Vrouwen werkten uitsluitend als zusters of verpleegsters. Onder andere Florence Nightingale droeg bij aan de emancipatie binnen de geneeskunde. Tot de vroege 20e eeuw was de ontwikkeling van de geneeskunde met name in Europa nog nauw verbonden met de kerk. Zo was vaak toestemming van de kerk nodig voor het voorschrijven van medicijnen of het uitvoeren van een operatie.

Vandaag de dag is de geneeskunde nog steeds in ontwikkeling. Zo wordt bijvoorbeeld nog gezocht naar goede medicijnen tegen ziektes als hiv, aids en kanker.




</doc>
<doc id="2114547" url="https://nl.wikipedia.org/wiki?curid=2114547" title="Sensorium">
Sensorium

Sensorium (volledig: Sensorium – Theater der Sinne) was een kermisvoorstelling uit 1992 van de voormalige Duitse kermis-exploitanten Karl Häsler & Michael Wolf . Hier werd de bezoeker in een show van 10 minuten op verschillende "zintuigen" aangesproken.

Sensorium is een Latijns woord dat vertaald kan worden met "Waarneming van alle zintuigen".

De attractie bestond uit een tent van frames van 600m grondoppervlak en kon per voorstelling 500 personen bergen. Terwijl men kijkt naar een lasershow, dat een verhaal vertelde over Kaj en Kim, werden allerlei special effects aangewend om het gevoel te versterken.

Kai en Kim spelen een computerspelletje. Door een technisch defect worden de twee in de computer "gebeamed" en ontmoeten "ROM", het brein. Een reis door vele computerspelletjes is het gevolg, tot dat ze weer uit de PC komen.

De show bestond uit enerzijds effecten, een lasershow en een verhaal, en anderzijds uit voor de show gecomponeerde muziek. De show werd via een 20.000 Watt Dolby surroundsysteem overgebracht. Enorme windmachines (2 x 2 meter), pyrotechniek en een sneeuwmachine werden aangewend om de zintuigen van de bezoeker te bespelen.

Van 22 tot 29 juli 1995 werd ook de Tilburgse kermis aangedaan.


</doc>
<doc id="2114574" url="https://nl.wikipedia.org/wiki?curid=2114574" title="Felbamaat">
Felbamaat

Felbamaat (merknaam: "Taloxa" van Schering-Plough) is een anti-epilepticum dat gebruikt wordt als adjuvante behandeling bij het syndroom van Lennox-Gastaut bij kinderen vanaf 4 jaar. Felbamaat kan de frequentie of de ernst van de epileptische aanvallen verminderen, maar de mate waarin het werkzaam is kan moeilijk voorspeld worden. Het kan ook ernstige bijwerkingen vertonen. Het wordt enkel voorgeschreven wanneer alle andere beschikbare anti-epileptica niet voldoen. De werkzaamheid moet zorgvuldig opgevolgd worden en als het na twee à drie maanden onvoldoende effect heeft mag het niet verder genomen worden.

Het is beschikbaar in de vorm van tabletten of als een suspensiedrank.

Felbamaat mag niet gebruikt worden bij patiënten met bloedbeeldafwijkingen of verstoorde leverfunctie.

Felbamaat passeert de placenta en gaat over in moedermelk.

De vaakst voorkomende bijwerkingen zijn maag-darmklachten, slaperigheid, hoofdpijn en wazig zien. Felbamaat kan echter in zeldzame gevallen (minder dan 0,1%) zeer ernstige bijwerkingen hebben die fataal kunnen zijn, met name bloedbeeldafwijkingen zoals aplastische anemie (beenmergdepressie) en leverbeschadiging.

De chemische naam van felbamaat is 2-fenyl-1,3-propaandioldicarbamaat. Het is een witte kristallijne vaste stof, weinig oplosbaar in water maar oplosbaar in vele organische solventen. De verbinding werd geoctrooieerd in 1959. Schering-Plough kreeg later een licentie om het middel in Europa te verkopen.

Er zijn verschillende syntheses van felbamaat gepubliceerd. Ze gaan alle uit van de intermediaire stof 2-fenyl-1,3-propaandiol, waarvoor ook verschillende bereidingen bestaan. De oorspronkelijk gepubliceerde syntheses waren:

Later octrooieerde Avondale Chemical Co. (een dochter van Schering-Plough) de bereiding van felbamaat door de reactie van 2-fenyl-1,3-propaandiol met isocyaanzuur of met chloorsulfonylisocyanaat.



</doc>
<doc id="2115076" url="https://nl.wikipedia.org/wiki?curid=2115076" title="Colonoscopie">
Colonoscopie

Een coloscopie, colonoscopie of colonscopie is een endoscopisch onderzoek van de dikke darm. Het is een onderzoek dat meestal plaatsvindt op de endoscopieafdeling van een ziekenhuis. Het onderzoek wordt uitgevoerd door een internist, meestal een gastro-enteroloog.

Voorbeelden van indicaties voor een coloscopie zijn:

De precieze voorbereiding van een colonoscopie kan per instelling verschillen, maar in hoofdlijnen is deze vrijwel overal hetzelfde.

Twee dagen voor het onderzoek dient de patiënt laxerende medicatie in te nemen zoals bisacodyl en magnesiumsulfaat. Patiënten met een bepaalde darmaandoening krijgen soms andere medicatie. 

De dag voor de coloscopie moet de patiënt beginnen met het drinken van een zeer sterk laxerende drank, waarin macrogol en elektrolyten zitten. Meestal wordt dit middel onder de merknaam Klean Prep aangeboden. De Klean Prep dient verspreid over de gehele dag, opgelost in veel water, opgedronken te worden, totdat de 'ontlasting' alleen nog maar uit water bestaat. Tevens mag de patiënt die dag bepaalde voedingsmiddelen en dranken niet meer nuttigen.

De dag van het onderzoek zelf mag de patiënt in het geheel niet meer eten. In sommige instanties mag er nog wel tot een paar uur voor het onderzoek wat water gedronken worden.

Bij sommige patiënten lukt de voorbereiding niet of gedeeltelijk en dan wordt er soms gekozen voor het inbrengen van een maagsonde. Dit kan bijvoorbeeld komen doordat de patiënt moet braken van de Klean Prep. Veel patiënten ervaren het gebruik van de Klean Prep daarnaast als onprettig vanwege de citroen-achtige smaak. Maar ook patiënten met decompensatio cordis hebben meestal een vochtbeperking en kunnen niet zoveel water verdragen. Er wordt dan gekozen voor een maagsonde, waardoor er minder water ingenomen hoeft te worden. Het inbrengen van een maagsonde wordt uitgevoerd door een verpleegkundige.

In de scopiekamer, op de endoscopieafdeling waar het onderzoek plaatsvindt, dient de patiënt op de onderzoekstafel te gaan liggen. De patiënt krijgt vervolgens van de endoscopieverpleegkundige een sterk rustgevend middel toegediend, midazolam, via een venflon of via een intraveneuze injectie. Dit wordt gedaan omdat het onderzoek anders pijnlijk zou zijn. Vervolgens brengt de arts de colonscoop via de anus in de endeldarm, waarna de arts de dikke darm van binnen kan onderzoeken op eventuele afwijkingen. Daarnaast kunnen er eventueel noodzakelijke behandelingen via de colonscoop uitgevoerd worden, zoals het verwijderen van poliepen.

Na het onderzoek wordt de patiënt naar de zogenaamde 'uitslaapkamer' gebracht. Indien de patiënt weer redelijk bij kennis is dan mag hij of zij vertrekken en ook weer eten en drinken. In de meeste landen is het verboden om binnen een aantal uur na een coloscopie een gemotoriseerd voertuig of werktuig te besturen of bedienen omdat het toegediend gekregen midazolam nog niet geheel kan zijn uitgewerkt.

Een colonoscopie is een veilige procedure en complicaties zijn zeldzaam. Toch dient er rekening gehouden worden met de volgende mogelijke complicaties:



</doc>
<doc id="2115081" url="https://nl.wikipedia.org/wiki?curid=2115081" title="Guanosine">
Guanosine

Guanosine is een ribonucleoside die is opgebouwd uit guanine en ribose (een pentose). Het maakt deel uit van het monomeer guanosinemonofosfaat, waaruit DNA en RNA zijn opgebouwd. De binding tussen guanine en ribose wordt een β-N-glycosidische binding genoemd.

Wanneer guanine vastzit aan deoxyribose in plaats van ribose, wordt het geheel deoxyguanosine genoemd.
De structuur van guanosine is erg vergelijkbaar met die van het geneesmiddel aciclovir, dat gebruikt wordt om herpes te behandelen.

De gemethyleerde vorm van guanosine (7-methylguanosine) is een belangrijke protagonist tijdens de RNA-processing. Een groep van enzymen plaatst na de transcriptie aan het 5'-uiteinde van het primair RNA-transcript een zogenaamde CAP-structuur, die is opgebouwd uit 7-methylguanosine. Deze structuur beschermt als het ware het uiteinde van het mRNA, zodat het minder gevoelig is voor RNAsen, enzymen die het RNA afbreken. Verder speelt het 7-methylguanosine een rol bij het transport van mRNA naar het cytoplasma en bij de translatie.


</doc>
<doc id="2115165" url="https://nl.wikipedia.org/wiki?curid=2115165" title="Lex Aronson">
Lex Aronson

Alexander Leendert Aronson (Amsterdam, 20 december 1934 - Bagdad, 15 december 1975) was een Nederlands hulpverlener die geëxecuteerd werd in Irak.

Aronson, die van Joodse komaf was, zat gedurende de Tweede Wereldoorlog gevangen in concentratiekamp Bergen-Belsen. In Londen volgde hij na de oorlog een opleiding tot verpleegkundige. Hij emigreerde in 1955 naar Israël en reisde zes jaar als hulpverlener de wereld rond om in 1962 in Amsterdam terug te keren. Hij huwde in 1964 en kreeg datzelfde jaar een zoon. Eind jaren '60 werkte hij voor het Rode Kruis in Afrika en later in India. 

Vanaf augustus 1974 ging hij hulp organiseren voor Koerden in Noord-Irak. Op 25 maart 1975 werd hij gearresteerd door het regime van Saddam Hoessein en werd hij beschuldig van spionage voor Israël, wapenbezit en het bezit van geheime documenten. Hiervoor werd hij schuldig bevonden door een revolutionair tribunaal. Op 3 november werd bericht dat Aronson was opgehangen maar dit bleek onjuist. In maart 1976 werd bekend dat hij op 15 december geëxecuteerd was. Hij werd op 21 mei 1976 op de joodse begraafplaats in Muiderberg begraven. 



</doc>
<doc id="2115231" url="https://nl.wikipedia.org/wiki?curid=2115231" title="Adenosine">
Adenosine

Adenosine is een ribonucleoside die is opgebouwd uit adenine en ribose (een pentose). Het maakt deel uit van het monomeer adenosinemonofosfaat, waaruit DNA en RNA zijn opgebouwd. De binding tussen adenine en ribose wordt een β-N-glycosidische binding genoemd.

Wanneer adenine vastzit aan deoxyribose in plaats van ribose, wordt het geheel deoxyadenosine genoemd.

Adenosine is een belangrijke bio-organische verbinding. Het maakt deel uit van de energierijke molecule adenosinetrifosfaat (ATP), adenosinedifosfaat (ADP), adenosinemonofosfaat (AMP) en van talrijke co-enzymen, zoals acetyl-CoA, NADPH en NADH. Adenosine speelt bijgevolg een belangrijke rol in verschillende biochemische processen, zoals energietransfer en signaaltransductie.

Adenosine kan worden afgebroken door het enzym adenosinedeaminase, dat zich onder meer in rode bloedcellen en in bloedvatcellen bevindt. Dipyridamol inhibibeert deze afbraak en zorgt ervoor dat adenosine zich in het bloed kan opstapelen. Dit kan leiden tot coronaire vasodilatatie.



</doc>
<doc id="2115270" url="https://nl.wikipedia.org/wiki?curid=2115270" title="Desoxyadenosine">
Desoxyadenosine

Desoxyadenosine is een desoxyribonucleoside die is opgebouwd uit adenine en desoxyribose (een pentose). Het is een derivaat van het ribonucleoside adenosine.



</doc>
<doc id="2115848" url="https://nl.wikipedia.org/wiki?curid=2115848" title="Snel Interventie Team">
Snel Interventie Team

Het Snel Interventie Team - of kortweg SIT - is een snel inzetbaar middel van Rode Kruis-Vlaanderen. Het is een initiatief van de FOD Volksgezondheid dat werd gedelegeerd naar het Rode Kruis.
Het SIT kadert binnen de SIM (Snelle Interventie Middelen) die werden ontworpen bij het nieuwe MIP (Medisch Interventieplan) van 2010. Elk SIT-team bestaat uit een SIT-LOG en een SIT-MED.

SIT-LOG maakt gebruik van een voertuig dat ontworpen is om een grote hoeveelheid logistiek materiaal te vervoeren. Dit team zal met minstens drie hulpverleners ter plaatse komen. Zij brengen grote hoeveelheden draagberries met zich mee, zuurstof, opblaasbare tenten, verlichting, elektriciteit en signalisatie.

Dit team heeft een ander voertuig, voorzien van gespecialiseerd medisch materiaal en meer zitplaatsen. Het bestaat namelijk niet uit drie, maar uit zes medewerkers. Zij brengen grote hoeveelheden medicatie, infuusvloeistof, EHBO-materiaal, reanimatiemateriaal, Burnshields en een kleine opblaastent met zich mee.

Het SIT-team wordt ook ingezet ten behoeve van de MUG bij een grote ramp of ongeval.

De hulpverleners zijn vrijwilligers die buiten de 'gewone' opleidingen van de Hulpdienst van Rode Kruis-Vlaanderen extra geschoold zijn in Rampenbestrijding en SIT-ontplooiing. 

De SIT's worden ingezet in opdracht van het Hulpcentrum 100/112 (afgekort HC-100/112). Bij afkondiging van een MIP zal het HC-100/112 dispatching 105 van Rode Kruis-Vlaanderen op de hoogte brengen. Deze laatste zal afhankelijk van het getroffen gebied de nodige teams via een automatische alarmering oproepen. Er wordt gesteld dat na de afkondiging van het MIP een SIT-team binnen de 45 minuten ter plaatse kan zijn. Hierbij rekent men dat het team binnen de 30 minuten kan vertrekken. Dit zijn limietwaarden. In het verleden is al meermaals bewezen dat de teams binnen de 30 minuten ter plaatse zijn om de reguliere diensten meteen bij te springen.

De hulpverleners van het SIT zijn te herkennen aan hun oranje/bordeaux fluorescerend werkpak van Rode Kruis-Vlaanderen. Op hun buitenvest is een rugstrip aangebracht met de vermelding SIT.
Wetende dat de reeds aanwezige MUG-teams en ambulances hun mogelijkheden ook uitgebreid kunnen aanwenden, kan 1 SIT (bestaande uit SIT-MED & SIT-LOG) autonoom een goede 10 zwaargewonde slachtoffers aan. Om een idee te schetsen: de Provincie Antwerpen is uitgerust met 5 SIT-standplaatsen (samen dus: 5 voertuigen SIT-MED & 5 voertuigen SIT-LOG). Bij deze telling wordt geen rekening gehouden met de ziekenwagens van het Rode Kruis die het HC-100/112 bijstaan in het afvoeren van de slachtoffers. Voor de provincie Limburg gaat dit om 5 SIT-kernen strategisch verdeeld over de provincie (noord, oost, zuid, west en midden). In deze kernen staat telkens 1 voertuig gestationeerd (In totaal dus 5 voertuigen: 3 SIT-MED & 2 SIT-LOG). Bij alarmering worden steeds de dichtstbijzijnde SIT-MED alsook de dichtstbijzijnde SIT-LOG gealarmeerd, en de andere kernen in vooralarm geplaatst.

Wanneer het Hulpcentrum 100/112 een Medisch Interventie Plan afkondigt, alarmeren zij naast de reguliere middelen ook dispatching 105 van Rode Kruis-Vlaanderen. De dispatcher zal, na het ingeven van het gebied en de aard van het incident, een vooraf bepaalde lijst personen en middelen automatisch alarmeren. Standaard is dit:

"(VRV-punt = Vooruitgeschoven Rendez-Vous punt. Dit zijn tientallen vast gelegde verzamelpunten die strategisch gelegen zijn over heel de provincie. Het alarmeringsprogramma bepaalt op basis van de locatie van het incident welk VRV-punt zal worden doorgegeven via de pagers naar de hulpverleners.)"

Het is mogelijk dat bij een MIP van kleinschalige aard de dispatcher geen alarm uitstuurt maar een vooralarm. Hierbij worden enkel de provincieleiding gealarmeerd en zal de verantwoordelijke van wacht ter plaatse gaan om te overleggen met de DIR-BW welke inzet van het Rode Kruis opportuun is. 

"(DIR-CPOPS = Directeur Commandopost operaties. Deze persoon is meestal een officier van de Brandweer en heeft de algemene leiding van de hulpverlening bij een ramp)"

De opdracht van de SIM-teams bestaat erin de reguliere hulpdiensten bij te staan in hun werking. Dit zowel in professioneel medisch hulpverlenen, maar ook zeker in logistieke ondersteuning. Zo zullen zij vaak de VMP uitbouwen en de nodige structurele functies waarnemen. 

Het gebeurt soms ook dat de SIM-teams de politie bijstaat in het runnen van opvangcentra of het evacueren van bewoners. 




</doc>
<doc id="2116401" url="https://nl.wikipedia.org/wiki?curid=2116401" title="Glucosering">
Glucosering

Glucosering, afkomstig van het Engelse woord "glucoside", is een omschrijving van het ophopen van glucose in het lichaam. Dit komt vaak voor bij diabetici en dan met name vaak in de voeten. Het effect van glucosering is dat de doorbloeding van het betreffende gebied stagneert waardoor de huid uitdroogt en kan gaan barsten wat leidt tot bloedingen die lastig te genezen zijn. Goede zilvercrèmes bieden een mogelijke oplossing bij een gebarsten huid. Zilver staat bekend vanwege de extreem sterke antibacteriële werking welke zelfs beter kan zijn dan antibiotica. Middels een goede dagelijkse verzorging van met name de voeten kan glucosering echter voorkomen worden.


</doc>
<doc id="2117512" url="https://nl.wikipedia.org/wiki?curid=2117512" title="Kwaadaardigheid">
Kwaadaardigheid

Kwaadaardigheid of slechtheid is de eigenschap van ware ethische onwaardigheid. Kwaadaardigheid kan vooral gezien worden als religieus en filosofisch aspect. Of een individu de eigenschap feitelijk bezit is niet wetenschappelijk vast te stellen. Zelfs niet als het individu zelf aangeeft dat het slecht is.

Kwaadaardigheid wordt ook gebruikt voor een maligne kanker of carcinoom.


</doc>
<doc id="2117593" url="https://nl.wikipedia.org/wiki?curid=2117593" title="1,3-dimethyl-2-imidazolidinon">
1,3-dimethyl-2-imidazolidinon

1,3-dimethyl-2-imidazolidinon (vaak afgekort tot DMI) is een organische verbinding met als brutoformule CHNO. De stof komt voor als een kleurloze heldere vloeistof, die goed oplosbaar is in water. De verbinding is zowel thermisch als chemisch zeer stabiel. 1,3-dimethyl-2-imidazolidinon is hygroscopisch. De structuur en eigenschappen zijn analoog aan die van het oplosmiddel DMPU.

1,3-dimethyl-2-imidazolidinon wordt hoofdzakelijk gebruikt als polair aprotisch oplosmiddel met een hoog kookpunt. Dit is interessant voor bepaalde toepassingen in de organische synthese, waaronder bij de S2-reactie. Het is in staat om zowel organische als anorganische verbindingen op te lossen. Daarom wordt het ook in de praktijk veel toegepast, onder meer in detergenten, kleurstoffen, elektronische materialen en bij de synthese van polymeren.

De verbinding kan worden opgenomen via de huid. In contact met de huid, de ogen en de luchtwegen ontstaat irritatie. Bij langdurig of herhaald contact kunnen lichte brandwonden ontstaan door het corrosieve karakter van de stof.




</doc>
<doc id="2117603" url="https://nl.wikipedia.org/wiki?curid=2117603" title="DMPU">
DMPU

DMPU of 1,3-dimethyl-3,4,5,6-tetrahydro-2(1"H")-pyrimidinon is een organische verbinding met als brutoformule CHNO. De stof komt voor als een kleurloze heldere hygroscopische vloeistof, die mengbaar is met water. De structuur en eigenschappen zijn analoog aan die van het oplosmiddel 1,3-dimethyl-2-imidazolidinon.

DMPU wordt gebruikt als polair aprotisch oplosmiddel met een hoog kookpunt. Dit is interessant voor bepaalde toepassingen in de organische synthese. Het is in staat om zowel organische als anorganische verbindingen op te lossen. DMPU kan gebruikt worden als vervanging van het veel toxischer hexamethylfosfortriamide.




</doc>
<doc id="2118537" url="https://nl.wikipedia.org/wiki?curid=2118537" title="Hatena arenicola">
Hatena arenicola

Hatena arenicola is een eencellig organisme, beschreven in 2006. "Hatena" is een flagellaat behorend tot de Katablepharida. De naam komt uit een Japanse interjectie die ruwweg 'enigma', of 'wat apart!' betekent.

De cel vertoont een duidelijke onder- en bovenzijde en voor- en achterkant. De cellen bevatten een endosymbiont uit het geslacht "Nephroselmis" (behorend tot de groenwieren, Chlorophyta) en leeft foto-autotroof, als een plant. De endosymbiont bevat een vergrote chloroplast, maar de overige organellen zijn voor een deel of geheel verdwenen. De oogvlek is echter niet verdwenen, maar bevindt zich bij de top van de gastheercel.

In tegenstelling tot een volledig geïntegreerd organel deelt de "Nephroselmis"-alg zich niet tegelijk met de gastheercel. Bij de celdeling gaat de symbiont naar de rechter dochtercel, en de linker dochtercel leeft dan heterotroof, als een dier. Bij cellen zonder endosymbiont is nog nooit celdeling waargenomen. "Hatena" kan verschillende "Nephroselmis" soorten accepteren als endosymbiont. Als de heterotrofe "Hatena" nu een alg opneemt, treden er morfologische veranderingen op, zowel bij de gastheer als bij de alg. De gastheer verliest deze de mond, en op deze plaats komt dan de oogvlek van de endosymbiont. Bij de alg wordt de chloroplast ongeveer 10 maal zo groot. De alg verlies zijn flagellen, het cytoskelet en het endomembraansysteem; de mitochondria en het Golgi-apparaat zijn gereduceerd.

Deze levenswijze ondersteunt de endosymbiontentheorie, omdat dit een beginfase van het ontstaan van (weliswaar secundaire) endosymbiose vertegenwoordigt. Als criterium voor onderscheid tussen endosymbiont en organel kan men de opname van proteïnen bij organellen nemen. 


</doc>
<doc id="2118967" url="https://nl.wikipedia.org/wiki?curid=2118967" title="Expressed emotion">
Expressed emotion

De term expressed emotion verwijst naar de houding van familieleden en andere naasten ten opzichte van een psychiatrisch patiënt. Het begrip werd beschreven in het kader van onderzoekingen naar het voorkomen van herhaalde psychoses. Expressed emotion staat voor de mate waarin kritiek, vijandigheid of emotionele overbetrokkenheid wordt geuit naar een persoon. Het blijkt psychiatrische problemen in stand te houden of nieuwe psychotische episodes te kunnen uitlokken. De term zou vertaald kunnen worden als "geuit gevoel," is het Engelse begrip een haast universele standaardterm geworden, die ook in het Nederlands veelvuldig wordt gebruikt. Vaak wordt zelfs de afkorting 'EE' gehanteerd.

De intensiteit van de verbale en/of non-verbale uiting van de attitudes "kritiek", "vijandigheid" en "overbetrokkenheid" vormt de basis van wat met het begrip expressed emotion wordt bedoeld. Men onderscheidt gradaties van lage tot hoge expressed emotion, afhankelijk van de mate waarin de betrokkene uit de naaste omgeving van de patiënt hoog scoort op één of meerdere van de genoemde componenten:

De factor kritiek verwijst naar het aantal kritische opmerkingen die betrokkene maakt over de patiënt. Hierbij wordt rekening gehouden met zowel de inhoud van de opmerkingen als met de toon waarop ze geuit worden. Een opmerking geldt als kritiek wanneer die een duidelijke afkeuring inhoudt van specifiek gedrag van de patiënt. 

Vijandigheid is de uitdrukking van een veralgemeende negatieve houding tegenover de patiënt zelf, eerder dan tegenover specifiek gedrag.

Emotionele overbetrokkenheid bestaat uit ofwel overdreven emotionele reacties op de ziekte van de patiënt ofwel sterk overbeschermend gedrag.

Naast deze drie componenten zijn er in dit verband nog twee aanvullende uitingsvormen van emoties te onderscheiden, maar onderzoek toonde aan dat die minder belangrijk zijn:

Warmte verwijst vooral naar de toon van de stem. Anders dan bij kritiek is de toon van de stem in dit geval positief. Positieve opmerkingen zijn duidelijk waarderende opmerkingen over de patiënt. 

De eerste publicatie over het belang van expressed emotions en onderzoek ernaar verscheen in 1958. De groep rond G.W. Brown was de eerste die een samenhang ontdekte tussen de omgeving waarin patiënten met schizofrenie terechtkwamen na ontslag uit een ziekenhuis en de kans op het behouden van een stabiele situatie of terugval (herval). Ze ontwikkelde ook het belangrijkste meetinstrument voor EE en de verschillende componenten ervan: het "Camberwell Family Interview".

Een belangrijke doorbraak met betrekking tot het begrip expressed emotion kwam er pas in 1976, toen Christine Vaughn en Julian Leff een aantal artikels publiceerden met EE als het centrale thema. Hierna werd EE meer en meer een standaardbegrip. Er volgde wereldwijd veel onderzoek.

Er werden verschillende instrumenten ontwikkeld om EE te meten. Het bekendste is het Camberwell Family Interview, een semi-gestructureerd vraaggesprek dat als standaardmaat voor EE geldt. In dit gesprek wordt nagegaan hoe de betrokkenen denken over hun zieke familielid. Daarbij wordt zowel gelet op wat ze zeggen als op de emotionele toon waarop ze zich uitspreken. Van dit interview bestaan intussen een aantal variaties, waarvan de afnameduur schommelt tussen 45 minuten en meer dan 2 uur. Om efficiënter onderzoek te kunnen doen werd gezocht naar kortere instrumenten. Het bekendste voorbeeld daarvan is de "Five Minute Speech Sample," maar er zijn er nog andere.

Heel wat onderzoek toont aan dat er een duidelijk verband is tussen terugval bij schizofrenie en de mate van expressed emotion vanuit de omgeving die sterk op de de patiënt betrokken is. Patiënten die in contact komen met naasten met hoge EE hebben veel meer kans om terug te vallen (hervallen) gedurende de periode na een psychose. Meestal werden patiënten 9 maanden tot een jaar gevolgd. Meerdere onderzoeken vonden zelfs een hogere kans op heropname in een psychiatrisch ziekenhuis tot 7 jaar of meer na ontslag. De terugvalpercentages (hervalpercentages) kunnen fors verschillen. Bij hoge-EE-situaties zijn na 9 maanden terugvalpercentages gevonden van boven de 50%, terwijl die bij lage-EE-situaties soms onder de 20% liggen. Vooral de componenten kritiek en emotionele overbetrokkenheid zijn daarbij van grote invloed. De invloed van expressed emotion op terugval na psychose wordt teruggevonden in verschillende culturen, hoewel de componenten die daarbij van belang zijn kunnen verschillen. Vooral kritiek lijkt een vrij universele uitlokkende factor te zijn. Anderzijds kunnen de componenten warmte en positieve opmerkingen soms beschermende factoren zijn.

Het uiten van sterke emotionele betrokkenheid is geen abnormaal gedrag. Het is veeleer een normale reactie uit bezorgdheid over de zieke. Daarom komt een hoge EE in families en andere situaties ook betrekkelijk veel voor. Voor een kwetsbaar persoon is het echter een voordeel als er anders wordt gereageerd.
Omdat expressed emotion normaal gedrag is, kan verondersteld worden dat ook hulpverleners soortgelijke reacties vertonen tegenover patiënten. Verschillende studies bevestigen dit. Omdat een hoge EE een negatieve invloed heeft op het functioneren van patiënten, is het belangrijk dat hulpverleners zich hiervan bewust zijn zodat zij hun houding kunnen bijstellen.

Een hoge expressed emotion kan nooit de oorzaak zijn van een ziekte. Iemand die er geen aanleg voor heeft zal ook na jarenlange blootstelling aan een hoge-EE niet psychotisch worden. Voor een persoon met eerdere ervaringen is het echter een niet te onderschatten uitlokkende factor voor terugval. In kwetsbaarheid-stress-modellen van schizofrenie wordt EE als een stressbron beschouwd.

Door onderzoek werd niet alleen na gegaan of er een verband was tussen expressed emotion en terugval bij psychose: er werd ook gekeken naar mogelijkheden een hoge EE te beïnvloeden, met het oogmerk ze te verlagen. Vervolgens werd nagegaan of dit ook de kans op terugval verminderde. Het bleek dat expressed emotion uit de omgeving van de patiënt op twee manieren verlaagd kan worden:
Beide manieren kunnen werken. Het verlagen van expressed emotion betekent dat verwanten leren neutraler en minder emotioneel geladen te reageren op de patiënt. Enkele onderzoeken vonden dat via uitgebreide psycho-educatie aan families het EE-niveau kon verlaagd worden en dat dit terugval verminderde of uitstelde. Omdat het om diepgewortelde reactiepatronen gaat is een korte training onvoldoende.

Expressed emotion is bekend geworden als factor die de kans op terugval vergroot bij schizofrenie. Intussen is duidelijk geworden dat hoge EE ook terugval bij andere problemen kan uitlokken. Dat geldt voor depressie, manie, eetstoornissen, verslaving en zelfverwonding bij adolescenten. Bij borderline-persoonlijkheidsstoornissen werd geen verhoogde terugval gevonden.
Hoge expressed emotion blijkt dus een stress-factor te zijn die invloed heeft bij uiteenlopende problemen.


</doc>
<doc id="2119135" url="https://nl.wikipedia.org/wiki?curid=2119135" title="Flevoziekenhuis">
Flevoziekenhuis

Het Flevoziekenhuis is een ziekenhuis in de Nederlandse stad Almere. Het is het grootste ziekenhuis in de provincie Flevoland. 

Het Flevoziekenhuis biedt primaire zorg aan inwoners van Almere en secundair specialistische faciliteiten aan inwoners uit de rest van Flevoland. Het ziekenhuis is opgericht in 1991 en is de erfgenaam van het toen opgeheven Burgerziekenhuis in Amsterdam. Een groot deel van het personeel verhuisde mee naar de nieuwe stad in de polder. 
Het Flevoziekenhuis heeft een samenwerking met het Academisch Medisch Centrum (AMC) in Amsterdam, wat inhoudt dat patiënten die niet in het Flevoziekenhuis geholpen kunnen worden, een doorverwijzing krijgen naar het AMC en dat bv. sommige operaties van AMC-patiënten worden uitgevoerd in het Flevoziekenhuis.



</doc>
<doc id="2119616" url="https://nl.wikipedia.org/wiki?curid=2119616" title="Mastoïdectomie">
Mastoïdectomie

Een mastoïdectomie is een operatie aan de processus mastoides, dit is het tepelvormig uitsteeksel achter de oorschelp. De processus mastoides is onderdeel van het slaapbeen, dit is het bot aan de zijkant van de schedel, en bestaat uit talrijke, met lucht gevulde holten die onderling zijn verbonden via benige kanalen. De met lucht gevulde holten staan via een buisvormige doorgang, het antrum tympanicum genoemd, in verbinding met de middenoorholte. Hierdoor kunnen infecties van het middenoor zich verspreiden naar de processus mastoides. Een infectie van de processus mastoides heet een mastoïditis. In geval van een mastoïdectomie worden de geïnfecteerde luchtcellen met het botweefsel eromheen uit de processus mastoides verwijderd.


</doc>
<doc id="2119618" url="https://nl.wikipedia.org/wiki?curid=2119618" title="Mastoïditis">
Mastoïditis

Mastoïditis is een bacteriële infectie van de processus mastoides (het uitstekend bot achter het oor) en wordt gekenmerkt door ernstige infectie van het botweefsel. 

Er zijn drie vormen van mastoïditis. Dit zijn: 



</doc>
<doc id="2120323" url="https://nl.wikipedia.org/wiki?curid=2120323" title="Hubert Colson">
Hubert Colson

Hubert Colson, geboren te Luik is een Belgische schrijver, banketbakker en psychoanalist.

Colsons moeder was lerares en zijn vader banketbakker. Hij volgde een duale opleiding en werd professor in de moraalfilosofie en het Frans. Op hetzelfde moment werd hij eveneens bakker.

Hij volgde een opleiding psychotherapie psychoanalyse bij La Salpêtrière in Parijs.




</doc>
<doc id="2120569" url="https://nl.wikipedia.org/wiki?curid=2120569" title="Oesofagoscopie">
Oesofagoscopie

Een oesofagoscopie is een geneeskundig onderzoek waarbij het slijmvlies en de beweging (peristaltiek) van de slokdarm (oesofagus) wordt onderzocht.

Voorbeelden van indicaties zijn:

Minimaal zes uren voor het onderzoek mag de patiënt niets eten of drinken. Op de dag van het onderzoek moet de patiënt zich melden bij de afdeling endoscopie daar zal de patiënt ontvangen worden door een endoscopieverpleegkundige. Deze verpleegkundige zal een keelspray toedienen of wanneer hier om gevraagd wordt. De vloeistof die in de spray zit zal de tastzintuigen van de keel- en mondholte verdoven, waardoor het braakreflex onderdrukt wordt. Dit betekent niet dat de patiënt ook daadwerkelijk geen braakneigingen zal krijgen. Aandoeningen zoals diabetes, long- en hartaandoeningen zijn een contra-indicatie voor het gebruik van een keelspray. In bijzondere omstandigheden kan de patiënt intraveneus midazolam (Dormicum) toegediend krijgen. Dit is een zeer sterk rustgevend middel, waardoor de patiënt amper wat merkt van het onderzoek. Het nadeel hiervan is dat het de eventuele complicaties van de Gastroscopie vergroot. Ten slotte zal gevraagd worden aan de patiënt om op de onderzoekstafel plaats te nemen, waarna een ring tussen de kaken gezet wordt om de tanden van de patiënt en de endoscoop te beschermen.

Het onderzoek wordt uitgevoerd door een MDL-arts of internist. Deze brengt de endoscoop in de mondholte van de patiënt, waarna de arts vraagt om slikbewegingen te maken. Dit kan een vervelend en opgeblazen gevoel geven. Indien nodig worden biopten van het slijmvlies genomen om op eventuele infecties te onderzoeken. Tijdens het onderzoek kan ook een kriebelend gevoel ontstaan in de keel wanneer de endoscoop hierlangs geschoven wordt. Dit kan het braakreflex uitlokken. Ten slotte kan het verwijderen van de endoscoop een onaangenaam gevoel zijn, omdat de slokdarm zich namelijk samentrekt en er een beetje maagzuur meekomt. De uitvoering duurt circa 2 à 5 minuten afhankelijk van de gespannenheid van de patiënt. Patiënten die zich ontspannen tijdens het onderzoeken zijn soms al binnen twee minuten klaar.

Wanneer het onderzoek ten einde is, zal de arts een kort verslagje schrijven met de resultaten. Meestal zal de arts het kort doornemen wat hij/zij gezien heeft. Indien het onderzoek poliklinisch gehouden is, zal de patiënt de volledige uitslag met de huisarts moeten bespreken. Indien er biopten zijn afgenomen, zal de huisarts hiervan ook de uitslag vertellen en eventueel hierop de behandeling aanpassen. Na het onderzoek kan de patiënt gewoon weer eten en drinken tenzij gebruik is gemaakt van de keelspray. Dan mag men circa een half tot twee uur na het onderzoek niet eten of drinken. De tijd die hiervoor geldt verschilt per intstelling.

Tientallen jaren geleden bestonden er geen endoscopen en werd dit onderzoek hierdoor uitgevoerd met een soort holle stalen pijp. De patiënt werd hierbij soms onder algehele anesthesie gebracht, waarna het hoofd naar achteren gebogen werd en de pijp in een rechte lijn naar binnen geschoven werd. De toepassing worden meestal alleen nog bij een operatie van de kno-arts gebruikt.


</doc>
<doc id="2120737" url="https://nl.wikipedia.org/wiki?curid=2120737" title="Pyruvaatkinase">
Pyruvaatkinase

Pyruvaatkinase is een enzym dat aanwezig is in de rode bloedcellen.

De rode bloedcellen zijn voor hun energievoorziening afhankelijk van de afbraak van glucose. Pyruvaatkinase speelt naast het enzym glucose-6-fosfaatdehydrogenase een belangrijke rol bij de afbraak van glucose, de zogeheten glycolyse. Deze glycolyse vormt de basis voor de energievoorziening van de rode bloedcel. Als door een tekort aan pyruvaatkinase de energiestofwisseling verstoord raakt, dan zal dat leiden tot een versnelde afbraak van de rode bloedcellen (hemolyse). De verkorte levensduur van rode bloedcellen kan leiden tot een chronische bloedarmoede.

Een tekort aan pyruvaatkinase is een erfelijke aandoening. Als een kind van zowel zijn vader als moeder een afwijkend pyruvaatkinase-gen erft, dan ontstaat een chronische bloedarmoede. De afwijking komt in Noord-Europa voor bij ongeveer 5 per 100.000 geboorten. De bloedarmoede kan variëren van mild tot (zeer) ernstig.

Bij een pyruvaatkinase activiteit minder dan 20% van normaal is er sprake van een erfelijke pyruvaatkinasedeficiëntie. Deze personen vertonen allerlei tekenen van hemolyse.
Indien maar van één van de ouders een afwijkend pyruvaatkinase-gen is geërfd dan wordt een pyruvaatkinase activiteit van ongeveer 50% van normaal gezien. Deze personen hebben niet of nauwelijks last van hemolyse.

Jonge rode bloedcellen hebben een hogere pyruvaatkinase-activiteit dan rijpe rode bloedcellen. Witte bloedcellen hebben aanzienlijk meer pyruvaatkinase-activiteit dan rode bloedcellen.



</doc>
<doc id="2121214" url="https://nl.wikipedia.org/wiki?curid=2121214" title="Intracardiale injectie">
Intracardiale injectie

Een intracardiale injectie is een injectie die rechtstreeks in het myocard of een ventrikel gespoten wordt. Deze vorm van injecteren komt alleen in noodsituaties voor, waarbij geen andere mogelijkheid tot injecteren is zoals intraveneus. Een intracardiale injectie wordt voornamelijk toegepast bij een hartstilstand.

Het toedienen van een intracardiale injectie is vrij lastig, vanwege de grote kans op complicaties en vanwege de aanwezigheid van ribben. Voordat de injectie gegeven mag worden, moeten eerst de ribben gevoeld worden, zodat er tussen de ribben door geprikt kan worden. Vervolgens gaat de naald dwars door het pericard en epicard.

Het aanprikken van deze twee hartlagen gaat niet zonder risico's. Er kan hierdoor een harttamponnade ontstaan, waardoor de kans op overleving kleiner is. Het geven van een intracardiale injectie mag bij mensen alleen uitgevoerd worden door bepaalde medisch specialisten en ambulanceverpleegkundigen en bij dieren door een dierenarts.


</doc>
<doc id="2121442" url="https://nl.wikipedia.org/wiki?curid=2121442" title="Stomaverzorging">
Stomaverzorging

Stomaverzorging is het zo hygiënisch mogelijk omgaan met een stoma zodat deze in optimale toestand blijft of komt, en ontstekingen en huidaandoeningen worden voorkomen. Een stoma wordt meestal door de stomapatiënt zelf verzorgd. Indien dat noodzakelijk is, wordt de stoma door een verpleegkundige, verzorgende of stomaverpleegkundige verzorgd.

Er worden in de geneeskunde drie soorten stoma's onderscheiden:

Om de uitscheidingsstoffen van het lichaam die uit de stoma komt op te vangen, zit er om elke stoma een opvangsysteem. Dit is een soort plastic zakje (meestal bruin van kleur), maar dat zakje kan op twee manieren aan het lichaam bevestigd zitten.

Aan het zakje van het eendelige systeem zit een speciale ronde plaklaag. In deze laag zit geen opening, hierdoor is het zakje als het ware gesloten. Daarom moet eerst met een speciale meetkaart de doorsnee van de stoma gemeten worden. Aan de hand hiervan wordt in de plaklaag met een speciaal schaartje (een schaartje dat aan het uiteinde gebogen is) een opening in plaklaag geknipt, zodat de stoma hierdoorheen past. Hierbij moet ermee rekening gehouden worden dat de opening qua doorsnede circa 1 mm groter is dan de stoma. Dit is noodzakelijk om te voorkomen dat de plaklaag de bloedtoevoer naar de stoma afknelt. In het ergste geval zou hierdoor necrose kunnen ontstaan.

Dit zakje heeft ook een plaklaag, maar die zit niet van tevoren aan de stomazak vast. Deze plaklaag wordt eerst op de huid bevestigd zonder het zakje eraan. In deze plaklaag zit een groot gat. Het gat in de plaklaag wordt opengehouden door een plastic ring. Aan het stomazakje zit ook een plastic ring. De ring van het stomazakje en de plaklaag passen precies op elkaar, waardoor het zakje er als het ware aan vastgeklikt wordt.

Er bestaan twee soorten stomazakjes voor colon-, ileo- en urostoma's:

Een tracheastoma bestaat uit drie gedeeltes: een "buitencanule", "binnencanule" en een "voerder". De twee laatste kunnen tijdens de verzorging losgemaakt en schoongemaakt worden. De buitencanule mag niet verwijderd worden. Deze houdt namelijk de tracheastoma open. Als deze verwijderd wordt, schiet de stoma dicht en kan de patiént niet meer ademhalen. Ervaren hulpverleners kunnen meestal het terug inbrengen van en buitencanule anders dient zo snel mogelijk professionele hulp ingeschakeld te worden.

Bij de verzorging van de stoma dient rekening gehouden te worden met een aantal punten:

Onderscheid moet gemaakt worden in 'tracheostoma' en een 'tracheotomie'. 
Bij een tracheostoma is operatief de anatomie in de hals ingrijpend veranderd ('totale laryngectomie') en is de luchtpijp eindstandig eindigend in de hals gehecht. Het betreft hier een irreversibel (tracheo-)stoma. De vorm van dit stoma is meestal niet afhankelijk van de aanwezigheid van een canule. Er kunnen wel andere redenen zijn om een canule in het tracheostoma te gebruiken. Een tracheostoma kan krimpen en daarom krijgen meeste mensen met een tracheostoma het advies om met voorgeschreven regelmaat een enkelwandige canule te dragen. Het dragen van een filter voor het tracheostoma wordt aangeraden. Filters zijn in alle vormen en maten te bestellen bij de farmaceutische industrie.
Bij een tracheotomie is de aanwezigheid van een canule van groot belang om de vorm en functie van de opening naar de luchtpijp in stand te houden. De canule in een tracheotomie is daarom ook altijd dubbelwandig samengesteld waarbij de binnencanule verwijderd kan worden voor schoonmaak en de buitencanule altijd op z'n plaats moet blijven zitten (tenzij de verzorgende of patiënt zelf toestemming en instructies heeft gekregen van de arts over het verwijderen en terugplaatsen ervan).Zeer regelmatig moet gecontroleerd worden of de fixatie van de buitencanule (met een bandje om de hals of middels hechtingen door de huid) absoluut zeker is. De binnencanule moet met een voorgeschreven regelmaat schoongemaakt worden om blokkering van de binnencanule met slijm te voorkomen. Regelmatig sprayen in de canule met fysiologisch zout 0,9% wordt geadviseerd als slijm, wat opgehoest moet worden, taai is en moeite kost om uit de canule te hoesten. Het dragen van een filter op de canule is raadzaam.

Tijdens de verzorging zijn de volgende observatiepunten van belang:


</doc>
<doc id="2121655" url="https://nl.wikipedia.org/wiki?curid=2121655" title="Tentakelkrans">
Tentakelkrans

De tentakelkrans of lofofoor is een karakteristiek voedingsorgaan, dat vooral voorkomt bij armpotigen, mosdiertjes, kelkwormen en hoefijzerwormen. Het orgaan heeft als functie plankton uit het water te filteren.

De tentakelkrans kan het makkelijkst worden omschreven als een ring van trilhaarachtige tentakels, die zich rondom de mond van het organisme bevinden. Andere vormen zijn echter ook mogelijk, zoals in de vorm van een hoefijzer. Bij Phoronida is de tentakelkrans duidelijk zichtbaar, maar bij armpotigen kan men de tentakelkrans alleen zien als ze hun schelp openen. De tentakels van de tentakelkrans zijn hol.

Organismen met een tentakelkrans werden volgens oorspronkelijke fylogenie ingedeeld bij de nieuwmondigen. Tegenwoordig worden ze ingedeeld bij een nieuwe stam genaamd Lophotrochozoa. 

De uitgestorven hederellid, Microconchida, Cornulitida en Tentakulieten waren mogelijk ook organismen met een tentakelkrans.


</doc>
<doc id="2121857" url="https://nl.wikipedia.org/wiki?curid=2121857" title="Roelof van Wering">
Roelof van Wering

Roelof van Wering (Groningen, 3 januari 1873 - Oude Pekela, 4 november 1918) was een Nederlandse arts en burgemeester.

Van Wering was een zoon van de amanuensis anatomie Roelof van Wering en Christina Folkers. Hij was eerst gehuwd met Geertje van Laar, dochter van de scheepskapitein Jan van Laar en Trijntje Smith uit Groningen en daarna met Janna Krul, dochter van de sigarenfabrikant Pieter Krul en Jantje Wildervanck eveneens uit Groningen. Hij studeerde in Groningen vanaf 1892 geneeskunde aan de Rijksuniversiteit Groningen (RUG). In augustus 1915 werd hij, in plaats van de in juni van dat jaar overleden apotheker Johannes van Dam, leraar normaallessen in Oude Pekela. Van Wering was al enige tijd aangesteld als tijdelijke arts in Oude Pekela en was daar van maart 1900, als opvolger van dr. A.P. de Groot, tot 1917 werkzaam als huisarts. Hij was sinds 1909 lid van de gemeenteraad. In 1917 werd hij aangezocht voor de vacante positie van burgemeester, welke functie hij tot 1918 uitoefende.
Niet alleen in deze gemeente, maar ook daarbuiten in de hele provincie, was Van Wering bekend. Als oprichter en secretaris van de "Provinciale Groninger Vereniging Het Groene Kruis" was zijn naam onafscheidelijk verbonden aan deze instelling.
Op 18 december 1901 werd op zijn initiatief te Oude Pekela een afdeling van het Groene Kruis opgericht. Als lid van de gezondheidscommissie van Winschoten werden zijn adviezen gewaardeerd. Hij overleed aan de Spaanse griep, gedurende de grieppandemie die gedurende 1918-1919 heerste. Hij werd begraven in het familiegraf op de Noorderbegraafplaats in Groningen. Zijn dochter was de klaveciniste Janny van Wering.

In 1919 werd te Oude Pekela een straat naar hem genoemd.



</doc>
<doc id="2122079" url="https://nl.wikipedia.org/wiki?curid=2122079" title="Charles Dotter">
Charles Dotter

Charles Theodore Dotter (Boston, 14 juni 1920 – Oregon, 15 februari 1985) was een Amerikaans vasculair radioloog die algemeen bekendstaat als degene die de interventieradiologie heeft ontwikkeld. Dotter beschreef deze techniek in 1964, samen met zijn assistent Melvin P. Judkins.

Daarnaast ontwikkelde hij een techniek voor leverbiopsie door de vena jugularis, eerst bij dieren en in 1973 bij de mens.
Een ingreep waarbij een vernauwd bloedvat via de binnenzijde van het vat wordt verwijd (angioplastiek), staat in Nederland bekend als "dotteren".




</doc>
<doc id="2122744" url="https://nl.wikipedia.org/wiki?curid=2122744" title="Interstitiële longziekten">
Interstitiële longziekten

Een grote groep longziekten wordt gekenmerkt als interstitieel, infiltratief of restrictief. Ze worden gekarakteriseerd door ontstekingsinfiltraten in de interstitiële ruimte en hebben vergelijkbare klinische en radiologische presentaties. De verschillende ziekten die onder deze noemer vallen zijn acuut of chronisch, van onbekende of bekende etiologie en variëren van minimaal symptomatisch tot ernstig invaliderend en letale interstitiële longfibrose. Deze longziekten worden interstitiële longziekten genoemd en vallen onder de diffuse parenchymatische longziekten. Vaak is echter niet alleen het interstitium aangedaan maar ook gedeelten van het parenchym.







</doc>
<doc id="2122776" url="https://nl.wikipedia.org/wiki?curid=2122776" title="Endotheeldystrofie van Fuchs">
Endotheeldystrofie van Fuchs

Endotheeldystrofie van Fuchs is een langzaam vorderende hoornvliesziekte, die meestal beide ogen treft. De ziekte komt iets meer voor bij vrouwen dan bij mannen. Hoewel artsen vaak al de eerste tekenen van endotheeldystrofie van Fuchs kunnen zien in mensen van boven de dertig, tast de ziekte zelden het zicht aan voordat de patiënten ruim boven de vijftig zijn. Synoniemen zijn: "syndroom van Fuchs-Kraupa", "tweede syndroom van Fuchs", "syndroom van Kraupa". De ziekte is vernoemd naar de Oostenrijkse oogarts Ernst Fuchs (1851-1930), die ook bekend is van de "vlek van Fuchs", het "coloboma van Fuchs", het "eerste syndroom van Fuchs" en "heterochrome iridocyclitis van Fuchs" (FHI; "derde syndroom van Fuchs").


</doc>
<doc id="2123087" url="https://nl.wikipedia.org/wiki?curid=2123087" title="Influenzavirus A">
Influenzavirus A

Influenza A is een griepstam die voorkomt bij vogels en enkele soorten zoogdieren. Het is een genus binnen de Orthomyxoviridae.

Influenza A virussen zijn antisense enkelstrengs-RNA-virussen ((-)ssRNA).
Subtypes worden met een H en N getal benoemd, H van het type hemagglutinine en N van het type neuraminidase antigeen.

Onderstaande tijdbalk geeft een indruk van de verschillende pandemieën die het influenza A virus heeft veroorzaakt.


</doc>
<doc id="2123796" url="https://nl.wikipedia.org/wiki?curid=2123796" title="Ernstige spraak- en taalmoeilijkheden">
Ernstige spraak- en taalmoeilijkheden

Ernstige spraak- en taalmoeilijkheden of ESM (Engels: "Specific Language Impairment", SLI) is een stoornis waarbij kinderen veel meer moeite dan normaal hebben om hun moedertaal te ontwikkelen. ESM komt voor bij circa vijf procent van de schoolgaande kinderen, en kinderen met deze stoornis vormen een van de grootste groepen binnen cluster 2 van het speciaal onderwijs (cluster 2 is voor dove en slechthorende kinderen, kinderen met ernstige spraakmoeilijkheden en kinderen met communicatieve problemen).

De moedertaal is het primaire instrument waarmee kinderen zich ontwikkelen en de wereld om zich heen leren verkennen, begrijpen en verwoorden. Dove en slechthorende kinderen en kinderen met ESM hebben hier moeite mee. Normaliter leert een kind zijn emoties te beschrijven, zoals: "Ik heb buikpijn. Ik vind Nijntje leuk. Ik vind Jantje gemeen. Ik ben bang. Ik ben blij." Echter bij kinderen met ESM komt het vaak voor dat ze deze emoties niet onder woorden kunnen brengen. Wel door mimiek, maar niet door spraak.

Kinderen reageren verschillend op de stoornis. Het ene kind heeft er niet zoveel moeite mee en wordt ook als een vrolijk kind gezien. Het andere kind is duidelijk gefrustreerd omdat het zich niet kan uiten. De iets oudere kinderen hebben moeite met hun ervaringen te verwoorden, of actief te luisteren en vragen te formuleren. Ook hebben zij meer tijd nodig om over dingen na te denken. Verder interpreteren zij wat anderen zeggen vaak verkeerd, doordat zij de intonatie niet begrijpen. De communicatie met leeftijdgenoten kan mede hierdoor frustrerend zijn.

De Commissie voor de Indicatiestelling beslist of een kind in aanmerking komt voor speciaal cluster 2-onderwijs en dus ook voor de bijbehorende financiering. Hiervoor wordt het kind op zijn of haar school getest door een logopedist en een orthopedagoog, die daarbij letten op het volgende:

Een indicatie is een bepaald aantal jaren geldig: daarna moet het kind opnieuw worden getest. Volgens "Bishop & Snowling" (2004) zullen circa 50% van de kinderen met ESM leesproblemen blijven ervaren en dyslexie ontwikkelen.



</doc>
<doc id="2124306" url="https://nl.wikipedia.org/wiki?curid=2124306" title="Leila Denmark">
Leila Denmark

Dr. Leila Alice Denmark (geboren Daughtry; Portal, Georgia, 1 februari 1898 – Athens, Georgia, 1 april 2012) was een Amerikaans kinderarts. Als medicus hielp ze onder andere het vaccin tegen kinkhoest te ontwikkelen.

Denmark was tot de leeftijd van 103 werkzaam en daarmee de oudste praktiserende kinderarts ter wereld ooit. Ze was van 24 januari 2012 tot haar overlijden enkele maanden later officieel de op twee na oudste vrouw en op drie na oudste mens ter wereld. Ze stierf uiteindelijk op de leeftijd van 114 jaar en twee maanden.

Denmark was het derde kind van in totaal 12 kinderen van Elerbee Daughtry en Alice Cornelia Hendricks. Ze studeerde aan het Tift College in Forsyth, waar ze een lerarenopleiding volgde. Ze verlegde echter haar interesse naar geneeskunde toen haar verloofde, John E. Denmark, door het United States Department of State naar Java werd gestuurd, en zij niet mee mocht. Denmark was de enige vrouw die in 1928 afstudeerde aan het Medical College of Georgia. Kort na het voltooien van haar opleiding trouwde ze met hem.

Na haar afstuderen accepteerde Denmark een functie in Atlanta. Met haar man verhuisde ze naar de wijk Virginia-Highland. Denmark was de eerste arts die kwam te werken bij het Henrietta Eggleston Hospital, een kinderziekenhuis dat deel uitmaakte van de Emory-universiteit. Daarnaast ontving ze ook patiënten in een kliniek bij haar thuis. Tevens besteedde ze veel tijd aan vrijwilligerswerk.

In de jaren 20 en 30 was Denmark een van de artsen die meewerkte aan de ontwikkeling van een vaccin tegen kinkhoest.

Denmark omschreef haar ervaringen als kinderarts in het boek "Every Child Should Have A Chance" uit 1971. Ze was een van de eerste artsen die wees op de gevaren van roken in de nabijheid van kinderen, en het gebruik van drugs, zoals alcohol en tabak, door zwangere vrouwen. Ze geloofde ook dat het drinken van koemelk schadelijk was, en dat zowel kinderen als volwassenen meer fruit zouden moeten eten in plaats van vruchtensappen te drinken.

Op 9 maart 2000 - ze was toen al 102 - werd ze geëerd door de Georgia General Assembly, het parlement van de deelstaat Georgia.

Denmark bleef nog tot haar 103e actief als kinderarts. Op zowel haar 100e als 103e verjaardag weigerde ze een stuk taart omdat er volgens haar te veel suiker in zit. Naar eigen zeggen zou ze toen al 70 jaar geen voedsel meer hebben genuttigd waar suiker in zat.

In 2002 schreef ze, als 104-jarige, samen met Madia Bowman een tweede boek getiteld "Dr. Denmark Said It!: Advice for Mothers from America's Most Experienced Pediatrician".

Tot haar 106e woonde Denmark in Alpharetta. Daarna ging ze bij haar dochter, Mary Hutcherson, inwonen in Athens. In 2008, even na haar 110e verjaardag, zou haar gezondheid volgens haar dochter sterk achteruit zijn gegaan, maar nadien weer zijn verbeterd.




</doc>
<doc id="2124575" url="https://nl.wikipedia.org/wiki?curid=2124575" title="Preventief Medisch Onderzoek">
Preventief Medisch Onderzoek

Een Preventief Medisch Onderzoek (PMO) kan meerdere doelen dienen:
Een medisch onderzoek dat bedrijfsmatig wordt aangeboden en uitgevoerd zonder dat er bij een cliënt sprake
is van een concrete gezondheidsklacht of van een indicatie voor een gezondheidsrisico of -probleem. Het
PMO heeft als doel dit risico of probleem vroegtijdig te onderkennen, te voorkomen of te behandelen of
om een cliënt overige handelingsopties aan te kunnen bieden’. PMO van werkenden betreft het vrijwillig
medisch onderzoek van werkenden, de bespreking met de werknemer van de uitslag, en het op basis hiervan
geven van adviezen en uitvoering van of verwijzing voor interventies. PMO kan leiden tot een terugkoppeling
op groepsniveau aan het bedrijf.

Onder dienstverlening wordt verstaan:

In artikel 18 van de Arbowet staat vermeld dat: De werkgever stelt de werknemers periodiek in de gelegenheid een PAGO te ondergaan (Periodiek ArbeidsGeneeskundig Onderzoek) dat erop is gericht de risico's die de arbeid voor de gezondheid van de werknemers met zich meebrengt zoveel mogelijk te voorkomen of te beperken. Bij de uitvoering van het PAGO moet de werkgever zich laten bijstaan door een geregistreerde Arbodienst (Arbowet artikel 13 en arbobesluit art 2.14 a) 

Verder zijn er voor bijzondere risico's of risico groepen aanvullende bepalingen opgenomen in Arbowet/-besluit: 


Aan het begin van de twintigste eeuw ontstond de eerste screening van fabrieksarbeiders, met name op tuberculose. Dit werd later overgenomen door consultatiebureau's waardoor een accentverschuiving plaatsvond. In de jaren 60 kwam, binnen de bedrijfsgezondheidszorg vooral aandacht voor onderzoek en screening van hartziekten. Dit was een voorloper van het latere periodiek bedrijfsgeneeskundig onderzoek (PAGO), gericht op groepsgerichte preventie en verbetering van arbeidsomstandigheden. 

In de arbowetgeving werd de verplichting tot uitvoer van het PAGO opgenomen. Ondanks de verplichting in de wetgeving krijgt slechts 10-20% van de Nederlandse beroepsbevolking een PAGO aangeboden en sinds 2000 was een enorme daling in populariteit zichtbaar. Veel bedrijven vonden het uitvoeren van een PAGO te kostbaar en medewerkers waren van mening dat het niet veel voorstelde. 
Stichting Arbouw heeft als een van de weinige het PAGO tot een succes weten te maken. Binnen de bouwsector zijn veel aanpassingen in de arbeidsomstandigheden voortgekomen uit jarenlang PAGO onderzoek. Deze aanpassingen hebben het aantal WAO'ers duidelijk doen afnemen en de gezondheidsschade vanuit werken in de bouw is door deze aanpassingen duidelijk verminderd. Er zijn maar weinig arbodiensten die het PAGO tot een succes hebben weten te brengen. Het PMO daarentegen is vooral opgekomen toen zorgverzekeringen zich op de ziekteverzuimmarkt begaven en het PMO zo goed als gratis konden aanbieden vanuit de premie zorgverzekering. Voor veel werkgevers een aardig voordeel en reden om de zorgverzekering hun collectiviteit aan te laten bieden binnen het bedrijf. Goedkoop preventief medisch onderzoek, dat meer in de lijn lag de huidige markt van de vitaliteitsgedachte en zo als een zogenaamde vervanging van het PAGO zijn weg kon vinden. 
Het uiteindelijk verlaten van het wettelijk verplichte PAGO zal een negatieve werking hebben op de verbeteringen van (toekomstige) arbeidsomstandigheden
er zal daarnaast minder inzicht zijn in het ontstaan van (mogelijke)beroepsziekte ook de preventie naar voorkomen hiervan zal hierdoor afnemen.

Het huidige PMO. is aan discussie onderhevig. Onduidelijke doelen, onvoldoende kwaliteit en daardoor onnodige kosten voor werkgever zijn argumenten die worden gegeven. Anderzijds gaan er geluiden op dat het wel degelijk een heel waardevol instrument kan zijn zowel voor organisaties en individuele medewerkers: voor actieve verzuimpreventie op basis van de RI&E en ter verbetering van motivatie, inzetbaarheid en productiviteit. Dat vraagt wel om een heroriëntatie op het huidige gebruik. Een goed uitgevoerd, op maat gemaakt PMO past in de huidige trend van langer doorwerken, zelforganisatie en participatie van medewerkers. Eigen verantwoordelijkheid voor en zelfregie bij het eigen werkvermogen zijn hierbij sleutelbegrippen (van baan- naar werkzekerheid). 

In de leidraad Preventief Medisch Onderzoek voor werkenden van de NVAB (2013) staan 3 kerndoelen beschreven:

Om de inhoud van een PMO goed te kunnen vaststellen is het nodig om vanuit de risico-inventarisatie en -evaluatie de restrisico's te weten. 

Er zijn verschillende aanbieders op de markt voor PMO, waaronder arbodiensten en andere organisaties.


</doc>
<doc id="2125210" url="https://nl.wikipedia.org/wiki?curid=2125210" title="3,4-ethyleendioxythiofeen">
3,4-ethyleendioxythiofeen

3,4-ethyleendioxythiofeen, afgekort als EDT of EDOT, is een organische verbinding met als brutoformule CHOS. In zuivere toestand is het een gele vloeistof met een onaangename geur.

Dit derivaat van thiofeen wordt gebruikt als monomeer voor elektrisch geleidende organische polymeren. Poly(3,4-ethyleendioxythiofeen) (PEDT) is een geleidend polymeer. Het wordt toegepast in geleidende of antistatische coatings op glas of polymeersubstraten die elektrische stroom niet of slecht geleiden (bijvoorbeeld films uit polyester, polycarbonaat, pet of polyamide), in organische lichtemitterende diodes (oleds) en zonnecellen, in organische transistors, als elektrodemateriaal voor oplaadbare batterijen, in condensatoren met vaste elektrolyt en op printplaten voor de elektronische industrie.

De elektrische geleidbaarheid van PEDT ligt tussen die van halfgeleiders en metalen en kan gaan tot ongeveer 600 siemens per meter. PEDT is transparant en heeft een goede thermische en chemische stabiliteit.

"Clevios" is een merknaam van coatings op basis van poly(3,4-ethyleendioxythiofeen).


</doc>
<doc id="2125542" url="https://nl.wikipedia.org/wiki?curid=2125542" title="Cornelis van Niel">
Cornelis van Niel

Cornelis Bernardus (Kees) van Niel (ook vaak geschreven als Cornelius van Niel of C. B. Niel; Haarlem, 4 november 1897 – Carmel-by-the-Sea, 10 maart 1985) was een Nederlands-Amerikaans microbioloog. Hij hielp onder andere om microbiologie te introduceren als studie in de Verenigde Staten, en deed enkele belangrijke ontdekkingen op het gebied van de chemie achter fotosynthese. 

Van Niel studeerde chemische technologie aan de Technische Universiteit Delft, waar hij in 1923 afstudeerde. Datzelfde jaar trouwde hij met Christina van Hemert. Na zijn studie, werd Van Niel assistant van Albert Jan Kluyver. In 1928 promoveerde hij, waarna hij naar de Verenigde Staten vertrok om zijn werk voort te zetten aan het Hopkins Marine Station van de Stanford-universiteit.

Van Niel bestudeerde paarse en groene zwavelbacteriën. Door dit onderzoek ontdekte hij als eerste dat fotosynthese een lichtgevoelige redoxreactie is, waarin waterstof koolstofdioxide omzet in cellulair materiaal. De formule hiervoor definieerde hij als:

Deze ontdekking was een belangrijke stap in het leren begrijpen van de chemie van fotosynthese. 

In 1961 kwam Van Niel met de vandaag de dag nog steeds gebruikte definitie voor prokaryoten; cellen waarin het celmateriaal niet wordt omgeven door een celmembraan.

In 1963 kreeg Van Niel de National Medal of Science. In 1970 kreeg hij de Leeuwenhoekmedaille.



</doc>
<doc id="2125691" url="https://nl.wikipedia.org/wiki?curid=2125691" title="Floroglucinol">
Floroglucinol

Floroglucinol is een benzeentriol. De stof wordt gebruikt in de synthese van geneesmiddelen en explosieven. De stof komt voor in twee tautomeren: 1,3,5-trihydroxybenzeen met fenolachtige eigenschappen en 1,3,5-cyclohexaantrion met eigenschappen die op een keton lijken. Deze laatste vorm wordt ook aangeduid met de naam floroglucine. De twee tautomeren zijn met elkaar in evenwicht:

Floroglucinol is vanwege zijn polyfunctionaliteit een veelgebruikt intermediair in syntheses. De stof kan uit water worden omgekristalliseerd, waarbij een dihydraat met een smeltpunt van 116-117°C ontstaat. De watervrije vorm smelt pas bij 218-220°C. De stof ontleed als geprobeerd wordt het kookpunt te bepalen. Floroglucinol kan wel gesublimeerd worden.

Floroglucinol is voor het eerst uit de schors van fruitbomen geïsoleerd. Er is een aantal chemische syntheses bekend voor deze stof. Als voorbeeld mag daarbij de route genoemd worden die uitgaat van 1,3,5-trinitrobenzeen:

De synthese valt op door het feit dat gewone anilines niet reageren met een hydroxide. Omdat het triaminobenzeen ook in een tautomeer evenwicht verkeerd met zijn imine, is het gevoelig voor hydrolyse.

De verbinding gedraagt zich als een keton in zijn reactie met hydroxylamine, waarbij het trisoxime gevormd wordt. Anderzijds gedraagt het zich als een benzeentriol. 1,3,5-trimethoxybenzeen ontstaat bij het methyleren van de verbinding.

Floroglucinol komt van nature voor in een aantal soorten planten, zoals "Dryopteris arguta", een niervaren uit het westen van de Verenigde Staten. In bruinwieren komen ook derivaten van floroglucinol voor die bekendstaan als florotanninen.

Floretine wordt door floretinehydrolase met water omgezet in floretaat en floroglucinol.

Floroglucinol wordt vooral toegepast bij printen. Het koppelt azo-kleurstoffen waardoor een goed hechtende diepzwarte kleur ontstaat.

Een aantal geneesmiddelen en explosieven wordt op basis van floroglucinol gesynthetiseerd. Daarnaast vindt het toepassing bij het bestrijden van galstenen en verwante maag- en darmproblemen. Floroglucinol heeft een aspecifiek spasmolitisch effect op bloedvaten, luchtwegen, darmen, urinewegen en galblaas. Om deze reden wordt het toegepast bij problemen met deze organen.

Bij het botanisch anatomisch onderzoek aan planten wordt "floroglucine-HCl" gebruikt om houtstof (lignine) in microscopische preparaten met een kleurreactie aan te tonen.



</doc>
<doc id="2125854" url="https://nl.wikipedia.org/wiki?curid=2125854" title="Watervliegenval">
Watervliegenval

De watervliegenval ("Aldrovanda vesiculosa") is een in België en Nederland niet wild voorkomende vleesetende plant uit de familie Droseraceae. Het verspreidingsgebied van de soort is zeer groot, maar de soort is nergens talrijk. Het is samen met het blaasjeskruid (Utricularia) een van de weinige onder water levende vleesetende planten.

In het Engels wordt de plant de "waterwheel plant" genoemd, in het Duits "Wasserfalle".

De watervliegenval heeft ongeveer hetzelfde vangmeganisme als de venusvliegenvanger en is daardoor ook een van de weinige vleesetende planten met een klemval.


</doc>
<doc id="2126258" url="https://nl.wikipedia.org/wiki?curid=2126258" title="Postcommotioneel syndroom">
Postcommotioneel syndroom

Het postcommotioneel syndroom (PCS) is een syndroom waarbij klachten na een (lichte) hersenschudding langdurig blijven aanhouden.


</doc>
<doc id="2127335" url="https://nl.wikipedia.org/wiki?curid=2127335" title="Maagperforatie">
Maagperforatie

Een maagperforatie is een aandoening, waarbij er letterlijk een gat in de wand van de maag zit.

Voorbeelden van oorzaken:

Voorbeelden van symptomen:

Meestal is een maagperforatie het beste te zien op een gastroscopie.

Indien een maagperforatie optreedt, dient de patiënt z.s.m. chirurgisch behandeld te worden. Het gat in de maagwand kan gehecht worden of de maag wordt per direct verwijderd (gastrectomie). Tevens zal er aan shockbestrijding gedaan worden, de maaginhoud uitgezogen worden en de patiënt ter voorkoming van ontstekingen antibiotica krijgen.


</doc>
<doc id="2127944" url="https://nl.wikipedia.org/wiki?curid=2127944" title="Stichting Engelenberg">
Stichting Engelenberg

Stichting Engelenberg was het oude stadsziekenhuis van Kampen. Het werd gebouwd in de periode 1911-1916 naar een ontwerp van Willem Kromhout. Het is het enige nog bestaande ziekenhuis van Kromhout. Het ziekenhuis werd vernoemd naar Christiaan Engelenberg.

Het symmetrisch opgezette gebouw heeft een sterk vooruitspringende middenpartij, gevolgd door een hoog opgetrokken bouwdeel met het uurwerk en twee rechthoekige ventilatietorens.

Het gebouw is gedecoreerd met reliëfwerk en glas-in-lood. Bij de uitbreiding van J.P. Kloos (van 1960 tot 1966) werd onder meer een nieuw hoofdingang gerealiseerd. Rondom het ziekenhuis bevond zich oorspronkelijk een tuin en een plantsoen aangelegd door L.A. Springer; het plantsoen is later vervangen door een parkeerplaats.

Het rijksmonument is geheel gerestaureerd en onderdeel van een verzorgingstehuis.

In het Kamper ziekenhuis was Prof. dr. Willem Kolff werkzaam. Kolff heeft hier in 1943 het eerste kunstmatige orgaan, de kunstnier, ontwikkeld. In 1950 verhuisde hij naar de Verenigde Staten, waar hij een eigen laboratorium kreeg voor de ontwikkeling van kunstmatige organen. Daar ontwikkelde hij onder andere het kunsthart en de hartlongmachine. Ook legde hij er de basis voor de kunstmatige vervanging van het oog, de draagbare kunstlong en de draagbare kunstnier. 


</doc>
<doc id="2128375" url="https://nl.wikipedia.org/wiki?curid=2128375" title="Di-ijzernonacarbonyl">
Di-ijzernonacarbonyl

Di-ijzernonacarbonyl is een anorganische verbinding met als brutoformule CFeO. In de organometaalchemie, en soms in de organische chemie, is deze ijzercarbonylverbinding een belangrijk intermediair in tal van syntheses. Het is een reactievere bron van Fe(0) dan Fe(CO) en minder gevaarlijk in zijn verwerking, omdat de stof niet vluchtig is. Deze oranje kristallijne vaste stof is praktisch onoplosbaar in alle standaard oplosmiddelen.

De oorspronkelijke synthese van di-ijzernonacarbonyl, de fotolyse van ijzerpentacarbonyl in azijnzuur, levert een goede opbrengst:

Di-ijzernonacarbonyl bestaat uit een paar Fe(CO)-clusters die verbonden zijn door drie brugvormende CO-liganden. De twee ijzeratomen zijn equivalent en bezitten een octaëdrische omringing. Het bepalen van de structuur van deze verbinding vormde een uitdaging op zich. De gebruikelijke techniek voor vaste stoffen maakt gebruik van röntgendiffractie. Daarvoor zijn kristallen nodig die ontstaan in een oververzadigde oplossing. De kleine oplosbaarheid van di-ijzernonacarbonyl maakt het vrijwel onmogelijk kristallen van de verbinding te verkrijgen. Via het Mößbauerspectrum was wel informatie over de verbinding te verkrijgen: het vertoont een quadrupool doublet, wat in overeenstemming is met de D-symmetrie.

Di-ijzernonacarbonyl is de uitgangsstof voor stoffen van het type Fe(CO)L en Fe(CO)(dieen). Dergelijke syntheses worden doorgaans uitgevoerd in THF. Aangenomen wordt dat kleine hoeveelheden di-ijzernonacarbonyl oplossen doordat de volgende reactie verloopt:

Cyclobutadieenijzertricarbonyl wordt verkregen dankzij het gebruik van di-ijzernonacarbonyl als precursor. Di-ijzernonacarbonyl is ook toegepast in de synthese van cyclopentadienonen via een netto [2+3]-cycloadditie uitgaande van dibroomketonen. Deze reactie staat bekend als de Noyori-[3+2]-reactie.

Fotolyse van di-ijzernonacarbonyl bij lage temperatuur leidt tot de vorming van di-ijzeroctacarbonyl, een onverzadigd complex. In deze reactie ontstaan zowel CO-gebrugde als niet-gebrugde isomeren.



</doc>
<doc id="2128685" url="https://nl.wikipedia.org/wiki?curid=2128685" title="Anastomose">
Anastomose

Anastomose is de verbinding tussen twee structuren.

Bij ribosomen zijn de cisternen verbonden met anastomosen. 

Als we het Golgi-apparaat beschouwen hebben we te maken met mobiele anastomose: van de vormingzijde (forming face) naar de rijpingszijde (maturing face).



</doc>
<doc id="2128821" url="https://nl.wikipedia.org/wiki?curid=2128821" title="Intimidatie">
Intimidatie

Intimidatie is iemands gedrag beïnvloeden door hem angst aan te jagen door te dreigen met negatieve gevolgen. Deze gevolgen kunnen bijvoorbeeld lichamelijk geweld betreffen, maar ook andere negatieve gevolgen zijn denkbaar. Intimidatie kan zowel jegens een individu als jegens een organisatie of zelfs een land plaatsvinden.

Er kan onderscheid gemaakt worden in:

Intimidatie kan gepaard gaan met vandalisme, waarbij een dreigement wordt overgebracht: 'Doe wat we je zeggen, of anders...' Vaak zijn de vernielingen hier vergezeld van een teken. Een baksteen met een mededeling eraan die door een ruit wordt gegooid is bijvoorbeeld een manier om te laten zien dat de dader een zekere vorm van geweld niet schuwt. Een andere manier is het bekladden van iemands huis met rode verf, waarbij de dreiging uitgaat van de gelijkenis met bloed. In tegenstelling tot de meeste andere vormen van vandalisme wil de dader dat in ieder geval het slachtoffer heel duidelijk beseft wie de dader is en waarom hij dit gedaan heeft. Verder kan de dader ook een zeker naming and shaming effect beogen.

Hoewel in de meeste landen een verdachte onschuldig is tot het tegendeel bewezen is, staan politiebeambten in veel gevallen niet neutraal in de zaak. Succesvol afgeronde zaken worden immers meegenomen in beoordelings- en functioneringsgesprekken. Bovendien staat de politie bloot aan de publieke opinie, met name wanneer het gekozen ambtenaren betreft. Agenten zijn bovendien intensief betrokken geweest bij het onderzoek en de opsporing en hierdoor overtuigd dat ze de schuldige te pakken hebben. Waarom zouden ze immers een onschuldige oppakken?

Hierdoor kan het voorkomen dat de politie in een verhoor overgaat tot intimidatie van de verdachte, onder het motto dat de waarheid met een beetje extra druk wel boven water zal komen. Vaak wordt gedreigd dat oncoöperatief gedrag zal leiden tot een zwaardere strafeis of veroordeling, terwijl een bekentenis tot een mildere straf zal leiden. Ook kan soms een 'plea bargain' worden gemaakt: in ruil voor een bekentenis krijgt de verdachte een relatief milde straf (bijvoorbeeld 5 jaar terwijl het anders 12 jaar zou zijn geweest). Ook intimiderend gedrag is denkbaar zoals urenlange verhoren op agressieve toon, uitschelden en schreeuwen, hard met de vuist op tafel slaan, etc. Wanneer een onschuldige onder de druk bezwijkt is het mogelijk dat hij een valse bekentenis aflegt en hierop veroordeeld wordt. We spreken dan van een justitiële dwaling. Als een voorbeeld van politie-intimidatie kan men de inmiddels verboden Zaanse verhoormethode zien.

Om justitiële dwalingen te voorkomen zijn daarom in mensenrechtenverdragen en nationale wetten verschillende waarborgen voor verdachten ingebouwd, terwijl de bevoegdheden van de politie gereguleerd zijn. De voornaamste waarborgen voor een verdachte zijn het legaliteitsbeginsel (geen straf zonder wet, strafvervolging vindt slechts plaats op bij de wet voorziene wijze), de cautie (een verdachte heeft het recht te zwijgen), en het recht op juridische bijstand en overleg met de raadsman. Deze rechten worden echter volgens mensenrechtenorganisaties niet overal voldoende nageleefd, zelfs niet in een aantal democratische staten.

Seksuele intimidatie komt op de werkvloer vrij veel voor. Met name wanneer een leidinggevende de dader is jegens een ondergeschikte is dit een groot probleem. Het slachtoffer durft veelal niets tegen de dader te ondernemen, uit angst voor negatieve gevolgen voor de loopbaan. Seksuele intimidatie kan plaatsvinden door seksuele toespelingen of -opmerkingen, of seksueel getint gedrag.

Het is bovendien meestal het ene woord tegen het andere, waarbij de collega's veelal beducht zijn het voor een van de twee op te nemen, eveneens uit angst voor negatieve gevolgen voor de eigen loopbaan. Bovendien zijn er meestal geen getuigen wanneer het incident plaatsvindt. Wanneer de dader als waardevol wordt gezien, is het mogelijk dat het management hem de hand boven het hoofd houdt. Met name wanneer het een leidinggevende betreft, leidt het er in veel gevallen toe dat het slachtoffer uiteindelijk vertrekt en de leidinggevende kan blijven zitten. Anderzijds zijn er ook gevallen bekend waarin de werkrelatie of de reputatie geknakt is door een onterechte beschuldiging, bijvoorbeeld door een rancuneuze ontslagen werknemer.

Vaak betreft het seksueel getinte grappen, en luidt het verweer van de beschuldigde 'dat het maar een grapje was.' Grappen kunnen echter verkeerd worden geïnterpreteerd, wanneer ze door de ontvangende partij als niet fatsoenlijk worden gezien. Voorbeelden van dit soort grappen zijn het op een bedrijfsfeestje een kers bij een vrouwelijke collega in het decolleté stoppen, een Sinterklaasfeestje waarbij de Sint een vrouwelijke collega op schoot neemt, of een seksueel getint Sinterklaasgedicht.

Als er mensen naar een aangewezen vertrouwenspersoon toekomen met klachten over seksuele intimidatie, dan kan deze informatie (met toestemming van het slachtoffer) doorgespeeld worden aan de werkgever. Deze is verplicht de intimidatie te bestrijden. Ook bewustwordingscursussen kunnen helpen het probleem te verminderen.

Hoewel dit minder tot de verbeelding spreekt komt intimidatie tussen organisaties zeer veel voor. Bedrijven kunnen bijvoorbeeld het verbreken van een klantrelatie gebruiken als dreigement om zo een dienstverlener aan te zetten tot zaken waar deze eigenlijk niet van gediend is (bijvoorbeeld een accountantsverklaring of legal opinion afgeven die eigenlijk niet of onvoldoende onderbouwd is). Een dergelijk dreigement kan zeer veel gewicht in de schaal leggen wanneer het bedrijf inderdaad veel omzet genereert bij de dienstverlener. Het risico bestaat dan echter dat dienstverleners meegesleept worden wanneer de zaken mislopen, zoals in (boekhoud)schandalen zoals Ahold, Enron en Parmalat. Ook kan een bedrijf dreigen met een rechtszaak wegen bijvoorbeeld vermeende wanprestatie of ongeoorloofde praktijken van een ander bedrijf. Incassobureau's komen soms in het nieuws wegens intimidatie van debiteuren door bijvoorbeeld dreigen met beslag of faillissement, of soms zelfs huisbezoeken met fysieke intimidatie.

Staten maken soms gebruik van intimidatie om bepaalde eisen kracht bij te zetten. Men kan hierbij denken aan legeroefeningen bij de grens van een buurland, (publieke) dreigementen met oorlog, of het openlijk publiceren van binnenlandse stemmingmakerij zoals legeroefeningen of demonstraties tegen het andere land. Andere vormen van intimidatie zijn economisch van aard. Men kan denken aan het dreigen met het opschorten van ontwikkelingshulp, economische sancties, bevriezen van banktegoeden of opzegging van bepaalde verdragen. De meest voor de hand liggende voorbeelden van intimidatie tussen staten worden gevormd door de Duitse politiek tussen 1933 en 1945, waarbij Europese landen middels dreigementen werden aangezet tot afstaan van grondgebied, verandering van regime of economische, politieke of militaire dienstbaarheid aan Duitsland.

Intimidatie geldt als een 'hard' middel in interpersoonlijke communicatie, waar grote gevolgen aan verbonden zijn. Ten eerste zal de relatie met de andere partij vrijwel zeker onherstelbaar beschadigd worden: medewerking en verdere samenwerking zal, zelfs als de ander toegeeft, niet van harte verlopen en sabotage of wraakacties in de toekomst zijn denkbaar. Ook de relatie met derden kan schade oplopen, wanneer zij de intimidatie afkeuren. Onder omstandigheden kan intimidatie een strafbaar feit opleveren.

Een ander probleem bij intimidatie is dat men zich in een positie manoeuvreert waaruit nauwelijks nog een weg terug mogelijk is. Het dreigement is in de gegeven situatie het enige machtsmiddel en wanneer de ander niet toegeeft kan men niet anders dan dit dreigement uitvoeren, om de geloofwaardigheid niet te verliezen. Dit is ook voor de intimiderende nadelig omdat hij immers dit niet wil; hij wil slechts dat de ander doet wat hij zegt. Wanneer het dreigement eenmaal is uitgevoerd heeft de intimiderende persoon ook geen machtsmiddel meer jegens de ander.



</doc>
<doc id="2128969" url="https://nl.wikipedia.org/wiki?curid=2128969" title="Pieter Pauw">
Pieter Pauw

Pieter Pauw (Amsterdam, 2 augustus 1564 - Leiden, 1 augustus 1617), ook wel Petrus Pavius genoemd, was een Nederlands botanicus, anatoom en hoogleraar.

Pieter Pauw was de zoon van Pieter Pauw Adriaanszoon, die plaatsnam in de stadsraad van Amsterdam en later rentmeester te Alkmaar werd, en Geertruide Spiegel.

Pauw studeerde van 2 november 1581 tot 1584 geneeskunde aan de Universiteit Leiden, destijds nog aangeduid als de Hoogeschool te Leiden. Na zijn studie vertrok hij naar het buitenland. In de colleges die hij hier volgde, werden kadavers ontleed door een chirurg onder leiding van een hoogleraar. Pauw ging vervolgens naar Rostock, alwaar hij lessen volgde van Henricus Brucaeus en in 1587 zijn doctoraat in de geneeskunde behaalde. Daarna verbleef hij drie maanden lang in de Noord-Italiaanse stad Padua en werd hij onderwezen door Hieronymus Fabricius, maar hij keerde noodgedwongen terug naar Nederland toen zijn vader ziek was.

Op 9 februari 1589 ging hij in Leiden te werk als buitengewoon hoogleraar, ter assistentie van Gerard de Bondt. Pauw droeg vanaf 10 oktober 1598 samen met De Bondt zorg voor het bestuur over en het onderhoud van de Hortus botanicus Leiden. De boomsoort "Aesculus pavia" (een soort Paardenkastanje) is naar Pauw vernoemd door Herman Boerhaave, die in het begin van de achttiende eeuw directeur was van deze tuin. Op 10 mei 1952 werd hij aangesteld als gewoon hoogleraar.

In 1596 of 1597 liet Pauw het eerste anatomische theater van Nederland, genaamd "Theatrum Anatomicum", bouwen. Tien jaar eerder was De Bondt begonnen met anatomiecolleges in Leiden, maar Pauw was de eerste die publiekelijk lijken ontleed voor zijn lessen. Deze ontledingen trokken veel aandacht en werden niet alleen door studenten bezocht. Niet-studenten moesten een toegangsprijs van vijftien stuivers betalen. Aan de medische faculteit werd niet gedoceerd tijdens deze colleges. De faculteit overwoog in 1613 om ze te voorzien van muziek door de fluitspelers die ook bij diploma-uitreikingen optraden, te laten spelen. Pauw en zijn collega's gebruikten de lichamen van geëxecuteerde criminelen voor deze colleges.

Hij voorzag het theater van een verzameling bijzondere objecten, waaronder de blaas van Isaac Casaubon.

Het hoogleraarschap in de geneeskunde werd in 1599 door Aelius Everhardus Vorstius overgenomen. Hij nam na Pauws overlijden in 1617 ook de zorg van de tuin op zich. Pauw zorgde ervoor dat in 1617 - kort voor zijn overlijden - het "Epitome" van Andreas Vesalius opnieuw werd uitgegeven. Het "Epitome" is een voor studenten aangepaste versie van "De humani corporis fabrica libri septem" en Pauw voegde hier zijn eigen annotaties aan toe.

Pauw ging op 23 april 1593 in kerkelijke ondertrouw met Maria van Hout. Op 9 mei traden zij in het huwelijk. Ze kregen zeven kinderen, van wie er twee vroegtijdig kwamen te overlijden.




</doc>
<doc id="2129108" url="https://nl.wikipedia.org/wiki?curid=2129108" title="Prematurenretinopathie">
Prematurenretinopathie

Prematurenretinopathie of retinopathia praematurorum ("retina", netvlies, "-pathie", ziekte van) is een aantasting van het netvlies, het lichtgevoelige vlies achter in het oog, van te vroeg geboren kinderen. In het netvlies treedt een verstoring op van de uitgroei van de normale bloedvaten, wat kan leiden tot afwijkende bloedvaten. Deze trekken aan het netvlies, waardoor dit uiteindelijk plaatselijk of geheel los kan raken.

De ziekte ontstaat meestal in de vijfde tot zevende week na de vroeggeboorte. Bij de meeste kinderen treedt teruggang van de afwijkingen in het netvlies op, zonder blijvend zichtbare afwijkingen. Van de kinderen met een geboortegewicht minder dan 1000 gram ontwikkelt uiteindelijk ongeveer 30% littekenvorming en 8% een eindstadium (blindheid). Voor kinderen met geboortegewicht tussen de 1000 en 1500 gram liggen deze percentages op 2,5 respectievelijk 0,5 %.

Tijdens de zwangerschap groeien de bloedvaten in het netvlies geleidelijk uit naar de randen van het netvlies, vanuit het gebied rond de oogzenuw. Pas na een zwangerschapsduur van 38 tot 40 weken is de uitgroei van de bloedvaten in het netvlies voltooid. Te vroeg geboren kinderen hebben nog onvoltooide netvliesvaten, waarvan de verdere uitgroei verstoord kan raken. Hierbij zijn een aantal factoren van invloed: de zwangerschapsduur staat voorop (hoe korter de zwangerschap, des te hoger de kans op deze ziekte). Daarnaast zijn het optreden van ademhalingsstilstanden, ernstige infecties met hoge koorts, bloedtransfusies en tekort aan vitamine E tijdens de periode van belang, alsook het geboortegewicht, eventuele meerlingzwangerschappen en het aantal dagen en de wijze (met of zonder kunstmatige beademing) waarop zuurstof werd toegediend. 

Er is tot op heden geen mogelijkheid om deze ziekte bij te vroeg geborenen te voorkomen. 

Stevie Wonder is blind ten gevolge van deze aandoening.



</doc>
<doc id="2129472" url="https://nl.wikipedia.org/wiki?curid=2129472" title="Examenvrees">
Examenvrees

Examenvrees is de angst om te zakken voor een examen, toets of overhoring.

Voorbeelden van examenvrees zijn de angst voor het eindexamen van de middelbare school en de angst voor het rijexamen. Deze angst uit zich in negatieve gedachten en stress. Een beetje spanning voor een examen kan nuttig zijn. Het zorgt voor de noodzakelijke alertheid en concentratie. Op het moment dat het van gezonde spanning doorslaat naar angst is er sprake van examenvrees. Op dat moment overheersen de negatieve gedachten en de stress. De examenvrees zorgt ervoor dat de gerichtheid op de vrees groter wordt dan op het examen. De kans om te zakken voor het examen wordt hierdoor vergroot. Dit zorgt ervoor dat de negatieve gedachten bevestigd worden en zo ontstaat er een vicieuze cirkel. Examenvrees kan behandeld worden door de oorzaak van de angst op te sporen en deze te reduceren.


</doc>
<doc id="2129519" url="https://nl.wikipedia.org/wiki?curid=2129519" title="Chorda dorsalis">
Chorda dorsalis

De chorda dorsalis (van Latijn "chorda" (darm), "dorsum" (rug); Engels: "notochord") is een kenmerk van embryo's van chordadieren (Chordata). Het is een flexibel, staafvormig orgaan bestaande uit elastisch weefsel, dat zich bevindt in het mesoderme gedeelte van het embryo; aan de rugzijde tussen de neurale buis en de ingewanden. Bij de meeste gewervelde dieren ontwikkelen de tussenwervelschijven zich tijdens de embryonale fase uit de chorda dorsalis. Bij groepen chordadieren zonder ruggengraat, zoals lancetvisjes (Cephalochordata) of manteldieren (Tunicata), vormt de chorda dorsalis in volwassen dieren het endoskelet, dat dient voor versteviging en als aanhechtingspunt voor de spieren.

De chorda dorsalis bestaat in embryo's van gewervelden uit zogenaamd "chordageen" weefsel. De cellen bezitten allen grote vacuoles (holtes), die door het opbouwen van interne druk (turgordruk) een zekere stijfheid kunnen krijgen. De chorda dorsalis wordt omgeven door een omhulsel van bindweefsel. Bij lancetvisjes is deze opbouw vervangen door gespecialiseerde spiercellen. Bij enkele manteldieren bestaat de chorda dorsalis uit een kern van glycoproteïnes, omgeven door een krachtig omhulsel van collagenen.

De chorda dorsalis ontstaat in de vroegste fasen van de embryonale ontwikkeling, bij de vorming van de kiembladen (gastrulatie). Weefsel uit het mesoderm vormt aanvankelijk een cilindervorm. Deze cilinder fuseert (bij mensen rond de 20e dag) met het eronder liggende endoderm en vormt dan een structuur die de chordaplaat genoemd wordt. De chordaplaat splitst zich vervolgens (bij mensen tussen de 22e en 24e dag) om de chorda dorsalis en de voorloper van de ingewanden te vormen. Vanwege de korte fusie kan het gebeuren dat enkele endoderme cellen in de chorda dorsalis terechtkomen.

Bij dieren waarbij de chorda dorsalis een rol bij de voortbeweging en het endoskelet vormt, zoals manteldieren en lancetvisjes, vormt zich al snel een omhulsel van collagenen om de chorda dorsalis. Bij lancetvisjes worden de chordagene cellen ten slotte vervangen door spiercellen, die in direct contact staan met de erboven liggende neurale buis. Bij zakpijpen (Ascidiae) en Copelata blijft de gelatine-achtige samenstelling behouden en verstevigen de cellen zich door de (interne) turgordruk. 

In embryo's van gewervelden vormt zich dezelfde structuur van cellen met grote vacuolen. Alleen bij rondbekken (Cyclostomata), kraakbeenvissen (Chondrichthyes), steuren (Acipenseridae) en coelacanthen (Latimeria) blijft deze opbouw bewaard. Bij andere gewervelden wordt ze tijdens latere fasen van de embryonale ontwikkeling vervangen door de wervelkolom. De wervels ontstaan uit zogenaamde somieten, blokken mesoderm die langs de chorda dorsalis liggen gerangschikt. Met het groeien van de wervels wordt de chorda dorsalis vervangen, maar ze verdwijnt niet in alle gewervelden helemaal. De nucleus pulposus in de tussenwervelschijven van gewervelden is mogelijk een restant van de chorda dorsalis.

De embryonale ontwikkeling van een soort volgt vaak hetzelfde patroon als de evolutie. Dit is ook voor de chorda dorsalis bij gewervelden het geval, want de eerste chordadieren hadden nog geen wervels. De oudst bekende primitieve chordadieren, zoals "Haikouichthys" of "Myllokunmingia", komen uit het late Cambrium (rond de 480 miljoen jaar geleden). Voor deze dieren was de chorda dorsalis een adaptatie die zowel voor interne stevigheid zorgde als snellere voortbeweging mogelijk maakte. De dominante dieren uit de periode hadden een extern skelet, waardoor ze minder flexibel waren.

Sinds de ontdekking van "Pikaia" in het midden-Cambrium is ook een voorloper van deze primitieve chordadieren bekend. Dit dier had een soort proto-chorda dorsalis. Hemichordata hebben een structuur vergelijkbaar met de chorda dorsalis, maar dit is vermoedelijk een geval van convergente evolutie. Het is aannemelijk dat de eerste echte chordadieren in het vroege Cambrium of midden van het Cambrium (rond 540-510 miljoen jaar geleden) leefden.

In het Ordovicium, ongeveer 100 miljoen jaar later, domineerden kaakloze vissen de zeeën. Voorbeelden zijn placodermen, conodonten en ostracodermen. Deze groepen waren nakomelingen van de primitieve chordadieren van het Cambrium. De oudst bekende dieren met een ruggengraat (ongeveer 420 miljoen jaar) behoren tot de kraakbeenvissen (Chondrichthyes) en beenvissen (Osteichthyes). Sindsdien zijn wervels in sommige groepen, zoals bij de steuren, weer verdwenen.


</doc>
<doc id="2129779" url="https://nl.wikipedia.org/wiki?curid=2129779" title="Enucleatie">
Enucleatie

Enucleatie is het verwijderen van een deel van het menselijk oog (vaak de oogbol), waarbij omliggende weefsels zoals de oogspieren en het ooglid niettemin intact blijven. 

Andere vormen van oogchirurgie waarbij delen van het oog worden verwijderd zijn evisceratie (waarbij de sclera niet wordt weggenomen) en een verregaandere ingreep die exenteratie heet. Bij deze laatste ingreep wordt de hele oogkas leeggehaald, inclusief de omliggende spieren en vaak ook de oogleden. 

Het bij zichzelf verrichten van enucleatie is een zeldzame vorm van zelfverminking die ook wel bekendstaat als oedipisme. Deze laatste term is een verwijzing naar de legendarische Oedipus.

Enucleatie kan nodig zijn bij:

Een mogelijk gevolg van een oogchirurgische ingreep zoals enucleatie is het fantoom-oog-syndroom. 



</doc>
<doc id="2131204" url="https://nl.wikipedia.org/wiki?curid=2131204" title="Afreageren van agressie">
Afreageren van agressie

Afreageren van agressie betekent dat mensen pogingen doen om hun kwaadheid kwijt te raken door die te richten op iets anders dan de uitlokkende factor. Het prototype van het afreageren is het slaan op een bokszak als men boos is. Veel mensen vinden het prettig om zich af te reageren en zijn er nadien ook tevreden over. Onderzoek toont echter aan dat het afreageren van agressie niet werkt en soms zelfs een agressieversterkend effect heeft.

Drie termen zorgen soms voor verwarring en vergen een omschrijving:
In het dagelijks leven worden de termen agressie en kwaadheid dikwijls als synoniemen gebruikt. Men heeft het dan meestal over het afreageren van agressie. Volgens de definitie is het correcter om te spreken over afreageren van kwaadheid, maar de term "afreageren van agressie" is meer ingeburgerd.

Men kan verschillende vormen van afreageren van kwaadheid of agressie onderscheiden. Om te beginnen kan een onderscheid gemaakt worden tussen fysieke en niet-fysieke manieren van afreageren. De fysieke manieren kunnen nog opgedeeld worden in agressieve en niet-agressieve vormen van fysiek afreageren. Tot slot is er soms verwarring met het doen van sport om zelfbeheersing op langere termijn op te bouwen. Dit is geen afreageren van agressie.

Fysiek afreageren houdt in dat men extra fysieke inspanning gaat doen om kwaadheid af te reageren.

Het meest bekend en populair zijn de agressieve vormen van fysiek afreageren. Deze hebben gemeenschappelijk dat het gaat om agressief gedrag dat niet rechtstreeks op de aanvankelijke uitlokker van de kwaadheid wordt gericht. Voorbeelden van het agressief fysiek afreageren zijn boksen tegen een boksbal, slaan op een kussen, eventueel met een foto van de uitlokker erop, stukgooien van huisraad, tegen een boom schoppen of luid agressief roepen.

Soms weten mensen van zichzelf dat ze nog meer opgefokt worden van agressief afreageren, maar willen ze toch energie kwijt. Dit doen ze dan door niet-agressieve fysieke inspanning te leveren. Voorbeelden hiervan zijn hard gaan fietsen of lopen, of intensieve fysieke arbeid gaan verrichten.

Niet-fysieke manieren van afreageren zijn manieren waarbij de kwaadheid geuit of afgereageerd wordt zonder dat daarbij het accent op lichamelijke inspanning ligt. Het gaat hier dan vooral over het hanteren van woorden of beelden. De bekendste voorbeelden uit deze categorie zijn het spelen van agressieve videospelletjes en het spelen of zingen van agressieve muziek.

Heel wat mensen trachten kwaadheid af te reageren. De omstandigheden waarin en de redenen waarom ze het (blijven) doen, kunnen verschillen.

Mensen streven naar affectregulatie: het verminderen van negatieve gevoelens en belevingen en het vermeerderen van positieve. Het afreageren is een manier van affectregulatie. Veel mensen geloven dat afreageren van kwaadheid leidt tot minder agressie achteraf. Dit is het geloof in een catharsiseffect: intens de emotie (her)beleven, leidt tot een ontlading waarna de emotie wegebt en het gedrag niet meer negatief beïnvloedt. Een groot deel van de mensen hangt deze opvatting aan, vooral mannen. Dat de overtuiging wijdverspreid is, getuige een school die een boksbal ophangt waarop leerlingen zich kunnen afreageren of uitspraken van een geestelijk verzorger uit de psychiatrie. Dit catharsis-geloof stamt van oude psychoanalytische opvattingen, die vroeger ook door andere wetenschappers werden overgenomen. Konrad Lorenz is hiervan een voorbeeld: ""Tegenover mijn opsomming van wat zeker niet mogelijk is, kan ik helaas slechts maatregelen voorstellen waarvan ik het resultaat voor waarschijnlijk houd. Het zekerste resultaat is te verwachten van de katharsis, die door het afreageren van de agressie aan een vervangingsobject wordt bewerkstelligd"".

Samenhangend met het vorige punt, nemen mensen soms het beeld van de stoommachine vrij letterlijk. De mens is als een stoommachine die in bepaalde situaties te sterk onder druk kan komen te staan. Dan moet men er druk aflaten of anders ontploft de machine. Volgens deze opvatting is agressie een energie of spanning die zich opstapelt en die niet verdwijnt, tenzij men er een uitlaatklep voor vindt. Onder meer de reeds geciteerde Konrad Lorenz werkte dit beeld uit als het 'hydraulische model'.

De meeste mensen die hun agressie kunnen afreageren op een boksbal, beleven er ook plezier aan (72%; mannen meer dan vrouwen). Het kunnen boksen tegen een boksbal doet deugd en achteraf is men er tevreden over.

De vorige factoren hebben te maken met overtuigingen en ervaringen met het afreageren. Soms heeft het afreageren echter meer te maken met de omstandigheden. Dit is het geval bij verplaatsing van agressie, voor het eerst beschreven in 1939 in een behavioristische visie op agressie. Wanneer mensen door omstandigheden hun kwaadheid niet kunnen of durven uiten tegenover de uitlokker (meestal omdat het een hoger geplaatste persoon betreft), zullen ze deze sneller gaan afreageren op anderen of op vervangobjecten (de hond, ...). Een kleine irritatie of 'trigger' kan dan volstaan om agressie uit te lokken. Dit fenomeen is ook gekend bij dieren.

De 'ego-depletion' theorie is een cognitieve theorie die stelt dat zelfbeheersing uitgeput kan raken. Volgens deze theorie hebben mensen een beperkte capaciteit, een bepaalde hoeveelheid van zelfbeheersing. Als daar al beroep op is gedaan door voorgaande situaties of er is erg veel druk, dan kan hun capaciteit overschreden worden en kunnen ze hun zelfbeheersing verliezen en bijvoorbeeld agressief reageren. Het willen afreageren van agressie kan soms te maken hebben met het uitgeput zijn van de zelfbeheersingscapaciteit. Hierbij is er een verschil tussen mensen: sommigen hebben een grotere zelfbeheersingscapaciteit dan anderen.

Reeds tientallen jaren gebeurt er wetenschappelijk onderzoek naar de effecten van het afreageren van agressie. De effecten kunnen opgedeeld worden in drie groepen: de effecten op de kwaadheid zelf, de emotie, de effecten op het agressief reageren en ten slotte de tevredenheid. De effecten op de tevredenheid zijn hierboven reeds aangestipt. 

De emotie kwaadheid heeft verschillende niet altijd onderling samenhangende componenten: de lichamelijke spanning (fysiologische arousal), het subjectieve kwaadheidsgevoel en de vijandige gedachten. Meestal wordt onmiddellijk na het afreageren een toename in de verschillende componenten gevonden. Maar, afhankelijk van het onderzoeksopzet, kunnen ze na een tijdje soms ook dalen. Dit geldt zowel voor agressief fysiek afreageren, als voor niet-agressief fysiek afreageren en niet-fysiek afreageren (door middel van muziek, agressieve video-spelletjes, of het geven van elektroshocks). Wanneer men tijdens het afreageren op een boksbal denkt aan de oorspronkelijke uitlokker van de agressie, zal bijvoorbeeld het kwaadheidsgevoel achteraf groter zijn dan wanneer men niets doet of niet denkt aan de uitlokker.

Het belangrijkste doel van het afreageren van kwaadheid is het verminderen van agressieve reacties nadien. Men gaat ervan uit dat afreageren of ontladen leidt tot minder kwaadheid en tot minder agressief gedrag. Over dit effect is onderzoek eenduidig: afreageren van kwaadheid leidt niet tot minder, maar meestal tot meer agressieve reacties. Deze agressieve reacties komen bij kleine irritaties of frustraties. 

Onderzoek laat herhaaldelijk zien dat de kwaadheid soms zakt of de lichamelijke spanning soms afneemt, wat mensen als positief ervaren, maar dat precies in deze gevallen de agressieve reacties achteraf nog heftiger zijn. Meer agressieve reacties na afreageren worden gevonden bij zowel agressief fysiek afreageren, als bij niet-agressief fysiek afreageren en niet-fysiek afreageren (door middel van agressieve video-spelletjes of muziek). 

Deze bevindingen werden reeds jaren geleden beschreven in overzichtsstudies. Daarom wordt internationaal ook gesproken over de "mythe van het afreageren van agressie". Onderzoekers geven hiervoor verschillende verklaringen, zoals sensorische bekrachtiging, rumineren, experiëntiële vermijding, priming (wanneer men gedrag stelt dat met agressie wordt geassocieerd, zoals de middelvinger opsteken, kan dat ertoe leiden dat degene die dat gedrag stelt zelf sneller vijandige interpretaties gaat maken) en overdracht van opwinding ('excitation transfer') van niet-agressieve spanning naar agressie bij irritatie. De conclusie uit de studies is dat door het afreageren van agressie mensen eigenlijk leren plezier te hebben bij het agressief reageren.



</doc>
<doc id="2131862" url="https://nl.wikipedia.org/wiki?curid=2131862" title="Van Brakellhofje">
Van Brakellhofje

Het Van Brakellhofje is een hofje aan de Veerpoortstraat in Doesburg in de Nederlandse provincie Gelderland.

Achter in dit hofje stond het woonhuis van jonkheer Willem de Vaynes van Brakell (1763 – 1843). Hij behoedde de stad op 23 november 1813 voor plundering door de Fransen.



</doc>
<doc id="2132235" url="https://nl.wikipedia.org/wiki?curid=2132235" title="Gasthuishof (Doesburg)">
Gasthuishof (Doesburg)

Het Gasthuishof is een hofje aan de Gasthuisstraat in Doesburg. Het hofje bestaat uit witgepleisterde huisjes met zadeldaken en in de vensters roedenverdeling in stijl uit ongeveer 1800.

Naast het hofje staat de Gasthuiskerk.


</doc>
<doc id="2132242" url="https://nl.wikipedia.org/wiki?curid=2132242" title="Sint Elisabeth Gasthuishof">
Sint Elisabeth Gasthuishof

Het Sint Elisabeth Gasthuishof is een hofje aan de Caeciliastraat/Oude Vest in Leiden. Het hofje bestaat uit twaalf woningen uit het tweede kwart van de 17e eeuw. Ingang tot het hofje is een opvallende poort met zandstenen omlijsting. Het hof is gevestigd in het voormalige St. Elisabeth Gasthuis (gesticht in 1428).


</doc>
<doc id="2132251" url="https://nl.wikipedia.org/wiki?curid=2132251" title="Helicobacter pylori-ademtest">
Helicobacter pylori-ademtest

Een Helicobacter pylori ademtest (C13-ureum ademtest) is een geneeskundig onderzoek, waarbij onderzocht wordt of de bacterie "Helicobacter pylori" zich in de maag bevindt.

De precieze voorbereiding verschilt per instelling, maar komt in grote lijn wel met elkaar overeen. Zo moet de patiënt circa 6 tot 8 uur voor het onderzoek nuchter zijn en moeten bepaalde medicatie zoals protonpompremmers en antibiotica gestaakt worden.

Aan het begin van het onderzoek moet de patiënt in een zakje blazen, waarna de patiënt sinaasappelsap dient te drinken, waarna direct C13-ureum opgedronken dient te worden door de patiënt. Ten slotte, dient de patiënt opnieuw in het "zakje" te blazen, waarna het onderzoek is afgerond.
Het onderzoek wordt in de meeste instellingen op de endoscopieafdeling uitgevoerd.


</doc>
<doc id="2132589" url="https://nl.wikipedia.org/wiki?curid=2132589" title="Moeders voor Moeders (België)">
Moeders voor Moeders (België)

Moeders voor Moeders in België is een liefdadigheidsorganisatie die zich specifiek richt tot moeders met kleine kinderen. De organisatie stelt zich tot doel materiële hulp te bieden aan deze doelgroep om een crisissituatie te overbruggen.

In 2000 werd in navolging van het Hamburgse voorbeeld te Borgerhout (Helmstraat 91) een vondelingenschuif geïnstalleerd, waar kinderen te vondeling kunnen gelegd worden. Alexandra Colen was de eerste meter. Het initiatief heet "Moeders Mozes mandje".

Op 17 november 2007 werd een vijf dagen oud jongetje in de schuif aangetroffen die de naam Thomas Nicolas De Kleine kreeg. Hij werd overgebracht naar het kinderhome Good Engels en Monica De Coninck, toenmalig Antwerps OCMW-voorzitter, werd als voogd aangesteld.

Op 18 juli 2009 werd Michaël De Kleine gevonden in de vondelingenschuif. Het jongetje was vermoedelijk 2 dagen oud, woog 3.3 kg en was kerngezond.

In 2012 werden drie kinderen te vondeling gelegd in de schuif. De organisatie slaagde erin om een aantal gevallen uit het nieuws te houden. Op 3 november 2012 werd Pieter De Kleine gevonden. Hij werd vernoemd naar de twee advocaten die mee achter het initiatief stonden, Pieter Huys en Pieter Vercraye.

Het Centrum voor Gelijkheid van Kansen en voor Racismebestrijding bracht op 24 april 2007 een bezoek aan Moeders voor Moeders. Een jonge allochtone vrouw die als maatschappelijk werkster een hulpbehoevende moeder begeleidde, had het CGKR ingeschakeld nadat ze de toegang was geweigerd wegens het dragen van een hoofddoek. Monique Verdickt, sinds 1993 voorzitster, bevestigde dat vrouwen met hoofddoek niet geholpen worden, uit respect voor de Vlaamse identiteit en omdat mannen niet toegelaten worden. Kruis- en Mariabeelden zijn wel toegelaten.



</doc>
<doc id="2132590" url="https://nl.wikipedia.org/wiki?curid=2132590" title="Moeders voor Moeders (Nederland)">
Moeders voor Moeders (Nederland)

Moeders voor Moeders is een Nederlandse organisatie, onderdeel van MSD, dat zich bezighoudt met het inzamelen van urine van zwangere vrouwen ter verkrijging van het hormoon hCG (humaan choriongonadotrofine). Van het hCG-hormoon worden geneesmiddelen gemaakt voor de bestrijding van onvruchtbaarheid. Die geneesmiddelen zijn bedoeld om de eisprong te bevorderen.

Uit de urine die Moeders voor Moeders inzamelt, wordt het hCG-hormoon gewonnen. Dit verloopt via een ingewikkelde en kostbare procedure. Miljoenen liters urine leveren slechts een paar gram van het hormoon op. Vervolgens maken farmaceutische bedrijven van het hCG-hormoon een geneesmiddel dat deel uitmaakt van de behandeling van onvruchtbaarheid. HCG wordt door het lichaam in de eerste vier maanden van de zwangerschap in ruime mate geproduceerd. Het grootste deel verdwijnt via de urine.

De urine wordt ingezameld gedurende de eerste vier maanden van de zwangerschap. Deelnemende vrouwen vangen hun urine op in plastic flessen, die ofwel (in dichtbevolkte gebieden) eenmaal per week worden opgehaald, ofwel (elders in Nederland) bij verzameldepots worden ingeleverd. Het ophalen van de urine wordt uitbesteed aan DHL "Same Day".

In een aantal gevallen kan medicijngebruik een beletsel vormen voor deelname. Tevens is een verblijf van meer dan 180 dagen in het Verenigd Koninkrijk gedurende de periode 1980-1996 een beletsel, in verband met de mogelijkheid van besmetting met de ziekte van Creutzfeldt-Jakob.

In augustus 2008 startte een proef om uit de resturine kunstmest te produceren. Het bedrijf GMB Watertechnologie voert deze proef uit op het terrein van waterschap Rivierenland in Tiel . Nadat Moeders voor Moeders alle benodigde hCG-hormonen heeft gewonnen, wordt uit de resturine fosfaat- en stikstofverbindingen gehaald, die worden gebruikt voor de productie van kunstmest. De director van Moeders voor Moeders, Joost de Laat, stelde in een brief aan de deelneemsters op 26 augustus 2008 dat Moeders voor Moeders geen commercieel belang heeft bij deze proef.

Moeders voor Moeders kwam in 1985 in opspraak toen Stichting Lekker Dier onthulde dat verreweg de meeste urine die werd ingezameld, werd gebruikt voor het hormoonpreparaat PG600, dat in de varkenshouderij wordt gebruikt om zeugen sneller 'berig' te maken. Naar aanleiding daarvan kondigde het verantwoordelijke Organon (tegenwoordig onderdeel van MSD) aan de urine alleen nog voor humane doeleinden te gebruiken. In mei 2013 onthulde de Volkskrant echter dat de winning van urine voor PG600 dóórging, maar nu in Brazilië.

"Moeders voor Moeders" is een activiteit van MSD.



</doc>
<doc id="2134432" url="https://nl.wikipedia.org/wiki?curid=2134432" title="Neuroblastoom">
Neuroblastoom

Het neuroblastoom (synoniemen: Ziekte van Hutchinson, Sympathicoblastoom) is de meest voorkomende buiten de schedel gelegen vaste tumor bij kinderen (onder een vaste of solide tumor verstaan we alle tumoren behalve leukemie).
Jaarlijks wordt de diagnose in Nederland 35 keer gesteld; de officiële incidentie is 1,1 nieuw geval per jaar per 100.000 inwoners.
Bijna de helft van patiënten met neuroblastoom is minder dan 2 jaar oud.
Het is een neuroëndocriene tumor, dat wil zeggen dat hij is opgebouwd uit cellen die onder meer hormonen of boodschapperstoffen voor het zenuwstelsel kunnen vormen. De tumor komt voort uit het deel van de neurale lijst of crest dat het sympathische zenuwstelsel vormt; meestal komt de tumor voort uit het bijniermerg, maar de tumor kan ook ontstaan in het zenuwweefsel in de nek, de buik of het bekken. 
Voor de patiënt en/of diens familie is van belang tot welke risicogroep hij behoort. 

Het neuroblastoom is een van de zeldzame menselijke tumoren die spontaan terug kunnen gaan van een ongedifferentieerde (zeer kwaadaardige) tumor tot een tumor die er onder de microscoop volkomen goedaardig uit ziet. De ziekte loopt enorm uiteen wat verloop betreft en wordt ingedeeld in drie risico-categorieën: laag, middelmatig en hoog risico. Laag risico komt bij baby's het meeste voor en een goede afloop is dan mogelijk als alleen afgewacht of geopereerd wordt; maar ziekte met een hoog risico is moeilijk te behandelen, zelfs met de intensieve gecombineerde therapieën van tegenwoordig.
Het esthesioneuroblastoom, het neuroblastoom van de reukzenuw, lijkt te ontstaan in de epitheelcellen van het reukzintuig en men is het er niet over eens hoe het ingedeeld moet worden. Het is in ieder geval geen tumor van het sympathische zenuwstelsel en geen echt neuroblastoom.

In het begin zijn de verschijnselen slechts vaag, waardoor de diagnose moeilijk te stellen is. Vermoeidheid, gebrek aan eetlust, koorts en gewrichtspijn komen vaak voor. Verder hangen de verschijnselen samen met de plaats waar de primaire tumor zich bevindt en waar eventuele uitzaaiingen zich bevinden.
Een neuroblastoom verspreidt zich dikwijls al door het lichaam voordat er verschijnselen zijn en in ongeveer de helft van alle gevallen zijn er al uitzaaiingen als de patiënt een arts bezoekt.
De meeste neuroblastomen ontstaan in de bijnieren. Dit is het geval bij 40% van de plaatselijke tumoren en bij 60% van de kinderen met uitgezaaide tumoren. Een neuroblastoom kan zich ook ontwikkelen in de symathische grensstreng, het zenuwweefsel dat zich van de hals tot in het bekken langs de wervelkolom bevindt. Het bevindt zich dan in de nek (1%), borstkas (19%), buik (30% als we de bijniertumoren niet meerekenen), of bekken (1%). Soms, maar dat is zeldzaam, is er geen primaire tumor te vinden.
Zeldzame, maar kenmerkende verschijnselen zijn een dwarslaesie (5%), onbehandelbare diarree (door een hormoon dat de tumor dan produceert) (4%), het syndroom van Horner (door een tumor in de hals; 2.4% van alle gevallen), opsoclonus-myoclonussyndroom (2 à 3 %), ataxie (vermoedelijk paraneoplastisch van aard, 1.3% van alle gevallen), en hoge bloeddruk door catecholamineproductie of door druk op de nierslagader (1.3% van de gevallen).

Er is nog niet veel bekend over de oorzaak van het neuroblastoom. Soms komen meerdere gevallen in een familie voor en is er een verband gevonden met erfelijke eigenschappen. Het familiaire neuroblastoom wordt veroorzaakt door een zeldzame mutatie in het ALK (anaplastisch lymfoomkinase) gen.
Er is een koppeling gevonden tussen het neuroblastoom en het NBPF10-gen in relatie met het 1q21.1-deletiesyndroom en het 1q21.1-duplicatiesyndroom.
Er is een aantal risicofactoren geopperd waarnaar onderzoek plaatsvindt. Omdat de tumor zo vroeg in het leven ontstaat heeft men veel onderzoek gedaan naar omgevingsfactoren rond de bevruchting en tijdens de zwangerschap. Er is (nog) geen overtuigend verband gevonden met beroep, roken, alcoholgebruik, gebruik van medicijnen en invloeden rondom de geboorte.

De diagnose wordt uiteindelijk gesteld door de patholoog-anatoom waarbij de verschijnselen, het microscopische beeld en andere laboratoriumonderzoeken een rol spelen.

Ongeveer 90% van alle patiënten met een neuroblastoom heeft verhoogde catecholamines of afbraakproducten daarvan in urine of bloed. Catecholaminen en hun afbraakproducten zijn dopamine, homovanillinezuur (HVA), en vanyl mandelic acid (VMA).

90 tot 95% van de neuroblastomen is op te sporen met de mIBG- scan (meta-iodobenzylguanidine), mIBG wordt opgenomen door sympathische zenuwcellen, en functioneert net als de neurotransmitter noradrenaline. Als het gebonden is aan de radioactieve isotoop Jodium-123 is het een zeer geschikt middel om neuroblastoom op te sporen en om het effect van de behandeling te meten.

Onder de microscoop, zijn de tumorcellen klein, rond en blauw, en vormen een rosettepatroon. Ook pseudorosetten
zijn beschreven, waarbij de tumorcellen niet rond een bloedvat maar rondom een uitloper van een zenuwcel (een neutropil) zijn gegroepeerd. 
Het neuroblastoom is één van de perifere neuroblastische tumoren (pNT) en heeft eenzelfde soort oorsprong en heeft een breed patroon van differentiatie (uitgroeien tot een bepaald soort cel) variërend van goedaardig ."ganglioneuroom" via een stromarijk ganglioneuroblastoom met een mengsel van neuroblastoom-cellen in groepjes, tot een zeer kwaadaardig neuroblastoom.
Dit onderscheid is samen met de leeftijd en de mitose-karyorhexis (kapot gaan van de celkern)-verhouding een belangrijk middel te bepalen of de vooruitzichten "gunstig " of "ongunstig " zijn. In 1999is hier een indeling voor gemaakt, die in 2003 is herzien.

In 2005 heeft men het verloop van de ziekte van 8800 patiënten met neuroblastoom die tussen 1990 en 2002 in de westerse wereld, China en Japan behandeld waren, onderzocht. Het bleek dat kinderen van 12-18 maanden die geen N-Myc amplificatie (een bepaalde afwijking van het DNA van de tumor) hadden, een kleiner risico hadden dan altijd was gedacht.
Op grond hiervan is een nieuw internationaal stageringssysteem ingevoerd, het "International Neuroblastoma Risk Group Staging System" (INRGSS):
De nieuwe risico-bepaling zal gebaseerd zijn op dit nieuwe INRGSS stageringssystem, de leeftijd (jonger of ouder dan 18 maanden), het microscopische beeld van de tumor, en de volgende afwijkingen van het erfelijk materiaal van de tumor: N-myc amplificatie, ongebalanceerde afwijking van 11q; en verdubbelig of verdrievoudiging enz van alle chromosomen. Indeling zal plaatsvinden in vier groepen: zeer laag risico, laag, middelmatig en hoog risico.

Het catecholamine gehalte van de urine kan verhoogd zijn bij een onbehandeld neuroblastoom. Sinds de jaren tachtig zijn er in Japan, Canada, Oostenrijk en Duitsland baby’s gescreend op de leeftijd van drie weken, zes maanden en een jaar. Deze screening is in 2004 stopgezet, omdat het aantal doden door neuroblastoom niet verminderde, maar er wel meer tumoren werden gediagnosticeerd die anders spontaan waren verdwenen, waardoor kinderen onnodig behandeld werden.

Een gelokaliseerde afwijking is meestal te genezen. De vooruitzichten voor kinderen van ouder dan anderhalf jaar met een gevorderde ziekte zijn echter somber, ook al wordt agressieve gecombineerde therapie ingezet (intensieve chemotherapie, chirurgie, bestraling, stamceltransplantatie ,isotretinoine en immunotherapie met anti-GD2; behandeling met monoclonale antistoffen). 
Zoals boven beschreven, zijn er biologische en genetische kenmerken in kaart gebracht, die samen met de klassieke stagering, de behandelaars in staat stellen om de agressieve behandeling gericht te geven aan patiënten met een hoog risico.<.
Van 2687 patiënten had 37% een laag risico; 18% een middelmatig risico en 45% had een hoog risico. 
Er zijn aanwijzingen dat de hoog-risicotypes en de laag-risicotypes verschillende ziekten zijn. De behandelingsvoorstellen zullen voor de twee groepen dan ook zeer uiteen lopen: 

Met de huidige behandeling hebben patiënten met een laag risico (meer dan 90% genezing) en een middelmatig risico (70-90% genezing) uitstekende vooruitzichten. De behandeling van hoog-risicopatiënten had echter de afgelopen 20 jaar slechts een succespercentage van ongeveer 30% . De toevoeging van behandeling met antilichamen heeft de overlevingskansen van patiënten met een hoog risico significant doen stijgen. In maart 2009 bleek dat 66% van kinderen die na een stamceltransplantatie behandeld waren met 
ch14.18 antistoffen met GM-CSF en IL-2 in leven en ziektevrij waren tegenover 46% vand e groep die deze antistoffen niet had gekregen. Daarop stopte men het onderzoek en gaf elke deelnemer de antistoffen.
Chemotherapie is het effectiefst wanneer een combinatie van middelen wordt gegeven. Middelen die worden toegepast zijn cisplatinum, carboplatinum), alkylerende middelen zoals cyclofosfamide, ifosfamide, melfalan); topoisomerase II-remmer (etoposide), anthracycline, celdodende antibiotica (doxorubicine) en vinca-alkaloïden, zoals (vincristine). Enkele nieuwe strategieën maken voor de inductie gebruik van de topoisomerase I remmers (topotecan en irinotecan) die effectief bleken te zijn bij een recidief.

De laag- risico en de middelmatig-risicopatiënten hebben een overleving van meer dan 90%, respectievelijk 70-90%. 
Tussen de 20 % en de 50% van de hoog-risicopatiënten reageren onvoldoende op de eerste chemotherapie. 
Terugkeer van de ziekte na voltooiing van de modernste behandeling komt bij hen vaak voor. Verdere behandeling is dan mogelijk in onderzoeksverband waarin nieuwe behandelingen worden uitgetest.

Kinderen die de ziekte langdurig overleven, hadden dikwijls tevoren een laag of middelmatig risico en ondergingen een relatief milde behandeling. De meesten van hen ondervinden op lange termijn gevolgen van de behandeling. Overlevenden uit de groepen met een middelmatig of een hoog risico houden vaak een gehoorverlies aan de behandeling over. Kinderen uit de groep met hoog risico kunnen minder lengtegroei, schildklierstoornissen en leermoeilijkheden ondervinden en hebben een verhoogde kans om later op een andere plek kanker te krijgen. Twee van de drie kinderen die het overleven hebben 20 à 30 jaar later minstens één, chronisch, vaak levensbedreigend gezondheidsprobleem. Deze gegevens worden bevestigd door een onderzoek uit 2009, waarin ex-patiënten werden vergeleken met hun broers en zusters. Patiënten bleken vaker dan hun broers of zussen chronische neurologische stoornissen te hebben of hinder te hebben van zintuigelijke, endocriene stoornissen of afwijkingen van het bewegingsapparaat te hebben. Ze waren minder vaak getrouwd en hadden minder vaak een hoog inkomen.<ref name="urlLong-term Outcomes in Survivors of Neuroblastoma: A Report From the Childhood Cancer Survivor Study -- Laverdière et al., 10.1093/jnci/djp230 -- JNCI Journal of the National Cancer Institute"></ref>

Afwijkingen van het erfelijk materiaal van de tumorcellen blijkt het verloop van de ziekte te voorspellen.
Eerder had men de neuroblastomen al op grond van de genetische profielen in drie subtypes ingedeeld:

Bij 6-10% van alle kanker in de kindertijd en bij 15% van overlijden aan kanker op de kinderleeftijd is er sprake van een neuroblastoom. 
De meeste nieuwe gevallen treden in het eerste levensjaar op, soms is het neuroblastoom bij de geboorte al aanwezig. Er is echter een brede leeftijdsspreiding, ook bij oudere kinderen en volwassenen komt de tumor voor , hoewel slechts 10% ouder is dan vijf jaar. Minder dan 2% is ouder dan 18 jaar.

In 1864 was de Duitse arts en grondlegger van onder meer de pathologie Rudolf Virchow de eerste die een tumor in de buik van een kind beschreef als een "glioom". In 1898 merkte de Duitse patholoog de kenmerken van het bijniermerg op. 


</doc>
<doc id="2134653" url="https://nl.wikipedia.org/wiki?curid=2134653" title="Honoré Fragonard">
Honoré Fragonard

Honoré Fragonard (Grasse, 13 juni 1732 – 5 april 1799) was een Frans anatoom, die tegenwoordig vooral bekend is vanwege zijn collectie écorchés. Veel van zijn werk staat tentoongesteld in het Museum Fragonard.

Fragonard was een neef van schilder Jean-Honoré Fragonard. Hij studeerde chirurgie en kreeg in 1759 zijn licentie. In 1762 werd hij door Claude Bourgelat, oprichter van de eerste dierenartsschool ter wereld, gerekruteerd als medewerker. Hier begon Fragonard met het maken van zijn eerste anatomietentoonstellingen. In 1765 gaf koning Lodewijk XV van Frankrijk opdracht tot het oprichten van een tweede dierenartsschool. Hierop stichtte Fragonard de École nationale vétérinaire d'Alfort. Fragonard was gedurende zes jaar professor anatomie aan deze school, maar werd in 1771 ontslagen omdat hij anatomie als kunst ging gebruiken. Hij zette zijn werk vanuit huis voort en verdiende de kost door zijn écorchés te verkopen aan de aristocratie.

Fragonard ging zorgvuldig te werk bij het ontleden van een dier. Hij gebruikte nieuwe technieken om een dood lichaam te conserveren. Veel van zijn werk was meer bedoeld als kunstwerk dan voor wetenschappelijke doeleinden. In 1793 werd hij samen met zijn neef lid van de Jury national des arts.

Veel van zijn werk is in de loop der jaren verloren gegaan.



</doc>
<doc id="2134670" url="https://nl.wikipedia.org/wiki?curid=2134670" title="École nationale vétérinaire d'Alfort">
École nationale vétérinaire d'Alfort

De École nationale vétérinaire d'Alfort (Frans voor "nationale veterinaire school van Alfort") is een school voor diergeneeskunde, gelegen in Maisons-Alfort. De school werd in 1765 opgericht door Honoré Fragonard in opdracht van koning Lodewijk XV van Frankrijk, en verhuisde in 1766 naar zijn huidige locatie. 

Tegenwoordig valt de school onder het Franse ministerie voor landbouw en visserij. Er studeren ongeveer 600 studenten. De school bevat tevens het Museum Fragonard, dat sinds 1991 open is voor publiek, en een botanische tuin, de Jardin botanique de l'École nationale vétérinaire d'Alfort. 



</doc>
<doc id="2134684" url="https://nl.wikipedia.org/wiki?curid=2134684" title="Rebaudioside">
Rebaudioside

Rebaudioside is de naam van een zestal diterpeenglycosiden (rebaudioside A tot F), die gevonden worden in de bladeren van de plant "Stevia rebaudiana". Rebaudioside A is, op stevioside na, de meest voorkomende van de verschillende glycosides in stevia. Ze is 250 tot 450 maal zoeter dan sacharose en daarmee de zoetste van alle stevia-glycosiden; ze is ook minder bitter dan stevioside.
De verschillende zoet smakende stoffen in de stevia delen het aglycon steviol en de verestering met een glucoseresidu van de zuurgroep (linksonder in de structuurformule van steviol). De verschillen zitten aan de andere zijde: de hydroxylgroep is via een etherbinding aan twee (stevioside) of drie (rebaudioside A) glucoseresiduen gekoppeld. De andere rebaudiosiden hebben verschillende combinaties van glucose en rhamnose (een 6-deoxyhexose) via de etherbinding aan steviol gekoppeld. Het niet-suikergedeelte steviol wordt ervan verdacht een zwakke mutagene en genotoxische stof te zijn. Door hydrolyse van de glucosiden in het spijsverteringskanaal zou steviol kunnen ontstaan en geabsobeerd worden. Daarom werd steviazoetstof in Noord-Amerika en Europa lange tijd niet toegelaten. Maar recentere studies van stevia-extracten op mensen en dieren, die in 2006 door de WHO zijn geëvalueerd, hebben geen carcinogene of genotoxische activiteit aangetoond. Steviol heeft wel een genotoxische activiteit bij in-vitroproeven, maar die wordt niet teruggevonden in vivo. De Europese Autoriteit voor voedselveiligheid heeft in 2010 een gelijkaardige conclusie bereikt. De aanvaardbare dagelijkse inname voor de verschillende steviolglycosiden samen is vastgesteld op 4 mg per kg lichaamsgewicht per dag, uitgedrukt als steviol. Dit is wel minder dan de geschatte inname, meer bepaald door kinderen, als de gehalten die de industrie voorstelt o.m. in frisdranken zouden gehanteerd worden. In 2009 werd steviolglycoside met minstens 97% rebaudioside A in Frankrijk voorlopig toegelaten. In 2011 zijn steviolglycosiden dan opgenomen in de Europese lijst van voedingsadditieven, met E-nummer E960.


</doc>
<doc id="2134784" url="https://nl.wikipedia.org/wiki?curid=2134784" title="Klarend vermogen (nier)">
Klarend vermogen (nier)

Het klarend vermogen van de nieren is een term voor een adequate uitscheiding van allerlei afvalstoffen via de urine. Hiervoor is een goede filterfunctie van de nieren essentieel.
De kwaliteit van de filterfunctie wordt ook wel weergegeven door middel van de Glomerulaire filtratiesnelheid (of Glomerular Filtration Rate), uitgedrukt in ml/min. De GFR wordt bepaald door onder andere: de hoogte van de effectieve filtratiedruk, en de hoeveelheid en kwaliteit van het filtrerend oppervlak.
Een daling van de GFR geeft een verminderd klarend vermogen en dus een verminderde nierfunctie. Dit gebeurt bijvoorbeeld bij een daling van de filtratiedruk voor een verminderde arteriële druk, door hartfalen. Ook kan de kwaliteit van het filtrerend oppervlak achteruit gaan door een verdikking van de basale membraan (glomerulosclerose). Dit laatste treedt onder andere op wanneer een aanvankelijk gezond stuk nier moet compenseren voor een niet-functioneel stuk nier, en dit is een belangrijke reden waarom de GFR bij chronische nierziekten progressief slechter wordt.
Afname van de GFR zal tot gevolg hebben dat uiteenlopende stofwisselingsproducten niet meer uit het lichaam verwijderd kunnen worden. Dit zijn zowel giftige afvalstoffen, als bruikbare stoffen zoals hormonen. Vrijwel alle stoffen die normaliter door de nier worden uitgescheiden, zullen bij een verminderd klarend vermogen achterblijven in het bloed, en hierdoor klinische verschijnselen veroorzaken. Voorbeelden hiervan zijn het uremisch syndroom en het nefrotisch syndroom.


</doc>
<doc id="2134796" url="https://nl.wikipedia.org/wiki?curid=2134796" title="Uremisch syndroom">
Uremisch syndroom

De term uremisch syndroom omvat een klinisch beeld dat gepaard gaat met verlies van klarend vermogen. Hierdoor stijgt in het bloed de concentratie van ureum en andere metabolieten, vooral uit de stikstofhuishouding. Hoewel de verzameling verschijnselen vernoemd zijn naar de verhoogde concentratie ureum, veroorzaken de afvalstoffen met stikstof de klinische verschijnselen.

Deze symptomen omvatten neurologische verschijnselen, welke vaak beginnen met sloomheid, later kan ook braken gezien worden. In het ernstige eindstadium kan verlies van bewustzijn gezien worden, en soms zelfs toevallen.
Het uremisch syndroom, dat betrekking heeft op de stikstofhuishouding van het lichaam, moet onderscheiden worden van het nefrotisch syndroom, welke symptomen omvat van afwijkingen in de eiwithuishouding. Ook is er een verschil in oorzaak: bij het uremisch syndroom wordt er in het geheel minder bloed gefiltreerd, en bij het nefrotisch syndroom kan de nier niet meer de juiste stoffen selecteren om uit te scheiden (wat leidt tot proteïnurie en andere verschijnselen).


</doc>
<doc id="2135287" url="https://nl.wikipedia.org/wiki?curid=2135287" title="Alcoholaccijns">
Alcoholaccijns

Alcoholaccijns is de verbruiksbelasting die geheven wordt over alcoholhoudende dranken. Doel ervan is het ontmoedigen van alcoholgebruik en het verschaffen van inkomsten aan de staat. De hoogte van de accijns is afhankelijk van het soort product. Deze worden onderverdeeld in bier, wijn, tussenproducten en overige alcoholhoudende producten.

Voor bier zijn er vier categorieën accijnstarieven. Niet het alcoholgehalte is bepalend voor het tarief, maar het stamwortgehalte. Dit is het gehalte van opgeloste stoffen die in het stamwort van het bier zitten, plus het gehalte van de stoffen die na de gisting aan het bier zijn toegevoegd. Het stamwortgehalte wordt uitgedrukt in percenten Plato:

Bier wordt pas als bier gezien als het meer dan 0,5% alcohol bevat. Bevat het minder dan 0,5% alcohol dan wordt het gezien als een alcoholvrije drank waarvoor geen accijns maar wel een verbruiksbelasting op alcoholvrije dranken moet worden betaald.

Voor brouwerijen die minder dan 20 miljoen liter bier per jaar produceren, gelden iets lagere tarieven voor de categorieën I-III.

Ook voor wijn gelden verschillende accijnstarieven. Deze tarieven zijn wel afhankelijk van het alcoholpercentage en of de wijn mousserend of niet-mousserend is. Voor mousserende wijn gelden hogere accijnstarieven.

Tussenproducten is een aparte categorie voor de alcoholaccijns. Hieronder vallen producten die geen bier, maar ook geen wijn zijn zoals port, sherry en vermout. Ook bij tussenproducten is het belangrijk of het product mousserend of niet-mousserend is. Als een product meer dan 22% alcohol bevat, valt het onder overige alcoholhoudende dranken.

Onder overige alcoholhoudende producten vallen gedestilleerde dranken en pure alcohol. Ook dranken met een alcoholpercentage van meer dan 1,2 die niet vallen onder wijn, bier of tussenproducten horen hierbij. Voor deze categorie geldt het hoogste accijnstarief.

Voor Europees Nederland gelden sinds 1 januari 2016 de volgende tarieven:

Voor Bonaire gelden sinds 1 januari 2013 de volgende tarieven:
Voor België gelden sinds 1 november 2015 de volgende tarieven:


</doc>
<doc id="2136176" url="https://nl.wikipedia.org/wiki?curid=2136176" title="Fishshot">
Fishshot

Fishshot is een van origine Deense alcholische drank. De drank kan worden getypeerd als de vloeibare versie van Fisherman's Friend. De meest gangbare versie van de drank, Fishshot The Classic, heeft een alcoholpercentage van 30%. Het wordt gemaakt van een mengeling van onder andere eucalyptus, menthol, zoethout met wodka. Momenteel wordt Fishshot in twaalf landen verkocht.


</doc>
<doc id="2137035" url="https://nl.wikipedia.org/wiki?curid=2137035" title="Hepatotoxiciteit">
Hepatotoxiciteit

Hepatotoxiciteit is de eigenschap van sommige stoffen, zoals medicijnen, die ze in staat stelt de lever te beschadigen.

De lever speelt een onmisbare rol in het afbreken en verwijderen van stoffen, maar kan zelf ook beschadigd raken door deze stoffen. Sommige medicijnen kunnen, wanneer er veel van ingenomen wordt de lever beschadigen. Soms gebeurt dat zelfs bij een normale dosis. Ook andere stoffen kunnen de lever beschadigen, bijvoorbeeld stoffen uit laboratorium of industrie, uit de natuur, uit planten en kruiden. Stoffen die wereldwijd veel leverbeschadiging veroorzaken, zijn alcohol en paracetamol.

Het menselijk lichaam herkent bijna alle medicamenten als lichaamsvreemd en onderwerpt ze aan chemische afbraakprocessen ("metabolisme"), om ze te kunnen uitscheiden.
Daartoe is nodig:
Hoewel alle weefsels van het lichaam mogelijkheden hebben om chemicaliën af te breken, is het glad endoplasmatisch reticulum van de lever dé grote chemische fabriek die in het lichaam zelf gevormde stoffen af kan breken, cholesterol, steroïde hormonen, vetzuren, hormonen, en eiwiten. Ook breekt het van buiten het lichaam komende substanties zoals medicijnen en alcohol af. De centrale rol die de lever speelt bij het uitscheiden en afbreken van chemicaliën maakt dat beschadiging van de lever een grote invloed heeft op het lichaam.
De afbraak van stoffen verloopt meestal in twee fasen. De eerste fase moet het geschikt maken voor fase 2. Veel stoffen komen echter meteen in fase 2. In fase 1 vindt reductie of oxydatie, hydrolyse of hydratatie en talloze andere chemische reacties plaats. Over het algemeen maken deze reacties de af te breken stof meer wateroplosbaar, maar kunnen tussenproducten ontstaan die chemisch actiever zijn en soms meer kwaad doen dan de oorspronkelijke stof.
De meeste fase- 2- reacties vinden plaats in de cytosol en bestaan uit verbinding aan endogene stoffen via transferase enzymen. De stoffen uit fase 1 worden hierdoor inactief en kunnen dan worden uitgescheiden.
Een groep enzymen die zich in het endoplasmatisch reticulum bevindt, staat bekend als cytochroom P450. Dit is de belangrijkste familie van afbrekende enzymen in de lever. Cytochroom P450 is het eindstation, de oxidatiekant van een keten van elektronentransport. Het bestaat dus niet uit één enkel enzym, maar eerder uit zo’n 50 isovormen, waarvan zes zo’n 90% van alle medicamenten afbreekt. Er is een geweldige diversiteit aan individuele P450-producten. Deze variatie stelt de lever in staat om allerlei stoffen in fase 1 te oxideren, en ook vrijwel alle medicamenten. Drie belangrijke eigenschappen van het P450-systeem spelen een rol bij hepatotoxiciteit en schadelijke effecten van medicijnen:
Elk P450-eiwit is uniek en draagt er in bepaalde mate aan bij dat de snelheid, waarmee medicijnen bij verschillende mensen worden afgebroken, uiteen loopt. Genetische variaties in het P-450-metabolisme moeten worden overwogen, wanneer patiënten meer of juist minder effect van de normale dosis van een medicament ondervinden dan gebruikelijk. Deze variatie maakt ook dat patiënten met een verschillende etnische achtergrond verschillend reageren op medicijnen.

Veel stoffen kunnen het P450-enzym-mechanisme beïnvloeden. Medicijnen kunnen verschillende wisselwerkingen hebben met de enzymfamilie. Medicamenten die het cytochroom P450-enzym beïnvloeden, zijn hetzij inductoren, hetzij inhibitoren. Enzyminhibitoren blokkeren de metabole activiteit van één of meer P-450-enzymen. Meestal treedt dit effect onmiddellijk in. Inductoren daarentegen verhogen de P450-activiteit door de synthese te verhogen. Afhankelijk van de halfwaardetijd, duurt het meestal een tijdje voor het enzym verhoogde activiteit gaat vertonen.
Wanneer medicijnen door hetzelfde P-450 complex moeten worden afgebroken, moeten ze wedijveren met elkaar. Dit kan leiden tot ophoping van een of beide geneesmiddelen. Het kan ook de vorming van toxische fase 1 metabolieten juist vertragen.

Regelmatig worden medicijnen uit de markt genomen omdat men na verloop van tijd ontdekt dat ze leverbeschadiging kunnen veroorzaken, dus hepatotoxisch kunnen zijn. De lever is gevoelig voor beschadiging door medicamenten of andere chemicaliën door zijn unieke stofwisseling en zijn nauwe verbindingen met het maag-darmstelsel. 75% van het bloed dat door de lever stroomt komt via de poortader rechtstreeks van het maag-darmkanaal of de milt, waardoor de medicamenten of de lichaamsvreemde stoffen bijna onverdund worden aangeboden. Verschillende mechanismes kunnen leiden tot het ontstaan of verergeren van schade aan de lever.
Veel stoffen beschadigen de mitochondriën, dat zijn organellen in de cel die energie produceren. Beschadiging van mitochondria maakt allerlei oxiderende stoffen vrij die op hun beurt de cellen van de lever aantasten. Activering van sommige enzymen in het cytochroom P450 systeem, zoals CYP2E1 leiden eveneens tot oxydatieve stress. Beschadiging van de hepatocyt (levercel) en de cellen van de galgang leiden tot ophoping van galzuren, in de lever. Hierdoor ontstaat weer verdere leverbeschadiging. Andere soorten cellen zoals kupffercellen, vetcellen en witte bloedlichaampjes spelen elk hun eigen rol in het proces.

Er zijn twee soorten bijwerkingen van medicijnen. De ene soort, type A, wordt "intrinsiek" of "farmacologisch genoemd, terwijl type B idiosyncratisch heet. farmacologische bijwerkingen (type A)zijn verwantwoordelijk voor 808% van alle problemen.

De farmacologisch (type A) hepatotoxiciteit (schadelijk effect op de lever) van geneesmiddelen of gifstoffen is "voorspelbaar" en afhankelijk van de dosis. De bijwerking volgt logisch uit de eigenschappen van de stof, die bijvoorbeeld een reactie in de stofwisseling blokkeert, of de levercellen aantast.
Een overdosis van paracetamol bijvoorbeeld, geeft problemen zodra een bepaalde drempel is overschreden.

Idiosyncratische bijwerkingen (type B) treden zonder waarschuwing op, wanneer het medicament aan vatbare individuen wordt toegediend en het zijn onvoorspelbaar,zowel wat tijdstip van optreden als wat de gebruikte dosering betreft. Er is geen duidelijk verband tussen de duur of de hoogte van het medicijngebruik en dit soort bijwerkingen. Idiosyncratische hepatotoxiciteit leidt er soms toe dat de registratie van medicijnen weer wordt ingetrokken, ook al hadden ze daarvoor aan de strenge toelatingscriteria voldaan.

De vorm die chemisch veroorzaakte leverschade aannneemt, kan zowel klinisch als ziektekundig uiteen lopen. Biochemische bepalingen, zoals ALAT, alkalische fosfatase, gamma GT en bilirubine) worden dikwijls gebruikt om leverbeschadiging op te sporen. Leverbeschadiging wordt verder beschreven als hepatocellular (vooral ALAT-verhoging) of cholestatisch (vooral AF-verhoging). Die sluiten elkaar echter niet uit, vaak is er sprake van een gemengd type.
De microscopische afwijkingen die daarbij horen, volgen hieronder.

Zonale necrose is de meest voorkomende vorm van door medicijnen veroorzaakte levercelnecrose; dat is het afsterven van levercellen. De schade blijft grotendeels beperkt tot een bepaald gedeelte van de lever, de "lobule" (kleinste functionele deelorgaan van de lever, (zie figuur). Zonale necrose kan aan het licht komen door een sterk verhoogde ALAT-bepaling, een sterke achteruitgang van leverfunctie en acuut leverfalen.
Oorzaken onder andere:
Paracetamol, tetra (soort 'vlekkenwater')

Hierbij gaat de sterfte van de levercel (hepatocellulaire necrose) gepaard met een ontsteking. Er zijn drie soorten chemische hepatitis.
Oorzaken onder andere:

Bij cholestase leidt leverbeschadiging tot een belemmering van de galstroom en gaat dan gepaard met jeuk en geelzucht. Onder de microscoop is een ontsteking zichtbaar, men spreekt wel van "cholestatische hepatitis", maar het kan ook mild verlopen. In zeldzame gevallen kan het op dezelfde wije verlopen als de ziekte "Primaire biliaire cirrose" met een teloorgang van de kleine galwegen (Vanishing Bile Duct Syndrome.
Oorzaken onder andere:

Hepatotoxiciteit kan zich manifesteren als ophoping van triglyceriden, hetzij in kleine druppeltjes (microvesiculair), hetzij in grote druppeltjes; we spreken van leververvetting of steatose. Een derde type leververvetting ontstaat als fosfolipiden zich op dezelfde wijze op gaan hopen als bij sommige aangeboren afwijkingen (zoals de ziekte van Tay-Sachs).
Oorzaken onder andere:

Een "granuloom" is een apart soort ontstekingsreactie die verschillende oorzaken kan hebben. Door medicijnen veroorzaakte granulomen in de lever gaan meestal gepaard met granulomen in anderee weefsels; de patiënten zijn meestal allergisch en hebben een vorm van ontsteking van de bloedvaten. Meer dan vijftig medicijnen kunnen deze reactie veroorzaken.
Oorzaken onder andere:
Allopurinol, fenytoïne, isoniazide, kinidine, penicilline (vasculaire beschadigingen)

Deze zijn het gevolg van letsel van de bekleding van de bloedvaten.
Oorzaken onder andere:

Leverkanker is beschreven na langdurige blootstelling aan sommige chemische stoffen. Primair levercelcarcinoom; (kanker van de levercellen); angiosarcoom (kwaadaardige woekering van de bloedvatjes); Leveradenoom (goedaardig).
Oorzaken onder andere:
Vinylchloride, anticonceptiepil (alleen goedaardige adenomen), anabole steroiden, arseen

 In de klinische praktijk blijft het een uitnodiging de diagnose te stellen. Veel andere aandoeningen hebben dezelfde verschijnselen en zien er onder de microscoop hetzelfde uit. Om de diagnose hepatotoxiciteit te stellen moet er een oorzakelijk verband worden vastgesteld tussen het vergif en de medicatie, maar vooral bij idiosyncratische bijwerkingen kan dat lastig zijn. Gelijktijdig gebruik van meerdere medicijnen maakt het extra gecompliceerd. Bijvoorbeeld paracetamolvergiftiging is als bekende, dosisafhankelijke, farmacologische hepatotoxiciteit gemakkelijker vast te stellen.

In de meeste gevallen zal de leverfunctie zich herstellen als het veroorzakende medicijn
op tijd wordt gestopt, eventueel kan ondersteunende behandeling nodig zijn. Bij een paracetamolvergiftiging kan de eerste aanval dodelijk zijn. Fulminant leverfalen door hepatotoxiciteit kan levertransplantatie noodzakelijk maken. Bij paracetamolvergiftiging kan acetylcysteïne intraveneus worden ingezet om radicalen weg te vangen.

Verdubbeling van het bilirubineniveau en bijkomende transaminatse (ALAT) stijging is een slecht teken. De combinatie is een aanwijzing voor ernstige hepatotoxiciteit die gepaard kan gaan met een sterfte van 10% tot 15%, wanneer de oorzaak niet wordt weggenomen. Er is namelijk flinke schade aan de lever nodig om de uitscheiding van bilirubine te belemmeren; daarom leidt een kleine stoornis van de lever niet dadelijk tot geelzucht. Andere factoren die een slechtere uitkomst voorspellen zijn hoge leeftijd, vrouw, hoog ASAT.

Alcohol heeft verschillende schadelijke dosisafhankelijke bijwerkingen op de lever.
Er kan een chemische hepatitis ontstaan, of leververvetting. 10 tot 20 % van de zware drinkers krijgt een onomkeerbare levercirrose.

Paracetamol wordt in de aanbevolen dosis goed verdragen, maar overdosering is een belangrijke oorzaak van leverziekte. De lever wordt niet beschadigd door de stof zelf, maar door het afbraakproduct "N"-acetyl-"p"-benzochinonimine (NAPQI of NABQI) dat wordt geprocudeerd door cytochroom-P450-enzymen in de lever. Onder normale omstandigheden wordt deze metaboliet onschadelijk gemaakt (detoxificatie) door conjugatie met glutathion in een fase 2 reactie. Bij een overdosis wordt een grote hoeveelheid NAPQI gevormd die het detoxificatieproces overspoelt en tot levercelbeschadiging leidt. NO speelt eveneens een rol in de hepatotoxiciteit van paracetamol.
Het gevaar voor de lever hangt af van de ingenomen dosis, bijkomend alcoholgebruik, andere medicijnen, hoelang het heeft geduurd voor er tegengif is toegediend enz. Toediening van acetylcysteïne, een voorloper van glutathion, kan de ernst van de leverbeschadiging beperken door het giftige NAPQI weg te vangen. Degenen die acuut leverfalen ontwikkelen, kunnen nog genezen; maar een transplantatie kan nodig zijn, met name wanneer de hersenwerking verstoord is (encefalopathie) of er stollingsproblemen zijn.

Deze groep pijnstillers kan zowel dosis-gerelateerde als idiosyncratische hepatotoxiciteit vertonen. Acetylsalicylzuur (vooral in gebruik als bloedverdunner) en fenylbutazon hebben farmacologische, dosisgerelateerde hepatotoxiciteit; idiosyncratische reacties zijn beschreven bij ibuprofen, sulindac, fenylbutazon, piroxicam, diclofenac and indomethacine.

(Gluco)cortico(ster)oïden bevorderen de opslag van zetmeel in de lever en de lever kan daardoor vergroot worden. Het klassieke effect van langdurig gebruik is bij jong en oud echter vervetting.

Isoniazide (INH) is een van de meest gebruikte middelen tegen tuberculose; 20% van de gebruikers ondervindt een lichte verhoging van de leverenzymen; 1-2% krijgt te maken met ernstige hepatotoxiciteit.

Voorbeeld zijn veel amanita paddenstoelen en andere schimmels bijvoorbeeld aflatoxiness.

Voorbeelden onder andere: arseen, tetrachloormethaan, en vinylchloride.

Geneesmiddelen van kruiden en planten hebben ten onrechte als groep de naam dat ze vrijwel geen bijwerkingen hebben. Er zijn onder deze middelen echter stoffen met hepatotoxiciteit.


</doc>
<doc id="2137410" url="https://nl.wikipedia.org/wiki?curid=2137410" title="Hoogopgaand klysma">
Hoogopgaand klysma

Een hoogopgaand klysma is een vorm van een darmspoeling waarbij de dikke darm via de anus schoongespoeld wordt.

Het verschil met een 'gewoon' klysma is dat bij een hoogopgaand klysma aan de klysma een lange holle en buigzame slang bevestigd zit. Deze slang heet een rectumcanule.

Bij het inbrengen van een hoogopgaand klysma dient de patiënt in een bed te gaan liggen die in Trendelenburg gezet kan worden. Vervolgens wordt de rectumcanule meestal met vaseline ingesmeerd. Daarna wordt de rectumcanule via de anus hoog in de dikke darm ingebracht, waarna de klysma leeggeknepen wordt. Vaak is de vloeistof een hypotone vloeistof. Vervolgens dient de patiënt de vloeistof minimaal vijf minuten in te houden.
Het uitvoeren van een hoogopgaand klysma mag alleen worden gedaan door arts, verpleegkundigen en verzorgenden.

Er zijn twee veelvoorkomende indicaties voor het uitvoeren van een hoogopgaand klysma:

Het risico van het uitvoeren van een hoogopgaand klysma is dat de dikke darm beschadigd kan raken. Dit kan vervelende gevolgen hebben zoals: bloedingen of zenuwbeschadiging.


</doc>
<doc id="2137662" url="https://nl.wikipedia.org/wiki?curid=2137662" title="Orthograde darmspoeling">
Orthograde darmspoeling

Een orthograde darmspoeling, perorale orthograde darmspoeling of lavage is een vorm van darmspoeling, waarbij de dunne darm en dikke darm met behulp van een spoelvloeistof letterlijk schoongespoeld worden.

Indien de darmspoelingsvloeistof oraal wordt ingenomen of toegediend door middel van een maagsonde, wordt er gesproken van een "perorale orthograde darmspoeling". Bij darmspoeling via de anus of door een PEG-katheter of een stoma wordt er gesproken van een "orthograde darmspoeling". Voor de spoelvloeistof wordt meestal 4 tot 6 liter macrogoaloplossing gebruikt, bijvoorbeeld Kleen-Prep (R) of Transipeg (R).

Er zijn twee veelvoorkomende indicaties om een orthograde darmspoeling uit te voeren:

Veelvoorkomende contra-indicaties zijn:

Bij een perorale orthograde darmspoeling dient de patiënt de spoelvloeistof te drinken. Indien het door omstandigheden niet mogelijk is om te drinken zal een maagsonde ingebracht worden via welke de vloeistof wordt toegediend.
Patiënten kunnen zich bij een orthograde darmspoeling onwel gaan voelen. Vooral als de spoelvloeistof zijn werk begint te doen kunnen zich klachten als misselijkheid, braken en buikkrampen voor doen.
Een orthograde darmspoeling wordt in de meeste gevallen uitgevoerd door een verpleegkundige of verzorgende. Indien de patiënt een maagkatheter, stoma of peg-katheter heeft, zal meestal een verpleegkundige de spoelvloeistof toedienen. Stomapatiënten die poliklinisch een colonscopie krijgen, worden meestal door een stomaverpleegkundige geholpen.


</doc>
<doc id="2138661" url="https://nl.wikipedia.org/wiki?curid=2138661" title="Fenytoïne">
Fenytoïne

Fenytoïne of difenylhydantoine (chemische naam 5,5-diphenylimidazolidine-2,4-dione) is een al lang bestaand anti-epilepticum. Fenytoïne onderdrukt de abnormale hersenactiviteit die de epileptische aanval veroorzaakt, door de elektrische geleiding te verminderen; het stabiliseert daartoe de inactiviteit van de natriumkanalen. Het is vanwege de lastige bijwerkingen een reservemiddel bij de behandeling van epilepsie.
Het middel wordt gebruikt bij het corrigeren van hartritmestoornissen bij digoxine-intoxicatie.

Het octrooi van fenytoïne is al lang verlopen; het staat ook bekend onder de merknamen "Difantoine-Z" en Epanutin.

Fenytoïne (difenylhydantoïne) is voor het eerst geproduceerd door de Duitse chemicus Heinrich Biltz in 1908. In 1938 werd de bruikbaarheid voor de behandeling van epilepsie ontdekt, waarbij minder sufheid optreedt dan bij fenobarbital, dat tot dan toe het enige effectieve middel was.

Fenytoïne is lastig te doseren. Men tracht een bloedspiegel te bereiken tussen de 8 en de 20 mg per liter. Dit therapeutische gebied ligt bij de meeste mensen vlak bij het verzadigingspunt van de leverenzymen. Daardoor geeft, juist daar waar een precieze dosering noodzakelijk is, een minimale dosiswijziging vaak een groot effect. Wanneer het niet goed lukt de spiegel te stabiliseren, heeft de patiënt wisselend bijwerkingen en aanvallen.

In therapeutische doseringen veroorzaakt fenytoïne een horizontale instelnystagmus die geen kwaad kan, maar door de politie ten onrechte voor een teken van alcoholgebruik gehouden kan worden. Bij overdosering, is de patiënt suf, heeft trillende handen;
vertoont cerebellaire ataxie (dat wil zeggen dat hij beweegt als een beschonkene), blikverlamming en eventueel toevallen.
Fenytoïne kan zich bij chronische overdosering ophopen in de hersenschors, en atrofie veroorzaken van het cerebellum.

Fenytoïne kan gebrek aan foliumzuur met als gevolg bloedarmoede veroorzaken.
Fenytoïne kan de aanmaak verstoren van witte bloedcellen agranulocytose, rode bloedcellen aplastische anemie en bloedplaatjes, trombocytopenie.

Fenytoïne kan vitamine D gebrek en botontkalking veroorzaken.

Fenytoïne is teratogeen, dat wil zeggen dat het tijdens de zwangerschap aangeboren afwijkingen kan veroorzaken: afwijkingen van schedel en gelaat (brede neusbrug, lip- en gehemeltespleet, kleine hersenschedel) en een lichte verstandelijke beperking. Het syndroom lijkt op het foetaal alcoholsyndroom.

Fenytoïne kan woekering van het tandvlees en vergroving van het gelaat veroorzaken.

Fenytoïne kan leverfunctiestoornisen en cholestase veroorzaken.

Allergie, zoals huiduitslag, is meestal dosisonafhankelijk.
Fenytoïne kan systemische lupus erythematodes veroorzaken.
Levensbedreigende huidreacties zoals het syndroom van Stevens-Johnson en toxische epidermale necrolyse (zijn beschreven bij patiënten met de erfelijke eigenschap HLA-B*1502. a,

Fenytoïnegebruik kan een omkeerbare IgA-deficiëntie veroorzaken met toegenomen kwetsbaarheid voor infecties als gevolg.

Fenytoïne heeft effect op het hartritme. Het onderdrukt de elektrische activiteit van boezem en kamer.

Fenytoïne is een inductor van CYP3A4 en CYP2C19 van het P450-enzym dat verantwoordelijk is voor de afbraak van medicijnen in de lever. Fenytoïne en carbamazepine versnellen elkaars afbraak. Er is een lange lijst bekend van interacties met andere medicijnen.
Antistolling zoals acenocoumarol kan de fenytoïnespiegel verhogen.



</doc>
<doc id="2138900" url="https://nl.wikipedia.org/wiki?curid=2138900" title="Type IV-secretie">
Type IV-secretie

Type IV-secretie komt voor bij bacteriën.

Bacteriën hebben door de evolutie heen een aantal mechanismen ontwikkeld die het mogelijk maken DNA en eiwitten te transporteren door hun celmembraan heen, vanuit het cytoplasma naar het extracellulair milieu. De complexiteit van deze vorm van transport wordt duidelijk wanneer wordt gekeken naar gram-negatieve bacteriën, dit omdat deze groep bacteriën een dubbele membraan hebben. 

Het bekendste voorbeeld van deze vorm van secretie is waarschijnlijk het conjugatiesysteem. Dit is een eiwitcomplex bestaande uit meerdere eiwitten, welke het mogelijk maken om DNA en/of eiwitten over te dragen aan andere bacteriën. In de natuur zorgt deze vorm van genetische overdracht, voor genetische diversiteit en overleving van bacteriën.

De ontdekking van conjugatie heeft een revolutie veroorzaakt in microbieel genetisch onderzoek. Dit mechanisme is sindsdien veelvuldig gebruikt in de uitwisseling van plasmiden en selectieve markers tussen verschillende micro-organismen. Hoewel dit mechanisme voor laboratoriumonderzoek erg makkelijk is, zorgt het mechanisme er ook voor dat de behandeling van pathogene bacteriën door resistentievorming wordt bemoeilijkt.

Het conjugatiesysteem is een voorbeeld van een type IV-secretiesysteem (T4S-systeem). Onderdelen van dit systeem vormen een veelzijdige klasse van medisch en landbouwkundig belang in staat tot overdracht van genetisch materiaal en virulentiefactoren tussen organismen van verschillende rijken.


</doc>
<doc id="2139222" url="https://nl.wikipedia.org/wiki?curid=2139222" title="Debris (geneeskunde)">
Debris (geneeskunde)

Debris is een term in de geneeskunde die restanten of overblijfselen aanduidt zoals heelkundige behandelingen. Debris ontstaat onder andere bij een wortelkanaalbehandeling als de overblijfselen van de tandwortel bij het uitvijlen van het wortelkanaal.


</doc>
<doc id="2139616" url="https://nl.wikipedia.org/wiki?curid=2139616" title="Rose Murphy">
Rose Murphy

Rose Murphy is een travestie-act van "Eric Knijpstra" (Utrecht, 4 september 1967).

Rose Murphy is in Nederland bekend geworden van haar diverse dragshow-optredens. Zo heeft zij tijdens de "Nachtsuite" al regelmatig acte de présence gegeven en begin 2009 werd er tijdens "de Meiden van Haram" uitgebreid aandacht aan haar besteed. Sinds 2001 heeft Rose zich ingezet om de showtravestie uit de taboesfeer te halen. Mede door haar inzet werd in Nederland de showtravestie weer populair.

In 2009 werd Rose tot miss Travestie 2009 verkozen. Naast haar live optredens zet zij zich in om dragqueen gerelateerde evenementen meer bekendheid te geven. Sinds 2015 geeft ze onder de naam 'Dragpalace' muziek uit, om verwarring met de jazzzangeres Rose Murphy (1913-1989) te voorkomen.





</doc>
<doc id="2140749" url="https://nl.wikipedia.org/wiki?curid=2140749" title="Jan Johan Boswijk">
Jan Johan Boswijk

Jan Johan Boswijk (Arnhem, 7 april 1885 - Bilthoven, 6 oktober 1956) was een Nederlandse arts en wethouder.

Boswijk was een zoon van de hoofdonderwijzer en schoolopziener Derk Boswijk en Attje Taekes Rinsema. Hij was gehuwd met Marchien Sparreboom, dochter van de grossier Siebrandus Hermannus Sparreboom en Marchien Bakker uit Nieuwe Pekela.

Boswijk studeerde te Utrecht, waar hij op 1 oktober 1909 zijn artsenexamen deed. Op 17 oktober 1911 vestigde hij zich als huisarts te Oude Pekela, nadat hij gedurende een tweetal jaren voor verschillende collega's de praktijk had waargenomen. Hij was in Oude Pekela meer dan 40 jaar gemeenteraadslid. In 1917 was hij daar wethouder namens de liberalen en van 1946-1953 namens de Partij van de Vrijheid c.q. de VVD.

Dokter Boswijk was voorzitter van de VVD in Oude Pekela en werd beschouwd als de pionier van het liberalisme aldaar. Hij heeft van 1916-1956 zitting gehad in de gemeenteraad. Bij zijn afscheid van de gemeenteraad werd hem op grond van de grote verdiensten aan de gemeente de gemeentelijke erepenning verleend en werd zijn naam bijgeschreven in het ereboek van de gemeente Oude Pekela. Hij was lid van de Commissie voor Georganiseerd Overleg en lid van de Gascommissie. Verder heeft hij diverse functies vervuld in het verenigingsleven in zijn woonplaats. In 1930 werd hij benoemd tot lid van de commissie die zich bezig ging houden met de bestudering van een denkbeeld om te komen tot een betere huisvesting van ouden van dagen. Hij was van 1933-1956 onafgebroken voorzitter van de "Nutsspaarbank", was in 1955 voorzitter van het "Nutsdepartement", was voorzitter van de kegelclub "Concordia". Hij was in 1936 mede-oprichter van "een neutrale oranjevereniging". Boswijk maakte ook deel uit van het bestuur van de bridgeclub, van "Het Groene Kruis", van "Volksonderwijs", van de "Handelsvereniging", die in 1921 mede door hem was opgericht, en van nog verschillende andere. Hij is tevens commissaris geweest van de papierfabriek "Pekela N.V." aan de Ommelanderwijk.

De sport heeft bij hem ook een grote plaats ingenomen. Al in 1920 was hij in zijn woonplaats voorzitter van de sportcommissie. Onder zijn presidium vond in datzelfde jaar de oprichting plaats van de voetbalclub "Willen is Kunnen" (WIK). Verder was hij voorzitter van de voetbalvereniging "Noordster", medeoprichter en erevoorzitter van de gymnastiekvereniging "Sparta", bestuurder van de tennisclub "Ready" en van de plaatselijke ijsvereniging.

Boswijk was ook voorzitter van de scheidsrechterscommissie in de afdeling van de KNVB en trad ook zelf als scheidsrechter op. De KNVB benoemde hem tot erelid.

Boswijk heeft in de Tweede Wereldoorlog volop meegewerkt aan het verzet. Hij bood hulp aan Joodse onderduikers. In verband met het verbergen van jodengoederen werd hij op 31 oktober 1942 in het Academisch Ziekenhuis in Groningen gearresteerd door de beruchte "Hauptscharführer" Robert Lehnhoff van het Scholtenshuis in Groningen. Hij heeft vervolgens tot 22 juni 1943 gevangengezeten. In 1946 was hij medelid van het comité dat zich in Oude Pekela ging inzetten voor het stichten van een monument voor de oorlogs- en andere terreurslachtoffers.

Met ingang van 1 januari 1951 associeerde dokter Boswijk zich met de huisarts Zelverder in zijn woonplaats.

Boswijk is op de leeftijd van 71 jaar onverwacht, tijdens familiebezoek in Bilthoven, 
overleden. Hij is op de algemene begraafplaats in Oude Pekela begraven. Boswijk was Ridder in de Orde van Oranje Nassau.


</doc>
<doc id="2143141" url="https://nl.wikipedia.org/wiki?curid=2143141" title="Rijks Veeartsenijschool">
Rijks Veeartsenijschool

De Rijks Veeartsenijschool was vanaf omstreeks 1820 de eerste onderwijsinstelling in Nederland waar dierenartsen werden opgeleid. Gevestigd in de stad Utrecht kreeg het gaandeweg een uitgebreid gebouwencomplex ter hoogte van de Biltstraat tot haar beschikking. Na de opwaardering in 1918 tot "Veeartsenijkundige Hoogeschool", werd het in 1925 de faculteit Diergeneeskunde van de Utrechtse universiteit. In 1988 verhuisde deze definitief naar de Utrechtse subwijk De Uithof.

De voorgeschiedenis van de Rijks Veeartsenijschool tekent zich door veelvuldige uitbraken van veeziektes als de runderpest. Ondanks de grote schades die deze ziektes veroorzaakten, waren ze regelmatig nauwelijks te bezweren. Het vak werd destijds uitgeoefend door onder meer hoefsmeden en "paardendocters". Rond 1761 ontstond in Frankrijk met Claude Bourgelat de eerste diergeneeskundige opleiding ter wereld. De eerste scholen richtten zich vooral op legerpaarden.

De centraal in Nederland gelegen stad Utrecht was rond 1820 onder meer een garnizoensstad met grote veemarkten. Tezamen met de voorgeschiedenis, speelden deze factoren een rol om hier in 1821 het eerste diergeneeskundige onderwijsinstituut binnen Nederland officieel te openen. De school kreeg aan het eind van Biltstraat de voormalige buitenplaats/katoenfabriek Gildestein tot haar beschikking voor de opleiding van dierenartsen (toen nog veeartsen geheten). Theodoor Gerard van Lidth de Jeude was de eerste directeur. Zijn opvolger, de Groningse medicus Alexander Numan, wordt als de grondlegger van de Nederlandse diergeneeskunde beschouwd. Numan zou 30 jaar lang als directeur/ hoogleraar aan de school verbonden blijven. Het hoofdgebouw van de voormalige buitenplaats diende in de beginperiode als directeurswoning. Studenten waren in die periode verplicht intern te wonen en werden op een zolder gehuisvest. In 1865 richtten studenten de studentensociëteit Veterinair Studenten Corps Absyrtus op.

Gaandeweg de geschiedenis ontstond noordelijk vanaf de Biltstraat langs de Biltsche Grift een honderden meters lang lint aan gebouwen. De gebouwen dienden onder meer om te doceren en voor de huisvesting van studenten en dieren. Het merendeel van die gebouwen is in het eerste kwart van de 20e eeuw aangelegd. In deze periode werd in 1918 de school een hogeschool en ontstond de "Veeartsenijkundige Hoogeschool". In 1925 werd het een faculteit van de Utrechtse universiteit. In de periode 1954 tot 1972 bood de manege van de school ook onderdak aan de subvereniging van Veritas, U.S.R. Hippeia. Vanaf 1967 kwam er een verhuizing op gang naar De Uithof, die in 1988 werd afgerond.





</doc>
<doc id="2143636" url="https://nl.wikipedia.org/wiki?curid=2143636" title="Gemeenteziekenhuis (Dordrecht)">
Gemeenteziekenhuis (Dordrecht)

Het Gemeenteziekenhuis is een voormalig algemeen ziekenhuis in Dordrecht. In deze stad was het 'Gast- of ziekenhuis' sinds 1877 gevestigd aan het Beverwijcksplein. Wegens grote tekortkomingen aan het gebouw en een toenemende vraag naar ziekenzorg werd in 1920 aan de Bankastraat een nieuw ziekenhuis gebouwd.

Het ziekenhuis telde aanvankelijk 110 bedden en het stadsbestuur was verantwoordelijk voor de noodzakelijke fondsen. Na de Tweede Wereldoorlog werd het ziekenhuis 'Stedelijk Ziekenhuis' genoemd en uitgebreid tot 440 bedden met - voor die tijd - moderne medische faciliteiten. Een groeiend financieel aandeel van de gemeente Dordrecht in de exploitatie resulteerde in 1957 in de naamswijziging tot 'Gemeenteziekenhuis'. In 1970 groeide de capaciteit tot 570 bedden en werd de naam veranderd in 'Merwedeziekenhuis'.

Na een fusie in 1986 met het gemeenteziekenhuis van Sliedrecht kon men een nieuw Merwedeziekenhuis bouwen. De organisatie fuseerde vervolgens in 1999 in het kader van verdere schaalvergroting in de gezondheidszorg met het 'Drechtsteden Ziekenhuis' tot 'Albert Schweitzer Ziekenhuis'. 

Aan de Bankastraat zijn, na de sloop van het ziekenhuiscomplex en de naastgelegen Hogere Technische School, op het vrijgekomen terrein woonhuizen gebouwd.


</doc>
<doc id="2144554" url="https://nl.wikipedia.org/wiki?curid=2144554" title="Alexander Numan">
Alexander Numan

Alexander Numan (Baflo, 7 december 1780 - Utrecht, 1 september 1852) was een Nederlandse hoogleraar, schooldirecteur, arts en schrijver. Hij wordt als de grondlegger van de Nederlandse diergeneeskunde beschouwd. 

Numan was de zoon van een predikant in Groningen. Aan de Rijksuniversiteit Groningen studeerde hij geneeskunde. Na zijn afstuderen in 1804 werd hij vervolgens plattelandsdokter in het Groningse. Numan had brede interesses, onder meer in landbouw en veeteelt en werd actief op andere gebieden. Al spoedig begon hij ook te publiceren. Hij zorgde voor een vertaling in het Nederlands van een Duitstalig handboek over veeartsenij. Voor de Maatschappij tot Nut van 't Algemeen verzorgde hij in 1819 met het "Handboek der Genees- en Verloskunde van het Vee" voor een bijgewerkte versie, die vele malen herdrukt zou gaan worden.

Numans gewaarderde werk leidde ertoe dat hij in de stad Utrecht hoogleraar werd aan de in 1821 nieuw geopende Rijks Veeartsenijschool. Van deze eerste onderwijsinstelling waar diergeneeskunde in Nederland werd onderwezen, was hij van 1826 tot 1851 tevens directeur. In 1852 overleed Numan te Utrecht aan antrax.

In de stad Utrecht zijn vandaag de dag een straat en een gebouw naar hem vernoemd.



</doc>
<doc id="2144623" url="https://nl.wikipedia.org/wiki?curid=2144623" title="Delmopinol">
Delmopinol

Delmopinol is de International Nonproprietary Name (INN) van 2-[3-(4-propylheptyl)morfolin-4-yl]ethanol (CAS-nummer 79874-76-3). Delmopinol – in de vorm van het hydrochloridezout van delmopinol, CAS-nummer 98092-92-3 – is een antisepticum dat tandvleesontsteking (gingivitis) en de vorming van tandplaque tegen kan gaan. Het is daarbij een alternatief voor chloorhexidine. De doeltreffendheid en de bijwerkingen van beide producten zijn vergelijkbaar.

Delmopinol werd ontwikkeld in Zweden. Het octrooi uit 1987 is oorspronkelijk toegewezen aan AB Ferrosan uit Malmö en ging later naar Biosurface Pharma. Biosurface Pharma werd in 2002 overgenomen door Sinclair Pharmaceuticals Ltd. uit Groot-Brittannië. Het mondspoelmiddel "Decapinol" van Sinclair Pharma, met delmopinolhydrochloride als actieve stof, werd in de Europese Unie in juni 2004 toegelaten, en in 2005 in de Verenigde Staten. Sinclair Pharma heeft later ook Decapinol spray, Decapinol gel en Decapinol tandpasta uitgebracht.


</doc>
<doc id="2144627" url="https://nl.wikipedia.org/wiki?curid=2144627" title="Mini-mental state examination">
Mini-mental state examination

De Mini–mental state examination (MMSE) is een screeningsinstrument waarmee een globale indruk van het cognitief functioneren van ouderen kan worden verkregen aan de hand van een aantal vragen .

De MMSE bevat twintig items en de te behalen scores variëren van nul tot dertig punten, waarbij een hogere score staat voor een beter cognitief functioneren. De vragen zijn gegroepeerd in zeven categorieën, waarvan elke categorie een verschillend domein van cognitief functioneren representeert: oriëntatie in de tijd (vijf punten), ruimtelijke oriëntatie (vijf punten), het registreren van drie woorden (drie punten), concentratie en rekenen (vijf punten), het herinneren van drie woorden (drie punten), taal (acht punten) en visueel inzicht (een punt).


</doc>
<doc id="2144825" url="https://nl.wikipedia.org/wiki?curid=2144825" title="Tafluprost">
Tafluprost

Tafluprost (INN) is een geneesmiddel voor de behandeling van glaucoom en verhoogde oogboldruk. Het bevordert de afvoer van oogvocht waardoor de oogdruk daalt.

Tafluprost behoort tot de synthetische prostaglandine-analogen; het is een prostaglandine F-analoog. Andere vergelijkbare prostaglandine-analogen zijn latanoprost, bimatoprost en travoprost.

Tafluprost werd ontwikkeld door de Japanse bedrijven Santen Pharmaceutical en Asahi Glass. Het wordt verkocht in oogdruppels van het merk "Saflutan" ("Tapros" in Japan). Het Amerikaanse Merck & Co. heeft in 2009 een licentie gekocht voor de verkoop van het product in Noord- en Zuid-Amerika, Afrika en West-Europa (behalve in Duitsland). Saflutan is o.m. vergund in Nederland (RVG-nummer 103823) en in België (vergunningsnummer BE384474, verleend op 1 februari 2011). Het is enkel op voorschrift verkrijgbaar.


</doc>
<doc id="2144838" url="https://nl.wikipedia.org/wiki?curid=2144838" title="Latanoprost">
Latanoprost

Latanoprost is een geneesmiddel voor de behandeling van glaucoom en verhoogde oogboldruk. Het bevordert de afvoer van oogvocht waardoor de oogdruk daalt.

Latanoprost behoort tot de synthetische prostaglandine-analogen; het is een prostaglandine F-analoog. Andere vergelijkbare prostaglandine-analogen zijn bimatoprost, tafluprost en travoprost.

Latanoprost werd ontwikkeld door het Zweedse bedrijf Pharmacia, dat in 2002 gekocht werd door Pfizer. Pfizer verkoopt latanoprost in oogdruppels van het merk "Xalatan". Er zijn inmiddels ook generieke vormen op de markt van verschillende producenten. Het is enkel op voorschrift verkrijgbaar.

Enkele mogelijke bijwerkingen van latanoprost zijn een verkleuring (donkerder worden) van de irissen en van de oogleden en wimpers.



</doc>
<doc id="2144865" url="https://nl.wikipedia.org/wiki?curid=2144865" title="Travoprost">
Travoprost

Travoprost is een geneesmiddel voor de behandeling van glaucoom en verhoogde oogboldruk. Het bevordert de afvoer van oogvocht waardoor de oogdruk daalt. Het is enkel op voorschrift verkrijgbaar.

Travoprost behoort tot de synthetische prostaglandine-analogen; het is een prostaglandine F-analoog. Het is de isopropylester van fluprostenol. Het is een prodrug, die door enzymen in het hoornvlies wordt omgezet in het corresponderende vrije zuur fluprostenol. Andere vergelijkbare prostaglandine-analogen zijn bimatoprost, latanoprost en tafluprost.

Latanoprost werd ontwikkeld door Alcon. Het wordt verkocht in oogdruppels van het merk "Travatan". "DuoTrav" van Alcon zijn oogdruppels die naast latanoprost ook timolol bevatten, een niet-selectieve bètablokker die de oogdruk verlaagt door remming van de kamerwaterproductie.



</doc>
