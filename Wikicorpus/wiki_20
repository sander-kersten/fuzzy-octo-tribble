<doc id="1490666" url="https://nl.wikipedia.org/wiki?curid=1490666" title="Rolf M. Zinkernagel">
Rolf M. Zinkernagel

Rolf Martin Zinkernagel (Riehen, 6 januari 1940) is een Zwitsers immunoloog, en professor experimentele immunologie aan de Universiteit Zürich. In 1995 won hij samen met Peter C. Doherty de Nobelprijs voor de Fysiologie of Geneeskunde.

Zinkernagel haalde in 1970 zijn Doctor of Medicine aan de Universiteit van Bazel, en in 1975 zijn Ph.D. aan de Australian National University. Aan de John Curtin School of Medical Research deed hij samen met Doherty het onderzoek dat hen de Nobelprijs zou opleveren door begin jaren zeventig antwoord te geven op de vraag hoe het lichaam virus geïnfecteerde cellen herkent.

Ze ontdekten dat het immuunsysteem cellen die zijn geïnfecteerd door een virus worden herkend door T-cellen middels twee moleculen op het oppervlak van de cel: een van het virus-antigen, en een van het major histocompatibility complex (MHC). Het MHC-gen was in de jaren vijftig reeds geïdentificeerd omdat het medeverantwoordelijk was voor afstotingsreacties bij orgaantransplantaties.

Aan hun samenwerking kwam kort daarna een einde – Zinkernagel vertrok naar het Scripps Clinic Research Institute in La Jolla in de Verenigde Staten. Hier deed hij onderzoek naar de zwezerik en de rol die dit orgaan speelt in het auto-immuunsysteem. Eind 1979 keerde hij terug naar Zwitserland waar hij de positie van universitair hoofddocent aannam aan de Universiteit Zürich, gevolgd door een hoogleraarschap experimentele pathologie in 1982 en vanaf 1992 als hoogleraar experimentele immunologie. Gedurende zijn periode in Zürich kregen hij en Doherty meer en meer internationale erkenning voor hun eerdere pionierswerk.

Naast de Nobelprijs won Zinkernagel in de Cloëtte Prize (1981), de Ernst Jung-Preis für Medizin (1982) en in 1995 de Albert Lasker Award for Basic Medical Research. In 1999 werd hij benoemd tot "Companion" in de Orde van Australië, Australië hoogste civiele eerbetoon voor zijn wetenschappelijke werk met Doherty.



</doc>
<doc id="1490772" url="https://nl.wikipedia.org/wiki?curid=1490772" title="Hospitaal van Zaamslag">
Hospitaal van Zaamslag

Het Hospitaal van Zaamslag was een religieus complex buiten Zaamslag, in Zeeuws-Vlaanderen. Dit hospitaal bestond van circa 1300 tot 1586. De site is van hoog archeologisch belang.

Het hospitaal komt voor het eerst in een bron uit 1310 voor. Het hospitaal bestond toen al, dus kan van omstreeks 1300 dateren. Het is mogelijk dat de Tempeliers, die wat verderop de Commanderij van Zaamslag bezaten, een begin gemaakt hebben aan het hospitaal. Dit gebouw moet vrij imposant geweest zijn, aangezien de plaats waar het stond bezaaid ligt met middeleeuws puin. Recente ontwikkelingen kunnen duiden op een ontstaan in de 13de eeuw.

Bij het hospitaal past een kritische blik. Het hospitaal was niet hetzelfde als de Commanderij van de Tempeliers, het betreft hier twee verschillende complexen. Dit wordt al duidelijk door de grote afstand tussen de vindplaatsen (enkele honderden meters). Ook mag niet zonder meer aangenomen worden dat dit hospitaal van de Tempeliers geweest is, omdat daartoe geen enkele bron een aanwijzing geeft. Alleen wanneer er resten gevonden worden van voor 1300 zou er naar een verwantschap met de Tempelorde gekeken kunnen worden.

Vanaf 1312, toen de Orde van de Tempeliers werd afgeschaft, hebben de Johannieters het hospitaal bezeten. Deze overgang is dus niet zeker. Hoe het begin van dit hospitaal ook was, ze zullen het zeker uitgebreid hebben, en zullen het alleszins langer bezeten hebben dan de vermeende Tempeliers (de Hospitaalorde bezat het complex van de jaren 1310 tot wellicht het begin 16de eeuw). Het Hospitaal zal ook vrij bekend geweest zijn indertijd. In deze periode kwamen enkele malen schenkingen het hospitaal toe, die werden gepubliceerd in 1932 door historicus De Mul. Enkele oorkonden zijn ook vereenvoudigd opgenomen in Zaamslag door de eeuwen heen van J. Platteeuw uit 1968.

De Hospitaalridders hebben het gebouw waarschijnlijk rond 1510 verlaten, om onbekende redenen. In die tijd was er veel ellende door overstromingen, en hebben ze daarom het hospitaal achter zich gelaten. In 1523 ging Catharina van Hollebeke met dit hospitaal aan de slag, met toestemming van keizer Karel V en de paus. Ze liet het met haar eigen geld en vermogen opknappen en voorzag alles van meubelen. In 1540 werd het hospitaal officieel door Karel V tot klooster verheven. Priorinnen waren, voor zover bekend:


Het is onbekend of de Beeldenstorm van 1566 schade aan het hospitaal heeft aangericht.
In 1586 werden de Zaamslagpolders onder water gezet, waarbij het hospitaal werd vernield.

Aan het einde van de maand augustus en het begin van september van het jaar 2010 werd een fundering gevonden in een nieuw gegraven sloot over het hospitaalterrein. Er werd reeds eerder een fundering gevonden, in het talud van een andere sloot aan de noordkant van het hospitaalterrein. Mogelijk staan deze muren met elkaar in verbinding. De conclusies van het onderzoek zijn nog niet duidelijk.
Een andere groep historici is bezig met het verwerken van de talrijke eerdere vondsten van het hospitaalterrein en het Tempelterrein en hoopt hiermee meer duidelijkheid te krijgen over de daadwerkelijke geschiedenis van de terreinen.

De Tempelhof en het Hospitaal worden veel door elkaar gehaald en door elkaar gebruikt. Dit is echter foutief: het betreft twee aparte complexen, met een aparte ontstaansperiode. Het een ìs dus niet het ander. Helaas doken veel vooroordelen en misverstanden op bij berichtgeving over de opgravingen in 2009 en 2010 bij het Hospitaal van Zaamslag. Bij deze archeologische sites past voorzichtigheid en kritische perceptie (zie boven).


Veel van onderstaande berichten geven helaas een vrij vertekend beeld van de historische situatie (zie boven).


</doc>
<doc id="1490933" url="https://nl.wikipedia.org/wiki?curid=1490933" title="Dracunculiasis">
Dracunculiasis

Dracunculiasis, ook wel guineawormziekte (GWD, Guinea Worm Disease) genoemd, is een infectie die wordt veroorzaakt door de guineaworm. Mensen worden geïnfecteerd door het drinken van water dat watervlooien bevat die zijn geïnfecteerd met de larve van de guineaworm. In het begin zijn er geen symptomen. Na ongeveer een jaar krijgt de patiënt een pijnlijk branderig gevoel wanneer de vrouwelijke worm een blaar vormt in de huid, meestal in de onderste ledematen. De worm kruip dan binnen enkele weken uit de huid. Gedurende deze tijd kan het moeilijk zijn om te lopen of te werken. De ziekte leidt zeer zelden tot de dood.

Mensen en honden zijn voor zover bekend de enige dieren die met de worm geïnfecteerd raken. De worm is ongeveer twee millimeter dik en een volwassen vrouwtje is 80 tot 90 centimeter lang (mannetjes zijn veel korter). Buiten het menselijk lichaam overleven de eitjes maximaal drie weken. Het eitje komt uit in het water en vervolgens kruipt daaruit een larve (L1 stadium), die is vrijlevend en wordt door een eenoogkreeftje (watervlo) ingeslikt. Binnen de watervlo ontwikkelt de larve zich tot een voor de mens besmettelijk stadium. De watervlo komt met drinkwater in de maag van de uiteindelijke gastheer (patiënt). In het lichaam van de de patiënt gaat de watervlo dood maar de L1-larve wordt een volwassen worm. De vrouwtjesworm lijkt dan op een sliert gekookte spaghetti. Na een jaar zal het vrouwtje via een pijnlijke blaar gedeeltelijk uit de huid kruipen en eitjes leggen. Omdat vlak voor het opengaan van de blaar de patiënt een brandende pijn voelt, zal deze de neiging hebben de wond in het water te houden. Dit is precies wat de worm nodig heeft, water om haar eieren in af te zetten. Dan is de cyclus gesloten.

De symptomen van de ziekte bestaan uit koorts, zwellingen en pijn in het gebied waar de worm naar buiten komt. Deze symptomen doen zich dan een paar dagen tot een aantal uren voor tot het moment waarop de worm tevoorschijn komt. De meeste wormen komen via de huid op de benen of voeten naar buiten. Preventie bestaat uit een vroege diagnose van de ziekte en vervolgens voorkomen dat de wond van de patiënt in contact komt met drinkwater. Andere maatregelen zijn: betere toegang tot schoon water en anders filteren van water als het niet schoon is. Vaak is filtering door een doek al genoeg. Verontreinigd drinkwater kan worden behandeld met het chemische middel temefos dat de larve doodt. Er bestaat geen geneesmiddel of vaccin tegen de ziekte. De worm kan in de loop van enkele weken worden verwijderd door deze om een stokje te rollen. De zweren die ontstaan doordat de worm naar buiten komt, kunnen geïnfecteerd raken door bacteriën. De pijn kan nog maanden aanhouden nadat de worm is verwijderd.

In 2013 zijn er 148 gevallen van de ziekte gerapporteerd. Dat is een forse daling ten opzichte van 3,5 miljoen gevallen in 1986. De ziekte komt voor in slechts 4 landen in Afrika, terwijl dat in de jaren '80 nog 20 landen waren. Het land dat het meest wordt getroffen is Zuid-Soedan. Waarschijnlijk wordt dit de eerste parasitaire aandoening die wordt uitgeroeid. De guineawormziekte is al bekend sinds de oudheid. De ziekte wordt genoemd in de Egyptische medische Papyrus Ebers, die dateert van 1550 voor Christus. De naam dracunculiasis is afgeleid van het Latijnse "aandoening met kleine draken", terwijl de naam "guineaworm" ontstond nadat Europeanen de ziekte hadden gezien aan de Guinese kust van West-Afrika in de 17e eeuw. Een soort die lijkt op de guineaworm is een ziekteverwekker voor andere dieren. Deze lijkt mensen niet te infecteren. De ziekte wordt geclassificeerd als verwaarloosde tropische ziekte.


</doc>
<doc id="1491115" url="https://nl.wikipedia.org/wiki?curid=1491115" title="Günter Blobel">
Günter Blobel

Günter Blobel (Waltersdorf, 21 mei 1936) is een Duits-Amerikaans bioloog en Nobelprijswinnaar. In 1999 won hij de Nobelprijs voor de Fysiologie of Geneeskunde voor de ontdekking dat eiwitten intrinsieke signalen hebben die hun transport en plaats binnen de cel regelen.

Blobel werd geboren in de Pruisische provincie Lower Silesia, in Waltersdorf (het huidige Niegosławice) als zoon van een veearts. In 1945 vluchtte zijn familie uit Silesia vanwege het oprukkende Rode Leger. Onderweg waren ze getuige van het bombardement op Dresden tussen 13 en 15 februari. Deze ervaring maakte een diep indruk op Blobel. Blobels oudere zus kwam om bij een luchtaanval.

Hij groeide op in Oost-Duitsland maar verhuisde naar West-Duitsland vanwege de betere opleidingsmogelijkheden aldaar. Na de oorlog ging Blobel naar het gymnasium in Freiberg. Hij studeerde in 1960 af aan de Eberhard-Karls-Universiteit Tübingen. Voor zijn vervolgstudie vertrok hij naar de Verenigde Staten, waar hij in 1967 zijn Ph.D. haalde aan de Universiteit van Wisconsin-Madison. Nog voor zijn promotie was hij reeds verbonden aan de Rockefeller-universiteit in New York, op het laboratorium waar Nobellaureaat George Palade de leiding had. In 1986 werd hij aangesteld bij het Howard Hughes Medical Institute.

Behalve voor het onderzoek dat hem de Nobelprijs opleverde, is Blobel ook bekend voor zijn actieve steun bij de heropbouwing van Dresden. In 1994 werd hij oprichter en president van "Friends of Dresden, Inc." Hij doneerde al zijn geld van de Nobelprijs aan de restauratie van Dresden, met name de "Frauenkirche".

Begin jaren zeventig ontdekte Blobel dat nieuw gevormde eiwitten een ingebouwd adressignaal ("intrisiek signaal") hebben die ervoor zorgt dat het eiwit zich kan transporteren naar en voorbij het celmembraan van het endoplasmatisch reticulum en vervolgens de juiste plaats van bestemming binnen de cel bereikt. De ontdekking van Blobel had een enorme invloed op het moderne celbiologisch onderzoek.




</doc>
<doc id="1491663" url="https://nl.wikipedia.org/wiki?curid=1491663" title="Samuel de Ranitz">
Samuel de Ranitz

Samuel de Ranitz (Groningen 22 augustus 1834 - Den Haag, 18 januari 1913) was een Nederlandse arts.

De Ranitz, lid van de familie De Ranitz, was een zoon van Herman de Ranitz (1794 – 1846) en Maria Elisabeth Crommelin.(1803 – 1887). Hij studeerde in Groningen en Leiden medicijnen. Hij promoveerde in Leiden op het proefschrift "“Over de keering op de voeten naar aanleiding der waarnemingen in de verloskundige klinieken te Leyden van 1848-1860”". Hierna volgden promoties in de verloskunde (1861) en stellingen in de chirurgie (1863). 

De Ranitz werd in 1861 stadsdokter in Amsterdam, waar hij zich het lot van zieke kinderen aantrok. Na overleg met de hoogleraren G.E. Voorhelm Schneevoogt en G.D.L. Huet besloot hij tot een oprichting van een kinderziekenhuis. Met steun van enige invloedrijke Amsterdammers kon het ziekenhuis in 1865 aan de Oudezijds Achterburgwal worden geopend. Zeven jaar later werd er een nieuw pand aan de Sarphatistraat betrokken. De naam Emma Kinderziekenhuis dateert van 1899, koningin-moeder Emma werd in dat jaar beschermvrouwe van het ziekenhuis. In 1908 volgde zijn zoon Edzard Johan (1873-1941) hem op als geneesheer-directeur.[2]

Samuel trouwde op 25 juli 1867 met Katharina Femmina Lidia Josina van der Leeuw. Uit dit huwelijk werden 4 zoons geboren. Na haar overlijden op 16 september 1874 trouwde hij op 9 juni 1887 met Jacqueline Adriene van der Goes. Uit dit huwelijk werd een zoon geboren. Na haar overlijden op 31 januari 1896, trouwde hij op 29 september 1898 met jkvr. Allegonda Maria van Holthe. Ook uit dit huwelijk werd een zoon geboren, Sebastiaan.

Bij Koninklijk Besluit van 6 augustus 1906, nr. 30, werd hij in de adelstand verheven met het predicaat jonkheer.


</doc>
<doc id="1491735" url="https://nl.wikipedia.org/wiki?curid=1491735" title="Arvid Carlsson">
Arvid Carlsson

Arvid Carlsson (Uppsala, 25 januari 1923) is een Zweeds wetenschapper en Nobelprijswinnaar. Hij is vooral bekend om zijn werk op het gebied van de neurotransmitter dopamine, en de effecten hiervan op de ziekte van Parkinson. Voor dit onderzoek kreeg hij in 2000 de Nobelprijs voor de Fysiologie of Geneeskunde. Hij deelde de prijs met Eric Kandel en Paul Greengard.

Carlsson werd geboren als zoon van Gottfrid Carlsson, een historicus en professor aan de Universiteit van Lund. Aan deze universiteit begon Carlsson in 1941 zijn medische studie. In 1944 nam hij deel aan het onderzoeken van enkele gevangenen uit naziconcentratiekampen, die door Folke Bernadotte naar Zweden waren gehaald.

Hoewel Zweden tijdens de Tweede Wereldoorlog neutraal bleef, werd Carlssons wel opgeroepen voor dienst in het Zweedse leger. Dit vertraagde zijn studie met enkele jaren. In 1951 haalde hij zijn M.L. (de Zweedse tegenhanger van de M.D.) en zijn M.D. (de Zweedse versie van de Ph.D.). Na zijn studie werkte hij nog tot 1959 als hoogleraar aan de Universiteit van Lund. Daarna werd hij hoogleraar aan de Universiteit van Göteborg, waar hij aanbleef tot zijn emeritaat in 1989.

In 1957 demonstreerde Carlsson dat dopamine een neurotransmitter is die zich in de hersenen bevindt en signalen overdraagt van de ene naar de andere zenuwcel. Tot dusver werd nog aangenomen dat dopamine een precursor was van een andere neurotransmitter, noradrenaline.

Terwijl hij werkte bij Astra AB, slaagden Carlsson en zijn collega’s erin om de eerste op de markt gebrachte selectieve serotonine-heropnameremmer, zimelidine, te deriveren uit brompheniramine.

Carlsson ontwikkelde een methode om de hoeveelheid dopamine in hersenweefsel te meten. Hij ontdekte dat het dopaminegehalte in de basale ganglia, het gedeelte van de hersenen dat bewegingen aanstuurt, erg hoog was. Hij toonde vervolgens aan dat dieren die de drug reserpine kregen, die het dopaminegehalte in de basale ganglia deed afnemen, minder controle hadden over hun bewegingen. Deze effecten waren vergelijkbaar met die van mensen die leden aan de ziekte van Parkinson. Door dezelfde dieren levodopa (L-dopa), een precursor van dopamine, te geven, kon hij de effecten weer ongedaan maken. Deze ontdekking zorgde ervoor dat artsen mensen met de ziekte van Parkinson levodopa gingen geven in de hoop de symptomen te verzwakken. Dit bleek bij een vroeg stadium van de ziekte te werken.

Carlsson was een uitgesproken tegenstander van fluoridering, het toevoegen van fluoride aan drinkwater, omdat hij bezorgt was over de giftigheid ervan en het (volgens hem) geen toegevoegde waarde biedt tegen tandbederf. Samen met 1700 andere gezondheidsprofessionals tekende hij een petitie om dit stop te zetten.
In de verklaring zei hij: "“Fluoridation is against all modern principles of pharmacology. It’s obsolete. I don’t think anybody in Sweden, not a single dentist, would bring up this question anymore.”"



</doc>
<doc id="1491788" url="https://nl.wikipedia.org/wiki?curid=1491788" title="Hans van Swol">
Hans van Swol

Albertus Christiaan (Hans) van Swol (Amsterdam, 22 augustus 1914 – aldaar, 30 mei 2010) was een Nederlands tennisser en arts. Hij is vijfvoudig Nederlands kampioen in het enkelspel (1938, 1940, 1941, 1948 en 1949). Ook speelde hij in het Nederlands rugbyteam. In 1956 werd hij de eerste Nederlandse televisiedokter.

Van Swol beoefende naast tennis en rugby ook honkbal, voetbal, basketball bij de AMVJ,roeien en schoonspringen. In 1934 speelde hij in het Nederlands rugbyteam. In de jaren erna brak hij door als tennisser. Aanvankelijk moest hij het nog afleggen tegen Henk Timmer en Tod Hughan, zijn dubbelspelpartner. In 1938 werd hij voor het eerst Nederlands kampioen, na winst op diezelfde Hughan. Ook in 1940 en in 1941 wist Van Swol het enkelspel te winnen. Op het hoogtepunt werd zijn carrière door de Tweede Wereldoorlog onderbroken. Van Swol, die joodse onderduikers in zijn huis had opgenomen, weigerde nog te spelen met Hughan die zich had aangesloten bij de NSB. Hij werd vervolgens door de tennisbond geschorst en meldde zich aan bij voetbalclub AFC.

In de jaren na de oorlog maakte Van Swol zijn rentree op het tennisveld. In 1946 bereikte hij de laatste zestien op Wimbledon. In 1948 en 1949 werd hij opnieuw Nederlands kampioen. Naast de successen in het enkelspel behaalde Van Swol zeven Nederlandse dubbeltitels. Hij kwam diverse keren voor Nederland in de Davis Cup uit. De laatste keer in 1955, toen hij de 40 reeds was gepasseerd. Tot 1960 speelde hij op het Nederlands kampioenschap in het dubbelspel, samen met zijn vaste partner Ivo Rinkel. Door een blessure aan de schouder moest hij zijn sportcarrière stoppen.

Van Swol was ondertussen werkzaam als revalidatiearts in Engeland. Van 1956 tot 1964 presenteerde hij het televisieprogramma "Ziek zijn - Beter worden" voor de VPRO, waarin veelvoorkomende aandoeningen werden besproken en kijkersvragen beantwoord. Later was hij presentator van het programma "Spreekuur". Vanaf 1971 presenteerde hij voor de AVRO het programma "Sex in wording", waarin seksuele voorlichting werd gegeven aan tieners. Hij verzorgde commentaar voor de radio en televisie bij tennis- en rugbywedstrijden en was geregeld te zien in medische programma's.

Toen hij in 1957 een liefdadigheidsconcert voor poliopatiëntjes wilde organiseren, ontmoette hij operaster Gré Brouwenstijn. De twee traden later dat jaar in het huwelijk. Voor Van Swol was dit zijn derde huwelijk. Met Brouwenstijn bleef hij samen tot haar dood in 1999. Hij is de stiefvader van cardioloog Jan-Paul van Mantgem, geboren uit een eerder huwelijk van Brouwenstijn. Van Mantgem was als arts verbonden aan de Rabobankwielerploeg.

Van Swol wordt in de Nederlandse tenniswereld geëerd met de naar hem genoemde "A.C. van Swol-beker", voor het grootste nationale tennistalent onder de zeventien jaar. In 2003 reikte hij deze beker persoonlijk uit aan Michaëlla Krajicek.

Prestatietabel tennis (grand slams in het enkelspel):


</doc>
<doc id="1491831" url="https://nl.wikipedia.org/wiki?curid=1491831" title="Leland H. Hartwell">
Leland H. Hartwell

Leland Harrison (Lee) Hartwell (Los Angeles, 30 oktober 1939) is een Amerikaans wetenschapper en Nobelprijswinnaar. In 2001 won hij de Nobelprijs voor de Fysiologie of Geneeskunde voor zijn bijdragen aan het begrijpen van de celcyclus. Hij deelde de prijs met Paul Nurse en Tim Hunt, wiens onderzoek zich focuste op cyclines en andere aspecten van de celdeling.

Hartwell is de zoon van Ernest en Marjorie Taylor Hartwell. Hij ontving in 1961 zijn bachelor van Caltech. In 1964 haalde hij zijn Ph.D. in biologie aan de Massachusetts Institute of Technology. Na zijn promotie was hij onderzoeker aan het Salk-instituut bij Renato Dulbecco. Van 1965 tot 1968 werkte hij als docent aan de Universiteit van Californië. In 1968 vertrok hij naar de Universiteit van Washington in Seattle, eerst als docent en van 1973 als hoogleraar genetica.

Van 1970 tot 1971 deed Hartwel een reeks experimenten, waarbij hij de "cell division cycle" (CDC) ontdekte in genen van bakkersgist "Saccharomyces cerevisiae". Deze genen reguleren de celcyclus, ofwel hoe cellen groeien en vermenigvuldigen. Een van deze genen, cdc28, regelt de eerste stap bij het doorlopen van de groeifase. Hij toonde aan dat de celcyclus soms pauze bevat, zogenaamde "checkpoints", een tijdsduur waarin beschadigd DNA wordt gerepareerd voordat de volgende fase van de celcyclus start. Mutaties in de genen zijn verantwoordelijk voor bepaalde vormen van kanker. Dit onderzoek leverde hem de Nobelprijs op.

Naast de Nobelprijs won Hartwell nog tal van andere prijzen, waaronder de Louisa Gross Horwitz Prize van de Columbia-universiteit in 1995. Hij werd in 1987 lid van de National Academy of Sciences. In 1996 kwam hij te werken bij de faculteit van het Fred Hutchinson Cancer Research Center, alwaar hij in 1997 de directeur en president werd.

In 1998 ontving hij de Albert Lasker Award for Basic Medical Research. Op 9 juli 2003 kreeg hij van gouverneur Gary Locke de Medal of Merit, de hoogste prijs van de staat Washington.

Hartwell is voorzitter van de Scientific Advisory Board van de Canary Foundation, een non-profitorganisatie die zoekt naar nieuwe technologieën om kanker in een vroeg stadium te ontdekken.




</doc>
<doc id="1491905" url="https://nl.wikipedia.org/wiki?curid=1491905" title="Microglia">
Microglia

De microglia bestaat uit cellen die de macrofagen van het centraal zenuwstelsel zijn. Dit zijn vrij kleine cellen met een vrij kleine kern en met in hun cytoplasma talrijke lysosomen en andere insluitsels die ook in andere macrofagen worden aangetroffen. Ze komen voor in zowel de witte als de grijze stof van het centraal zenuwstelsel. Microglia wordt gevormd uit hortegacellen en oligodendroglia.

Ze zorgen voor een afweersysteem van de hersenen, dit door middel van het continue scannen op eventuele schade of lichaamsvreemde stoffen en verwijderen dood weefsel. De microglia (stervormig tijdens scannen) kan de lichaamsvreemde stoffen opeten via fagocytose waardoor de microgliacellen een ronde vorm krijgen.


</doc>
<doc id="1491959" url="https://nl.wikipedia.org/wiki?curid=1491959" title="Tim Hunt">
Tim Hunt

Richard Timothy (Tim) Hunt FRS (Neston, 19 februari 1943) is een Brits biochemicus en Nobelprijswinnaar. In 2001 won hij samen met Leland H. Hartwell en Paul Nurse de Nobelprijs voor de Fysiologie of Geneeskunde voor de ontdekking van cycline en cycline-afhankelijk kinase, centrale moleculen in de regulatie van de celcyclus.

Hunt werd geboren als zoon van Richard William Hunt, een paleografie-leraar, en Kit Rowland. In 1945 verhuisde de familie naar Oxford. Hunt leerde al op jonge leeftijd Latijn van een gouvernante. Op zijn achtste mocht hij naar de Dragon School, waar hij voor het eerst interesse kreeg in biologie dankzij zijn Duitse leraar Gerd Sommerhoff. Op zijn veertiende ging hij naar Magdalen College aan de Universiteit van Oxford.

In 1961 ging Hunt natuurwetenschappen studeren aan Clare College, Cambridge. Hij studeerde in 1964 af, waarna hij direct werd aangesteld aan de faculteit Biochemie. Hier werkte hij samen met wetenschappers als Louis Reichardt en Tony Hunter. In 1965 kreeg hij dankzij Vernon Ingram interesse in hemoglobinesynthese. Daarom werkte hij in 1966 van juli tot oktober in het lab van Irving London. In 1968 voltooide hij zijn Ph.D., waarna hij terugkeerde naar London’s lab in New York. Hier werkte hij samen met Nechama, Edward Kosower en Ellie Ehrenfeld.

Terwijl hij in 1982 zomerwerk deed in het Marine Biological Laboratory in Woods Hole, Massachusetts, ontdekte hij cycline-moleculen. Hij gebruikte voor dit onderzoek eitjes van zee-egels. Hunt ontdekte dat cycline gesynthetiseerd wordt nadat de eitjes zijn bevrucht en toeneemt tijdens de interfase, maar vervolgens razendsnel afneemt midden in de mitose van elke celdeling. Hij ontdekte ook dat cycline aanwezig is in cellen van gewervelden.

Vanaf 1990 werkte hij bij het Imperial Cancer Research Fund. In 1991 werd hij lid van de Royal Society, en in 1999 van de National Academy of Sciences. In 2006 werd Hunt zowel de Royal Medal. als de adellijke titel Knight Bachelor verleend "voor zijn diensten aan de wetenschap", zodat hij zich sindsdien Sir Tim Hunt mag noemen.
Hunt is voorts vanaf 2010 lid van The Scientific and Academic Advisory Committee van The Weizmann Institute of Science te Rehovot - Israel.

Daarnaast is Hunt actief voor de organisatie Scholars for Peace in the Middle East (SPME) door zijn naam te verbinden aan een door deze NGO in 2010 opgesteld manifest, waarin 41 academische Nobelprijswinnaars zich collectief uitspreken tegen boycotacties jegens universiteiten en andere academische instituten in Israël vanuit universiteiten elders in de wereld.

Tijdens een betoog voor vrouwen in de wetenschap in juni 2015 maakte Hunt een als grap bedoelde opmerking over het gedrag van vrouwelijke studenten, die op sociale media als seksistisch werd opgevat en veel media-aandacht kreeg. Al dezelfde dag distantieerde de Royal Society zich van de opmerking. Hij moest zijn positie als ereprofessor aan University College London opgeven en ook de European Research Council dwong hem op te stappen. Hij trok zich terug uit de Biological Sciences Awards Committee van de Royal Academy.

Er waren ook veel prominenten, onder wie Boris Johnson, vele vrouwelijke wetenschappers en studenten die voor hem opkwamen. Een petitie om hem in ere te herstellen sneuvelde bij de rector van UCL, die vond dat rehabilitatie "een verkeerd signaal zou afgeven". Wel werd hij door de Royal Society gerehabiliteerd. De affaire gonsde lang na in de wetenschappelijke wereld en in de sociale media.


</doc>
<doc id="1492087" url="https://nl.wikipedia.org/wiki?curid=1492087" title="Paul Nurse">
Paul Nurse

Sir Paul Maxime Nurse, FRS (Londen, 25 januari 1949) is een Brits biochemicus en Nobelprijswinnaar. In 2001 won hij samen met Leland H. Hartwell en Tim Hunt de Nobelprijs voor de Fysiologie of Geneeskunde voor hun ontdekking van cycline en cycline-afhankelijk kinase, centrale moleculen in de regulatie van de celcyclus.

Nurse, afkomstig uit een arbeidersgezin, groeide op in de wijk Wembley. In 1970 kreeg hij zijn diploma van de Universiteit van Birmingham. In 1973 haalde hij zijn Ph.D. in de biochemie aan de Universiteit van East Anglia. Begin 1976 identificeerde Nurse het gen "cdc2" in gist "Schizosaccharomyces pombe". Dit gen controleert de celcyclus van de G1-fase tot de S-fase, en de overgang van G2-fase naar mitose. In 1987 ontdekte Nurse het homologe gen "CDK1" in mensen, welke codeert voor een cycline-afhankelijk kinase.

In 1984 werd Nurse lid van het Imperial Cancer Research Fund (ICRF). Hij vertrok in 1988 om voorzitter te worden van het departement van microbiologie aan de Universiteit van Oxford. In 1993 keerde hij terug naar de ICRF als directeur van de onderzoeksafdeling. In 1996 werd hij algemeen directeur van de ICRF. In 2003 werd hij de president van de Rockefeller-universiteit in New York, en in 2011 directeur van het Francis Crick Institute in Londen. Sinds 2010 is hij voorzitter van de Royal Society.

Nurse werd in 1999 geridderd en mag zich als "sir" laten aanspreken.

Naast de Nobelprijs heeft Nurse nog vele andere prijzen gewonnen. In 1989 werd hij lid van de Royal Society. In 1995 ontving hij een Royal Medal en wed hij lid van de National Academy of Sciences. In 1998 ontving hij de Albert Lasker Award for Basic Medical Research.

In 2002 ontving Nurse het Franse Legioen van Eer. In 2005 ontving hij de Copley Medal. In april 2006 werd hij verkozen tot buitenlands erelid van de American Academy of Arts and Sciences.




</doc>
<doc id="1492418" url="https://nl.wikipedia.org/wiki?curid=1492418" title="Sydney Brenner">
Sydney Brenner

Sydney Brenner, CH FRS (Germiston, 13 januari 1927) is een Zuid-Afrikaans bioloog en Nobelprijswinnaar. In 2002 won hij samen met H. Robert Horvitz en John Sulston de Nobelprijs voor de Fysiologie of Geneeskunde voor hun ontdekkingen betreffende de genetische regulatie van de orgaanontwikkeling en de geprogrammeerde celdood.

Brenner werd in Zuid-Afrika geboren als zoon van Joodse immigranten. Zijn vader Morris Brenner kwam in 1910 uit Litouwen, en zijn moeder Lena Blacher in 1922 uit Letland. Brenner ging naar de Germiston High School en de Universiteit van de Witwatersrand. Vervolgens voltooide hij zijn PhD aan het Exeter College in Oxford. Samen met Dorothy Hodgkin, Leslie Orgel, Jack Dunitz en Beryl Oughton was hij in 1953 een van de eersten die het model van de structuur van DNA te zien kregen, gemaakt door Francis Crick en James Watson. Op dat moment was hij werkzaam bij de faculteit scheikunde van de Universiteit van Oxford. Brenner werkte later met Crick in het Cavendish-laboratorium en het Laboratory of Molecular Biology in Cambridge.

Brenner deed in de jaren 60 fundamentele ontdekkingen op het gebied van moleculaire biologie, die toen in opkomst was. Zo was hij betrokken bij de identificatie van messenger RNA (mRNA), en ontdekte hij met Crick in 1961 frameshiftmutaties. Dit onderzoek gaf al deels inzicht in de genetische code. Brenner focuste zich vervolgens op het gebruik van "Caenorhabditis elegans" als een modelorganisme voor het onderzoek van ontwikkeling bij dieren. Brenner koos deze 1 millimeter lang, doorzichtig rondwormpje vooral omdat hij erg geschikt was voor genetische analyses, en snel in grote hoeveelheden gekweekt kon worden. De titel van zijn Nobelspeech, "Nature's Gift to Science", is een verwijzing naar dit gegeven.

Brenner richtte in 1996 het Molecular Sciences Institute op in Berkeley en werd in 2000 "Distinguished Research Professor" aan het Salk Institute for Biological Studies. Hij verbond zich aan het Institute of Molecular and Cell Biology in Singapore, het Okinawa Institute of Science and Technology, de Janelia Farm Research Campus en het Howard Hughes Medical Institute. Hij is lid van de Raad van Wetenschappelijk Bestuur van het The Scripps Research Institute. Jarenlang schreef hij columns voor het tijdschrift "Current Biology".

Op 11 oktober 2006 won Brenner de National Science and Technology Medal van A*STAR (Agency for Science, Technology and Research) te Singapore.




</doc>
<doc id="1492525" url="https://nl.wikipedia.org/wiki?curid=1492525" title="Myeloblast">
Myeloblast

Een myeloblast is een unipotente hematopoëtische stamcel, die als tussenvorm gezien kan worden bij de ontwikkeling van granulocyten en monocyten. Myeloblasten ontstaan uit de myeloïde voorlopercellen, die weer ontstaan uit bloedstamcellen in het rode beenmerg, de hemocytoblasten. Via andere tussenvormen, de progranulocyten en promonocyten, vormen ze uiteindelijk actieve witte bloedcellen, de granulocyten (eosinofiel, basofiel, neutrofiel) en de monocyten (macrofagen, dendritische cellen).

De myeloblast wordt alleen aangetroffen in het beenmerg en bij bepaalde pathologische toestanden in het circulerende bloed.


</doc>
<doc id="1492534" url="https://nl.wikipedia.org/wiki?curid=1492534" title="Howard Robert Horvitz">
Howard Robert Horvitz

Howard Robert Horvitz (Chicago, 8 mei 1947) is een Amerikaans bioloog, die vooral bekend is om zijn onderzoek naar de rondworm Caenorhabditis elegans. Door dit onderzoek deed hij ontdekkingen betreffende de genetische regulatie van de orgaanontwikkeling en de geprogrammeerde celdood. Daarvoor kreeg hij in 2002 samen met Sydney Brenner en John Sulston de Nobelprijs voor de Fysiologie of Geneeskunde.

De in Chicago geboren Horvitz is de zoon van Oscar Freedom Horvitz (1918-1989) en Mary R. Savit Horvitz. Tijdens zijn middelbare schooljaren werkt hij als vakantiebaantje bij IBM, het eerste jaar als loopjongen maar daarna als programmeur en het opleiden van programmeurs. Horvitz studeerde aan het Massachusetts Institute of Technology (MIT), waar hij zijn eerste diploma’s in wiskunde en economie behaalde. In 1974 haalde hij zijn Ph.D. in biologie aan de Harvard-universiteit. 

Aansluitend was hij postdoctorandus bij het Medical Research Council. In 1978 werd hij assistent-professor in biologie aan het Massachusetts Institute of Technology, waar hij in 1986 professor werd. Horvitz werd daarnaast ook aangesteld als lid van het McGovern Institute for Brain Research aan MIT.

Zijn echtgenote, Martha Constantine-Paton, is hoogleraar biologie aan MIT, terwijl zijn zus, Carol Horvitz, hoogleraar biologie is aan de Universiteit van Miami in Florida. In 2000 ontving Horvitz de Louisa Gross Horwitz Prize van de Columbia-universiteit.

Voortbouwend op het eerdere werk van Brenner en Sulston bestudeerde Horwitz het proces van geprogrammeerde celdood (apoptose) en identificeerde de genen die hierbij betrokken zijn. Hij toonde aan dat in veel gevallen celdood niet wordt veroorzaakt door schade of ziekte, maar doordat de cel een endogene zelfmoordprocedure uitvoert. Normale, gezonde cellen kunnen hun eigen dood opwekken en Horwitz bewees dat dit een normaal proces is, nodig om onnodige en beschadigde cellen te verwijderen.

Middels onderzoek aan de rondworm "Caenorhabditis elegans" ontdekte hij dat voor het voltrekken van apoptose twee functionele 'doods'-genen noodzakelijk zijn, "ced-3" en "ced-4". Later ontdekte hij ook een ander gen, "ced-9", waarmee een cel beschermd kan worden doordat deze een interactie aangaat met "ced-3" en "ced-4". Nadere studie toonde aan dat het humane genoom bij de mens ook een "ced-3" en een "ced-9"-achtige gen bevat.



</doc>
<doc id="1492613" url="https://nl.wikipedia.org/wiki?curid=1492613" title="John Edward Sulston">
John Edward Sulston

John Edward Sulston, FRS (Cambridge (Verenigd Koninkrijk), 27 maart 1942) is een Brits bioloog en Nobelprijswinnaar. In 2002 won hij samen met Sydney Brenner en H. Robert Horvitz de Nobelprijs voor de Fysiologie of Geneeskunde voor hun ontdekkingen betreffende de genetische regulatie van de orgaanontwikkeling en de geprogrammeerde celdood.

Sulston werd geboren in Cambridge als zoon van de Anglicaanse priester Theodore Sulston en de onderwijzeres Muriel Sulston. Hij studeerde aan het Pembroke College, alwaar hij in 1963 afstudeerde. Daarna ging hij naar het scheikundedepartement van de Universiteit van Cambridge, waar hij in 1966 zijn Ph.D. haalde met zijn onderzoek naar nucleotiden. Na zijn studie focuste hij zich geheel op biologisch onderzoek, vooral op het gebied van moleculaire biologie. Eerst werkte hij als postdoc bij het Salk Institute in de Verenigde Staten, alvorens terug te keren naar Cambridge om te gaan werken onder Sydney Brenner bij het MRC Laboratory of Molecular Biology.

Sulston speelde een centrale rol in zowel het onderzoek naar de "Caenorhabditis elegans" als het menselijk genoom sequentieproject. Met behulp van een microscoop voorzien van speciale lenzen was hij de eerste wetenschapper die waarnam dat van 1090 cellen die door celdeling ontstaan tijdens de ontwikkeling van de rondworm uit één enkele cel er altijd 131 cellen reproduceerbaar geëlimineerd worden in een ordelijk, sequentieel proces. Uiteindelijk blijven in de volgroeide worm 959 cellen over. Dit afsterven, wat apoptose of geprogrammeerde celdood wordt genoemd, is belangrijk voor de normale ontwikkeling van een organisme.

Hij zorgde voor de sequentie van "C. elegans" om aan te tonen dat sequentieprojecten op grote schaal mogelijk was. Tijdens het onderzoek werd hij in 1992 benoemd tot directeur van het Sanger Centre. In samenwerking met anderen heeft hij ongeveer een derde van het menselijk genoom de DNA-sequentie bepaald. Na het voltooien van de sequentie van het menselijk genoom, trok Sulston zich terug als directeur. Sindsdien zet hij zich actief in dat het werk rond het bepalen van de genetische blauwdruk publiekelijk en vrij beschikbaar blijft voor toekomstig onderzoek.

In 2007 werd bekend dat Sulston zou gaan werken bij de faculteit van Life Science aan de Universiteit van Manchester. Ook werd hij voorzitter van het Institute for Science, Ethics and Innovation, een nieuw onderzoeksinstituut dat zich focust op ethische vragen die worden opgeroepen door de wetenschap.



</doc>
<doc id="1492862" url="https://nl.wikipedia.org/wiki?curid=1492862" title="Kinnebak">
Kinnebak

Kinnebak heeft meerdere betekenissen. 


Kinnebak wordt vaak bij vleesschotels gebruikt, waaronder 'Kinnebak in het krieken'. In de volksmond wordt dit woord nauwelijks gebruikt.


</doc>
<doc id="1493137" url="https://nl.wikipedia.org/wiki?curid=1493137" title="Perikaryon">
Perikaryon

Het soma (van het Griekse σώμα, "lichaam") of perikaryon van een zenuwcel (neuron) is het verbrede uiteinde van deze cel waarin zich de celkern bevindt. In de context van zenuwcellen wordt met het "cellichaam" vaak het perikaryon bedoeld. Er zijn veel verschillende soorten gespecialiseerde neuronen, waardoor de grootte van het perikaryon varieert van 3 micrometer tot langer dan 1 millimeter voor grote zenuwcellen van ongewervelden. 

De celkern is de bron van het meeste RNA dat in zenuwcellen wordt geproduceerd. De meeste proteïnen ontstaan uit Messenger RNA dat niet ver van de celkern vandaan reist. De axonuiteinden kunnen zich meer dan een meter van het soma vandaan bevinden, en de axonen bevatten motoreiwitten die eiwithoudende vesikels heen en weer transporteren tussen de soma en de synapsen die zich aan de axonuiteinden bevinden. Dankzij dit transport worden belangrijke celfuncties in stand gehouden. 

De overleving van sensorische zenuwcellen is afhankelijk van het contact tussen de axonuiteinden en bronnen van neurotrofinen die apoptose tegengaan.

Genexpressie vindt in de soma plaats, evenals een groot deel van de translatie waarbij proteïnen worden aangemaakt. De soma speelt daarnaast een belangrijke rol bij de aanmaak van adenosinetrifosfaat.


</doc>
<doc id="1493192" url="https://nl.wikipedia.org/wiki?curid=1493192" title="Gromia sphaerica">
Gromia sphaerica

De Gromia sphaerica (bijnaam: "wandelende druif" of "druif") is een grote bolronde eencellige protist die behoort tot de stam der Cercozoa. Het is de grootste soort binnen het geslacht "Gromia" en de exemplaren zijn met een diameter van tussen de 4,7 en 38 millimeter met het blote oog waarneembaar, wat uitzonderlijk groot is voor een eencellig organisme.

Het organisme werd in 2000 ontdekt in de Arabische Zee, aan de kant van Oman, op een diepte tussen de 1194 en 1163 meter. Het omhulsel is meestal bolrond van vorm en is bezaaid met kleine openingen. Aan de onderkant van het organisme zitten draden die in contact staan met de zeebodem en het organisme is meestal omhuld met een sediment van zijn eigen afval (stercomata).

In 2008 werden er, door onderzoekers van de Universiteit van Texas voor de kust van het eiland Little San Salvador in de Bahama's exemplaren gevonden met een diameter van dertig millimeter. Deze exemplaren bleken moddersporen, met een lengte van meer dan vijftig centimeter te maken. Voor deze ontdekking dacht men dat eencellige organismes niet in staat waren om zulke schijnvoetsporen te maken en de oorzaak van deze sporen waren dan ook hiervoor een bron van speculaties. De moddersporen die door deze "Gromia sphaerica" gemaakt worden lijken overeen te komen met prehistorische moddersporen uit het precambrium, inclusief 1,8 miljard oude fossiele sporen uit de Stirlingformatie in Australië. 


</doc>
<doc id="1493309" url="https://nl.wikipedia.org/wiki?curid=1493309" title="Peter Mansfield">
Peter Mansfield

Sir Peter Mansfield, FRS, (Londen, 9 oktober 1933) is een Brits natuurkundige en Nobelprijswinnaar. In 2003 won hij samen met Paul Lauterbur de Nobelprijs voor de Fysiologie of Geneeskunde voor hun ontdekkingen op het gebied van de magnetische resonantietomografie.

Mansfield werd geboren als zoon van gasinstallateur Sidney George Mansfield en diens vrouw Rose Lillian. Hij was de jongste van drie broers. Tijdens de Tweede Wereldoorlog werden hij en zijn broers driemaal uit Londen geëvacueerd. Mansfield ging naar de middelbare school in Peckham, maar stopte op zijn 15e met de opleiding om te gaan werken bij een drukker. Via avondschool haalde hij later alsnog zijn diploma's, waarna hij natuurkunde ging studeren aan het Queen Mary College, London. Hij studeerde af met een BSc in 1959 en een PhD in 1962.

Na zijn studie werkte Mansfield twee jaar als postdoc in Illinois. Sinds 1964 werkt Mansfield op het natuurkundedepartement van de Universiteit van Nottingham, eerst als docent en vanaf 1979 als hoogleraar. Tussen 1983 en 1988 was hij werkzaam op het "Medical Research Concil" (MRC). Daar waar Lauterbar erin slaagde om behulp van MRI tweedimensionale beelden te maken bedacht Mansfield een wiskundige methode om met behulp van computers het scannen te te versnellen en beelden helderder te maken.



</doc>
<doc id="1493388" url="https://nl.wikipedia.org/wiki?curid=1493388" title="Linda B. Buck">
Linda B. Buck

Linda Brown Buck (Seattle, 29 januari 1947) is een Amerikaans bioloog, die vooral bekend is voor haar werk op het gebied van het reukzintuigsysteem. Voor dit werk won ze in 2004 samen met Richard Axel de Nobelprijs voor de Fysiologie of Geneeskunde.

Buck haalde in 1975 haar B.S. in psychologie en microbiologie aan de Universiteit van Washington. In 1980 haalde ze haar Ph.D. in immunologie aan de University of Texas Southwestern Medical Center at Dallas. Ze deed haar postdoc-werk aan de Columbia-universiteit onder Axel.

Haar primaire interesse was hoe geuren en feromonen worden gedetecteerd in de neus, en geïnterpreteerd in de hersenen. Ze bestudeerde ook het mechanisme met betrekking tot de veroudering en levensduur van de rondworm "caenorhabditis elegans".

Samen met Axel schreef ze in 1991 een paper over hun gezamenlijke onderzoek waarbij ze reukzintuigreceptoren kloonden, en hiermee aantoonden dat ze behoren tot de familie van de G-proteïnegekoppelde receptoren. Door het DNA van een rat te bestuderen, stelden ze vast dat er duizend verschillende genen waren voor reukzintuigreceptoren in het genoom van zoogdieren. Hiermee kunnen mensen en dieren de verschillende smaak- en geurstoffen waarnemen en onderscheiden. Tevens vonden ze dat ieder geurcel maar een type reukzintuigreceptor bevat. Dit onderzoek opende de deur naar de genetische en moleculaire analyse van de reukzin.

Buck is lid van de Basic Sciences Division aan het Fred Hutchinson Cancer Research Center, professor in fysiologie en biofysica aan de Universiteit van Washington, en onderzoeker bij het Howard Hughes Medical Institute (HHMI). In 2004 werd ze opgenomen in de National Academy of Sciences.



</doc>
<doc id="1493433" url="https://nl.wikipedia.org/wiki?curid=1493433" title="Richard Axel">
Richard Axel

Richard Axel (New York, 2 juli 1946) is een Amerikaans neurowetenschapper, die vooral bekend is vanwege zijn onderzoek op het gebied van het reukzintuigsysteem bij mensen. Hiervoor won hij in 2004 samen met Linda B. Buck de Nobelprijs voor de Fysiologie of Geneeskunde.

Axel studeerde in 1963 af aan de Stuyvesant High School. In 1967 ontving hij zijn Bachelor of Arts van de Columbia-universiteit, en in 1971 zijn Doctor of Medicine van de Johns Hopkins-universiteit. Datzelfde jaar keerde hij terug naar de Columbia-universiteit, alwaar hij in1978 professor werd.

Tijdens de jaren 70 ontdekte Axel samen met microbioloog Saul J. Silverstein en geneticus Michael H. Wigler een techniek voor cotransformatie, een proces waarbij vreemd DNA wordt ingebracht bij een gastcel om een bepaald proteïne te produceren. In 1980 namen de drie patenten op de methode, welke nu bekendstaan als de "Axel patents".

Axel’s primaire onderzoek was hoe de hersenen geuren interpreteren. Hij werkte samen met Linda B. Buck aan dit onderzoek. Samen schreven ze in 1991 een paper over hun gezamenlijke onderzoek waarbij ze reukzintuigreceptors kloonden, en hiermee aantoonden dat ze behoren tot de familie van de G-proteïnegekoppelde receptors. Door het DNA van een rat te bestuderen, stelden ze vast dat er duizend verschillende genen waren voor reukzintuigreceptors in het genoom van zoogdieren. Dit onderzoek opende de deur naar de genetische en moleculaire analyse van de reukzin.

Axel is professor biochemie en moleculaire biofysica aan de Columbia-universiteit. Tevens is hij onderzoeker aan het Howard Hughes Medical Institute (HHMI). Axel is getrouwd met Cornelia "Cori" Bargmann. Daarvoor was hij getrouwd met Ann Axel.



</doc>
<doc id="1493517" url="https://nl.wikipedia.org/wiki?curid=1493517" title="Syndroom van Adams-Stokes">
Syndroom van Adams-Stokes

Het syndroom van Adams-Stokes verwijst naar een plotse, voorbijgaande, vorm van flauwvallen (syncope). Soms gaat dit gepaard met toevallen. Dit syndroom is vernoemd naar twee Ierse artsen: Robert Adams (1791-1875) en William Stokes (1804–1877).

Voorgaand aan een aanval wordt de patiënt bleek. Het hartritme vertoont een tijdelijke pauze en de patiënt valt flauw. De bewusteloze periode duurt ongeveer dertig seconden. De eventuele convulsies treden op als trekkingen na 15–20 seconden. De ademhaling verloopt normaal gedurende de aanval. Na de aanval krijgt de patiënt een blos doordat het hart het geoxygeneerde bloed uit longcirculatie naar de systemische circulatie pompt. Dit wordt versoepeld doordat de systemische vaten door de hypoxische toestand verwijd zijn.

Net zoals bij andere vormen van flauwvallen die veroorzaakt worden door cardiale dysritmieën is het flauwvallen zelf onafhankelijk van de positie van de patiënt. Wanneer een aanval optreedt gedurende de slaap kan het enige symptoom bestaan uit warm aanvoelen en een blos bij het ontwaken.

De adams-stokesaanvallen kunnen gediagnosticeerd worden via de medische voorgeschiedenis (anamnese). Karakteristiek is het bleek wegtrekken voor de aanval en het blozen erna. Het elektrocardiogram (ECG) laat asystole of ventrikelfibrilleren (V-FIB) zien gedurende de aanval.

De oorzaak van het bleek wegtrekken is het verdwijnen van de pompfunctie van het hart. Het hart pompt immers niet meer ten gevolge van asystole of ventrikelfibrilleren. Het flauwvallen wordt veroorzaakt door het wegvallen van de circulatie naar de hersenen.

De medicamenteuze behandeling bestaat uit isoproterenol en adrenaline. Een definitieve behandeling is echter slechts chirurgisch te bereiken door het implanteren van een pacemaker.

Wanneer het syndroom van Adams-Stokes niet behandeld wordt hebben de aanvallen een mortaliteit van 50% binnen een jaar na het optreden van de eerste episode. De prognose na succesvolle behandeling is echter zeer goed.


</doc>
<doc id="1493613" url="https://nl.wikipedia.org/wiki?curid=1493613" title="Twilight (roman)">
Twilight (roman)

Twilight is het eerste boek uit de "Twilight"-serie geschreven door Stephenie Meyer. Het werd oorspronkelijk gepubliceerd in 2005 in de Verenigde Staten. Uitgeverij Sjaloom bracht het boek in België en Nederland uit in 2006. Het boek wordt gevolgd door "Nieuwe maan" (oorspronkelijke titel "New Moon").

"Twilight" is een roman voor jongvolwassenen. Het vertelt het verhaal tussen Isabella '"Bella" Swan en haar onmogelijke liefde met Edward Cullen, een vampier.

Isabella "Bella" Swan verhuist van het zonnige Phoenix, Arizona naar het regenachtige Forks, Washington om bij haar vader, Charlie, te leven. Ofschoon ze niet blij is met de verhuizing, maakte ze de keuze zelf zodat haar moeder kan reizen met haar nieuwe echtgenoot, Phil Dwyer. Phil is een honkbalspeler en verandert regelmatig van club.

In de kleine school in Forks trekt Bella vanaf de eerste dag de aandacht en ze raakt vlug bevriend met enkele studenten. Tot haar grote ergernis strijden enkele jongens om haar aandacht. Bella staat immers niet graag in de schijnwerpers.

Zelf wordt ze geïntrigeerd door Edward Cullen en zijn familie. Edward heeft een adoptiebroer Emmett en een adoptiezus Alice. Pleegkinderen Rosalie en Jasper Hale leven ook bij de familie. Hoewel ze allen verschillen in uiterlijk, zijn er tegelijkertijd enorme gelijkenissen tussen hen. Allen zijn ze buitengewoon mooi en volmaakt. Hun huid is zeer bleek (bijna wit) en rond hun ogen hebben ze allemaal blauwe schaduwen. Als Bella naast Edward moet plaatsnemen tijdens de biologieles, trekt Edward zich letterlijk helemaal terug en kijkt hij haar walgend aan. Enkele dagen later maakt Edward dit goed maar Bella heeft enorm veel vragen. Vooral omdat Edward de boot steeds afhoudt en haar probeert te ontmoedigen vrienden te worden. Volgens hem zou dit voor haar te gevaarlijk zijn. Nadat ze door Edward gered wordt, gaat ze op onderzoek. De oplossing wordt haar uiteindelijk aangereikt door Jacob Black, een vriend van de familie. De indiaanse Jacob vertelt haar een oude legende waarin de familie Cullen bestempeld wordt als vampiers.

Edward spreekt uiteindelijk de waarheid en geeft toe dat zijn familie uit vampieren bestaat. Zij drinken dierenbloed in plaats van mensenbloed maar het blijft gevaarlijk. Hij onthult ook dat hij Bella in eerste instantie vermeed omdat de geur van haar bloed hem enorm aantrok.

In het hele boek kunnen Edward en Bella hun gevoelens voor elkaar niet meer onderdrukken en worden ze verliefd. Edwards angst wordt waarheid als Bella in gevaar komt door James, een vijandige vampier. James is een jager die, enkel voor de sport, zijn zinnen op Bella heeft gezet. Hij heeft Bella uitgekozen omdat ze onder de bescherming van de Cullens valt, waardoor James het als een echte uitdaging ziet om Bella te vangen. Met de hulp van zijn familie kan Edward Bella redden voor James haar kan doden. Terug in Forks verlangt Bella er naar ook vampier te worden, maar Edward weigert.

"Twilight" is het Engelse woord voor schemering, de veiligste tijd van de dag voor vampiers.

Op de oorspronkelijke omslag staan twee armen die een appel aanreiken. Stephenie Meyer verklaarde dat de appel het verboden fruit uit het boek Genesis voorstelt. Het is het symbool van de verboden liefde tussen Bella en Edward. Daarnaast symboliseert het ook Bella's keuze: ofwel gaat ze voor de "verboden vrucht" (Edward) ofwel kiest ze ervoor zich niet in te laten met hem. Extraatje: De quote uit Genesis 2:17 staat vermeld in het begin van Twilight.

In de Nederlandstalige versie werd een klein detail aan de kaft gewijzigd. Er werd in de appel gebeten. De vorm van de beet toont een hartje. De vierde druk in 2008 is een speciale uitgave naar aanleiding van de verfilming. De kaft bevat foto's uit de film (zowel op de voor- als op de achterzijde, en ook in de binnenzijde). De kaft kreeg ook de vermelding "Filmeditie".

Later werden alle "Twilight"-boeken opnieuw gedrukt. De kaft van deze editie is gelijk aan de Engelse editie (dat wil zeggen zonder de hartvormige beet in de appel).

In 2008 werd het eerste boek uit de reeks verfilmd door Summit Entertainment. Het script werd geschreven door Melissa Rosenberg. De regie was in handen van Catherine Hardwicke. Hoofdrollen werden vertolkt door Kristen Stewart als Bella Swan en Robert Pattinson als Edward Cullen. Het verhaal speelt zich af in het denkbeeldige dorpje Forks.


</doc>
<doc id="1493685" url="https://nl.wikipedia.org/wiki?curid=1493685" title="Haldane-effect">
Haldane-effect

Het Haldane-effect is een eigenschap van hemoglobine die het eerst beschreven werd door de Schotse arts John Scott Haldane.

Het Haldane-effect beschrijft de toegenomen bindingscapaciteit van gedeoxygeneerd bloed (zuurstofarm bloed) voor koolstofdioxide. Omgekeerd heeft geoxygeneerd bloed (zuurstofrijk bloed) een verminderde bindingscapaciteit voor koolzuur. Dit effect valt te verklaren doordat gereduceerd (gedeoxygeneerd) hemoglobine een betere protonacceptor is dan de geoxygeneerde vorm. 

In de rode bloedcellen (erytrocyten) bevindt zich het enzym carbonzuuranhydrase. Dit enzym katalyseert de omzetting van koolstofdioxide in koolzuur. Dit koolzuur vervalt snel in bicarbonaat en een vrij proton: 

De evenwichtsreactie kan naar rechts verschoven worden door alles wat het vrije proton stabiliseert, conform het principe van Le Chatelier. De toegenomen affiniteit van deoxyhemoglobine voor protonen zorgt er dus voor dat de reactie naar rechts verschoven wordt. Dit leidt ertoe dat de bicarbonaatsynthese opgedreven wordt. Eveneens neemt de bindingscapaciteit van het bloed voor koolstofdioxide toe.



</doc>
<doc id="1493913" url="https://nl.wikipedia.org/wiki?curid=1493913" title="Punctie">
Punctie

Een punctie is een medische handeling waarbij met behulp van een holle naald bloed, vocht of weefsel uit het lichaam wordt genomen voor onderzoek op eventuele afwijkingen in cellen of weefsels.

Er bestaan verschillende soorten puncties, waaronder:


</doc>
<doc id="1494024" url="https://nl.wikipedia.org/wiki?curid=1494024" title="Mario Capecchi">
Mario Capecchi

Mario Renato Capecchi (Verona, 6 oktober 1937) is een Italiaans-Amerikaans geneticus en Nobelprijswinnaar. In 2007 won hij samen met Oliver Smithies en Martin Evans de Nobelprijs voor de Fysiologie of Geneeskunde voor hun ontdekking van principes waarmee specifieke genmodificaties kunnen worden aangebracht bij muizen door gebruik te maken van embryonale stamcellen.

Mario Capecchi werd geboren als zoon van Luciano Capecchi, een Italiaanse airman die later als vermist werd opgegeven toen hij diende bij de luchtafweer in de Western Desert Campaign, en Lucy Ramberg, de in Amerika geboren dochter van schilder Lucy Dodd Ramberg. Tijdens de Tweede Wereldoorlog werd Capecchi’s moeder naar het concentratiekamp Dachau gestuurd als straf voor haar banden met een anti-fascistische groep. Capecchi zelf kwam toen hij 4 jaar was in een weeshuis terecht. In de vier jaar erop leefde hij in verschillende weeshuizen en opvangplaatsen met andere dakloze kinderen.
Pas na de oorlog werd hij herenigd met zijn moeder in Reggio Emilia.

In 1946 stuurde Capecchi’s oom, de Amerikaanse arts Edward Ramberg, hem en zijn moeder geld zodat ze terug konden keren naar de Verenigde Staten. De twee verhuisden naar Pennsylvania om te gaan wonen in een gemeenschap genaamd Bryn Gweled. Hier ging Capecchi naar George School, een kostschool, waar hij in 1956 afstudeerde. In 1961 haalde hij zijn Bachelor of Science in scheikunde en natuurkunde aan het Antioch College. Vervolgens ging hij naar het MIT als afstudeerstudent met het plan om natuurkunde en wiskunde te gaan studeren. Tijdens de studie kreeg hij echter interesse in moleculaire biologie, en stapte over naar de Harvard-universiteit. Hier kwam hij te werken in het lab van James D. Watson, een van de ontdekkers van de structuur van DNA. In 1967 haalde hij aan de Harvard-universiteit zijn Ph.D. in biofysica.

In 1969 werd Capecchi assistant-professor aan het departement van biochemie aan de Harvard Medical School. Hij werd in 1971 gepromoveerd tot Associate Professor. In 1973 ging hij werken bij de Universiteit van Utah. Sinds 1988 is Capecchi onderzoeker aan het Howard Hughes Medical Institute. Tevens is hij lid van de National Academy of Sciences.

Nadat Capecchi zijn Nobelprijs had gewonnen, werd hij benaderd door een Oostenrijkse vrouw genaamd Marlene Bonelli die beweerde dat Capecchi haar lang verloren halfbroer was. In mei 2008 ontmoette Capecchi haar, en bevestigde dat ze inderdaad zijn zus was.



</doc>
<doc id="1494125" url="https://nl.wikipedia.org/wiki?curid=1494125" title="Oliver Smithies">
Oliver Smithies

Oliver Smithies (Halifax, 23 juni 1925) is een Brits-Amerikaans geneticus en Nobelprijswinnaar. Aan hem wordt de ontdekking van gelelektroforese toegeschreven. In 2007 won hij samen met Mario Capecchi en Martin Evans de Nobelprijs voor de Fysiologie of Geneeskunde voor hun ontdekking van principes waarmee specifieke genmodificaties kunnen worden aangebracht bij muizen door gebruik te maken van embryonale stamcellen.

Volgens Smithies eigen zeggen kwam zijn interesse in wetenschap door zijn fascinatie voor radio's en telescopen op jonge leeftijd.

In 1946 een Bachelor of Arts eerste klasse in fysiologie, gevolgd door een Bachelor in scheikunde. In 1951 haalde hij zowel een Master of Arts als een PhD in biochemie aan het Balliol College.

Van 1953 tot 1960 werkte Smithies bij het Connaught Medical Research Laboratory aan de Universiteit van Toronto. Vanwege visaproblemen kon hij pas in 1960 terugkeren naar zijn geplande positie als assistent-professor in genetica en medische genetica aan de Universiteit van Wisconsin-Madison. Hier werkte hij tot 1988.

Sinds 1988 is Smithies een Excellence Professor in Pathologie, en Laboratory Medicine aan de Universiteit van North Carolina te Chapel Hill. Smithies werkte ook voor het instituut van genoomwetenschappen van de
Duke-universiteit.

Smithies' werk heeft sterk bijgedragen aan onderzoek naar taaislijmziekte, en kan ook toe worden gepast op andere ziektes. Hij creëerde onder andere muizen met meer menselijke karakteristieken, welke zeer geschikt zijn voor onderzoek. Hij en Mario Capecchi kwamen beide tot dezelfde ontdekkingen met betrekking tot gentargeting.

In 1971 werd Smithies verkozen tot lid van de National Academy of Sciences, en in 1978 tot lid van de American Academy of Arts and Sciences.

In 2002 werkte Smithies samen met zijn vrouw, dr. Nobuyo Maeda, aan een studie naar hypertensie met behulp van genetisch veranderde muizen.



</doc>
<doc id="1494156" url="https://nl.wikipedia.org/wiki?curid=1494156" title="Ernest Nyssens">
Ernest Nyssens

Ernest Nyssens (1868 - 1956) was een Belgisch arts en theosoof.

Als geneesheer was hij een pionier in de homeopathie en de Kneippkuur. Tussen 1910 en 1915 was hij actief in zijn kuurhuis op het domein 'Ter Nood' in Overijse. Nyssens was gehuwd met Berthe Deseck, de latere secretaris-generaal van de Belgische Theosofische Vereniging. Hij was eveneens bisschop in de Vrij-katholieke Kerk, die gedurende zijn bewindstijd vóór de Eerste Wereldoorlog in Europa sterk groeide. Hij was tevens een der pioniers van de theosofische leefgemeenschap Monada.


</doc>
<doc id="1494336" url="https://nl.wikipedia.org/wiki?curid=1494336" title="Martin Evans">
Martin Evans

Martin John Evans FRS (Stroud, 1 januari 1941) is een Brits wetenschapper en Nobelprijswinnaar. Aan hem wordt de ontdekking van het culturiseren van embryonale stamcellen toegeschreven. Ook hielp hij mee aan de ontwikkeling van de knockout muis en gene targeting. In 2007 won hij voor dat laatste de Nobelprijs voor de Fysiologie of Geneeskunde, samen met Oliver Smithies en Mario Capecchi.

Evan werd geboren in Stroud. Zijn moeder was lerares en zijn vader had een mechanische werkplaats. Hij leerde Evans al op jonge leeftijd met machines om te gaan. Evans hield van scheikunde, en zijn ouders moedigden dit aan. Hij studeerde aan het St Dunstan's College, een onafhankelijke school voor jongens, in zuidoost Londen. Hij was een van de beste studenten van zijn klas. Na zijn diploma te hebben gehaald, studeerde Evan verder aan het Christ's College, onderdeel van de Universiteit van Cambridge. Hij ging naar lezingen van onder andere Sydney Brenner en Jacques Monod. In 1963 studeerde hij af. In 1969 haalde hij zijn Ph.D. aan de Universiteit van Londen.

Tijdens zijn periode als student aan Cambridge, ontmoette Evan zijn latere vrouw, Judith. Samen kregen ze een dochter en twee zonen.

Na zijn studie werd Evan lezer aan het anatomie en embryologiedepartement van de jet University College London. In 1978 vertrok hij naar het departement van genetica aan de Universiteit van Cambridge, waar zijn samenwerking met Matthew Kaufman begon.

In 1981 publiceerden Evans en Kaufman de resultaten van een experiment waarbij ze embryonale stamcellen haaden geïsoleerd uit blastocysten van een muis, en ze hadden laten groeien in een celcultuur. Deze celcultuur met stamcelen maakte het mogelijk om specifieke genveranderingen aan te brengen bij de muizen, en zo genetisch gemodificeerde muizen te verkrijgen.

Evans en zijn team toonden aan dat ze een nieuw gen konden aanbrengen in embryonale stamcellen, en zo chimeaera embryo’s konden verkrijgen. Dit onderzoek leverde Evans de Nobelprijs op.

In oktober 1985 bezocht hij het Whitehead Institute om nieuwe technieken te leren. In de jaren 90 was hij een medewerker van het St Edmund's College. In 1999 werd Evans professor in zoogdiergenetica en directeur van de School of Biosciences aan de Cardiff-universiteit. Hier bleef hij werken tot aan zijn pensioen in 2007.




</doc>
<doc id="1494430" url="https://nl.wikipedia.org/wiki?curid=1494430" title="Positie van Trendelenburg">
Positie van Trendelenburg

De positie van Trendelenburg is binnen de geneeskunde een houding waarbij een patiënt op z'n rug ligt, waarbij het gehele bed achterover is gekanteld zodat de benen hoger gelegen zijn dan het hart. Het idee is dat er minder bloed in het veneuze systeem van de benen achterblijft, zodat er meer bloedvolume beschikbaar is voor de hersenen. Het is onduidelijk of dit werkelijk gebeurt.

Bij bekkenoperaties kan de positie handig zijn omdat de organen hoger in de buikholte komen te liggen. Ook bij patiënten met een chiarimalformatie, waarbij een deel van het cerebellum doorheen een te groot foramen magnum naar caudaal is ingezakt, kan het nuttig zijn de patiënt in Trendelenburg te positioneren, opdat het cerebellum zo zelf nog de kans krijgt terug in de fossa posterior te zakken.

De naam is ontleend aan de Duitse chirurg Friedrich Trendelenburg. De tegenovergestelde positie (benen juist lager) wordt "anti-trendelenburg" genoemd.



</doc>
<doc id="1494617" url="https://nl.wikipedia.org/wiki?curid=1494617" title="E-waves Phone Chip">
E-waves Phone Chip

De E-waves Phone Chip was een chip waarvan beweerd werd dat ze, indien geplaatst aan de batterijzijde van een gsm, schadelijke straling zou neutraliseren. De chip werd ontwikkeld door de alternatieve dr. Peter Aelbrecht, en op 10 december 2008 op de markt gebracht door Omega Pharma. De veronderstelde werking van de chip is nooit bewezen.

Volgens Aelbrecht zou de chip werken dankzij "een harmoniserende kwantumfysische informatietegengolf". Het bestaan van zo'n golf is nooit bewezen, en de wetenschappelijke wereld stelde de werking van de chip ernstig in vraag. Hetzelfde lot was eerder de BioStabil 2000 beschoren, dat een soortgelijke werking claimde maar die evenmin kon hard maken. In tegenstelling tot de BioStabil kreeg de E-waves Phone Chip de volledige steun van Omega Pharma, wat de geloofwaardigheid van het product ten goede moest komen.

Op 15 december 2008 kondigde Omega Pharma de opschorting van de verkoop aan. De scepsis van artsen en professoren, maar ook ontgoochelende tests onder eigen dak, vormden de basis van de opschorting. Mensen die de chip aangeschaft hadden, konden hun geld terugvorderen via de officiële website. Op de website van Peter Aelbrecht, de bedenker van de chip, staat het toestelletje evenwel nog steeds te koop. In tegenstelling tot Omega Pharma distantieerde Aelbrecht zich niet van de chip waarop hij op 17 maart 2009 de Skeptische Put-prijs van SKEPP kreeg toegewezen. Die prijs wordt jaarlijks uitgereikt aan iemand die zich op het terrein van de pseudowetenschap en het paranormale bijzonder onkritisch heeft uitgelaten.



</doc>
<doc id="1495253" url="https://nl.wikipedia.org/wiki?curid=1495253" title="Pfannenstiel-incisie">
Pfannenstiel-incisie

Een Pfannenstiel-incisie of bikinisnede is een chirurgische ingreep waarbij een snede (incisie) in de buikwand wordt gemaakt om de buikholte te openen. De snede verloopt horizontaal, net boven het schaambeen. Hierdoor ligt het uiteindelijke litteken in de bikinilijn, en is relatief weinig ontsierend.

De incisie kan gebruikt worden voor een keizersnede of laparotomie. De naam is ontleend aan de Duitse gynaecoloog Johannes Pfannenstiel (1862-1909).



</doc>
<doc id="1496050" url="https://nl.wikipedia.org/wiki?curid=1496050" title="Het zevende zegel">
Het zevende zegel

Het zevende zegel (Zweeds: "Det sjunde inseglet") is een Zweedse dramafilm uit 1957 onder regie van Ingmar Bergman.

In de 14e eeuw zorgt de Zwarte Dood voor een ravage in Zweden. Ridder Antonius Block en zijn schildknaap Jöns keren terug van de kruistochten en ontmoeten de Dood op een verlaten strand. De ridder daagt de Dood uit tot een partijtje schaak in de hoop zijn onvermijdelijke noodlot te kunnen uitstellen en een antwoord te vinden op zijn metafysische problemen. Dood gaat akkoord; zolang Antonius Block zich kan verdedigen op het schaakbord mag hij in leven blijven. Indien Block het spel wint, gaat hij vrijuit.



</doc>
<doc id="1496128" url="https://nl.wikipedia.org/wiki?curid=1496128" title="Body sugaring">
Body sugaring

Body sugaring is een ontharingsmethode die al ruim 4000 jaar bestaat. De methode werd waarschijnlijk voor het eerst toegepast in Egypte. De huid die van haar ontdaan moet worden wordt ingesmeerd met een suikerpasta. De hard geworden pasta wordt vervolgens weer van de huid verwijderd, waarbij de haartjes in de pasta achterblijven. Deze methode lijkt veel op harsen, maar is minder pijnlijk omdat de suikerpasta niet aan de huid kleeft. Tegenwoordig wordt deze methode weer steeds vaker toegepast door schoonheidsspecialisten.



</doc>
<doc id="1496164" url="https://nl.wikipedia.org/wiki?curid=1496164" title="Syndroom van Gianotti-Crosti">
Syndroom van Gianotti-Crosti

Het syndroom van Gianotti-Crosti of het acropapulovesiculeuze syndroom is een huidbeeld dat gezien kan worden bij patiënten met een virusinfectie. Tevoren is de patiënt wat ziek. Vrij plotseling ontstaan huidkleurige of roze-rode papels ('bultjes'). De papels zijn symmetrisch verdeeld over gezicht, billen, armen en benen. Er zijn allerlei virusinfecties die het syndroom van Gianotti-Crosti kunnen veroorzaken: humaan herpesvirus-6, Epstein-Barrvirus (EBV), Cytomegalovirus (CMV), Hepatitisvirussen A, B en C, Parvovirus B19, coxsackievirus, RS-virus, adenovirussen, rotavirus en Hiv. Ook streptokokken en vaccinaties kunnen een oorzaak zijn. Het huidbeeld hoeft niet behandeld te worden. Of virologisch onderzoek ingezet moet worden, hangt af van de bijkomende symptomen.


</doc>
<doc id="1496218" url="https://nl.wikipedia.org/wiki?curid=1496218" title="Jean Baptiste Bassand">
Jean Baptiste Bassand

Jean Baptiste Bassand (Baume-les-Dames, 1680-Wenen, 30 november 1742) was een Frans arts, die furore maakte als militair arts en als hofarts aan het Huis Habsburg verbonden was.

Bassand studeerde geneeskunde in Besançon en Parijs en verkreeg zijn artsentitel aan de Schola Medica Salernitana in Salerno, de oudste Europese medische school. Aanvankelijk werd hij militair arts in het koninklijke leger in Italië, waarna hij in 1714 werd aangesteld als hoofdarts van het Habsburgse leger dat onder leiding van prins Eugenius van Savoye streed tegen het Ottomaanse Rijk. Vanaf 1724 was hij de lijfarts van prins Frans Eugenius. Nadat hij in 1728 Frans Eugenius had genezen van een ernstige koorts gepaard gaand met een voor pokken kenmerkende uitslag, werd hij op voorspraak van Leopold van Lotharingen in de adelstand verheven. In 1729 werd Bassand aangesteld als hofarts van keizer Karel VI. Nadat Bassand ook keizer Karel VI van pokken genas, werd hij op 27 oktober 1730 door de toenmalige hertog van Lotharingen, de latere keizer Frans I Stefan, benoemd tot baron.

Bassand was in de leer geweest bij Herman Boerhaave en onderhield na zijn studie schriftelijk contact met hem. Hij werd als hofarts van het hof Habsburg opgevolgd door een andere leerling van Boerhaave, de Nederlander Gerard van Swieten.


</doc>
<doc id="1496233" url="https://nl.wikipedia.org/wiki?curid=1496233" title="ZorgSaam Ziekenhuis">
ZorgSaam Ziekenhuis

ZorgSaam Ziekenhuis is een onderdeel van de Stichting ZorgSaam Zeeuws-Vlaanderen. Het is een ziekenhuis met drie locaties in de regio Zeeuws-Vlaanderen. Locatie De Honte in de Nederlandse stad Terneuzen is de grootste locatie.

Het ziekenhuis in Terneuzen werd in 1988 in gebruik genomen ter vervanging van het Liduinaziekenhuis in Hulst, het Elisabethziekenhuis in Sluiskil en het Julianaziekenhuis in Terneuzen.
De andere locaties zijn Antonius in Oostburg en polikliniek Liduina in Hulst.



</doc>
<doc id="1496411" url="https://nl.wikipedia.org/wiki?curid=1496411" title="Sibutramine">
Sibutramine

Sibutramine is een geneesmiddel voor de behandeling van obesitas en overgewicht. Het middel werkt in op de hersenen en zorgt dat de behandelde persoon eerder een gevoel van verzadiging krijgt.

Ook beïnvloedt dit middel de verbranding tijdens de stofwisseling. Tijdens het afvallen wordt de verbranding verhoogd, waardoor de patiënt over meer energie beschikt.

In Nederland was sibutramine verkrijgbaar onder de merknaam "Reductil". De handelsvergunning voor sibutramine is evenwel binnen de Europese Unie sinds augustus 2010 geschorst vanwege het risico op ernstige bijwerkingen. De beslissing is gebaseerd op resultaten van het gerandomiseerd, dubbelblind en placebo-gecontroleerde Sibutramine Cardiovascular OUTcomes (SCOUT) onderzoek. Patiënten behandeld met sibutramine hadden een 16% hoger risico op ernstige cardiovasculaire bijwerkingen in vergelijking met patiënten die het placebo toegediend kregen.

Het zes jaar durende SCOUT-onderzoek, waaraan circa 10.000 patiënten deelnamen, is uitgevoerd op verzoek van de Europese regelgevende instanties als postmarketing-toezegging om de cardiovasculaire veiligheid bij hoogrisicopatiënten te beoordelen. Volgens de fabrikant had het merendeel van deze patiënten reeds een cardiovasculaire ziekte en kwam op grond van de huidige etiket- en productinformatie niet in aanmerking voor sibutramine.

Op 4 september 2007 werd bekend dat wielrenner Lorenzo Bernucci in de Ronde van Duitsland betrapt was op het gebruik van sibutramine. Ook de Roemeense voetballer Adrian Mutu werd positief getest op het gebruik van sibutramine, dit gebeurde na de wedstrijd tegen Bari op 10 januari 2010 en 10 dagen later tegen Lazio Roma.


</doc>
<doc id="1496680" url="https://nl.wikipedia.org/wiki?curid=1496680" title="Hekel">
Hekel

Een hekel is een stuk gereedschap dat gebruikt werd in de touwslagerij. Met de hekel (ook wel hekelbank) worden de vezels van planten als hennep tot een lange gladde bundel gevormd. Daarbij worden verontreinigingen en harde stukken verwijderd en de vezels gekamd. Hiervoor gebruikt men een speciale olie. 

Het hekelen gaat meestal in drie fasen waarbij van grof naar fijn wordt gewerkt. De hekelaar slaat hiervoor een bundel van bijvoorbeeld hennep om zijn hand en haalt het uiteinde ervan telkens over de hekel. Wanneer hierdoor alle onregelmatigheden zijn verdwenen, is de hennep geschikt om touw van te spinnen. Ook bij het verwerken van onder meer manilla, sisal, kokos of vlas (tot linnen) wordt een hekel gebruikt. Een vergelijkbaar voorwerp is de kaarde, die wordt gebruikt om wol te bewerken.

De uitdrukking 'iemand over de hekel halen' of 'iemand hekelen' is van hekel afgeleid. Het betekent iemand kwetsen of scherp beoordelen.


</doc>
<doc id="1496805" url="https://nl.wikipedia.org/wiki?curid=1496805" title="HM (patiënt)">
HM (patiënt)

Henry Gustav Molaison (Manchester, Connecticut, 26 februari 1926 – Windsor Locks, Connecticut, 2 december 2008), in wetenschappelijke kringen beter bekend als patiënt HM, was een Amerikaanse patiënt met geheugenstoornissen.

Aan hem zijn vele studies gewijd vanaf het begin van de jaren 1950 (toen de ziekte zich openbaarde) tot aan zijn dood in 2008. Het ziektebeeld van Molaison heeft een zeer belangrijke rol gespeeld in de ontwikkeling van theorieën in de neuropsychologie over het menselijk geheugen, vooral wat betreft de relatie tussen geheugenprocessen en de hersenen.

Henry Molaison leed aan een ernstige vorm van epilepsie. Die was ontstaan door een ongeluk met zijn fiets, toen hij zeven jaar oud was. Om de symptomen van deze ziekte te bestrijden, waren in 1953 langs chirurgische weg in de bilaterale temporale cortex grote delen van de hippocampus, de gyrus parahippocampalis en de amygdala verwijderd. Na de operatie bleek de patiënt te lijden aan een ernstige vorm van anterograde amnesie: een onvermogen om nieuwe feiten of gebeurtenissen te onthouden. Als hij bekenden tegenkwam, was het steeds alsof hij hen voor het eerst ontmoette. Zelfs schokkende voorvallen waren na enkele minuten geheel uit zijn geheugen verdwenen. Het geheugen voor feiten of gebeurtenissen die zich hadden afgespeeld in de periode ver vóór de operatie, was echter nog nagenoeg intact. Ook bleken zijn motorische vaardigheden nog intact te zijn. Hij kon nieuwe dingen aanleren (zoals het natekenen van een sterfiguur in spiegelbeeld) en blijvend beheersen, zonder dat hij zich herinnerde hoe hij die geleerd had. Dit was een bewijs dat in de hersenen verschillende geheugensystemen bestaan. Vooral de hippocampus bleek een belangrijke rol te vervullen bij het onthouden van nieuwe feitelijke kennis, ook wel declaratief geheugen genoemd.

Daarentegen was Molaisons geheugen voor het aanleren van vaardigheden, dat tot het niet-declaratieve of procedurele geheugen wordt gerekend, nog intact. Ook deed hij het goed bij plaatjes-herkenningstests, al kon hij nooit bewust gezichten onthouden. Hierbij herinnerde hij zich niet expliciet dat hij bepaalde stimulusplaatjes al eerder had gezien, maar hij kon toch aangeven welke hij herkende. Dit valt waarschijnlijk te verklaren door het feit dat zijn fusiforme aangezichtshersengebied, liggend op de gyrus fusiformis, nog intact was. Ten slotte bleek ook het werkgeheugen van HM nog goed te functioneren: zo kon hij nog rekensommen maken en kruiswoordpuzzels oplossen.

HM zelf leek niet te lijden onder zijn toestand of onder de talloze onderzoeken die hij in de loop der jaren onderging. Het feit dat hij ze niet onthield zal daartoe hebben bijgedragen. Alleen toen zijn vader stierf drong het tot zijn grote verdriet heel even tot hem door dat hij ook dit snel weer zou vergeten.

De ziektegeschiedenis van Molaison, die in de vakliteratuur consequent als HM werd aangeduid, is voor het eerst in 1957 beschreven door de neurochirurg die hem had geopereerd, William Beecher Scoville (1906 - 1984), en de Brits-Canadese neuropsycholoog Brenda Milner (1918). Scoville noemde zijn eigen handelen later "een tragische vergissing". Molaisons toestand na de operatie heeft echter veel inzicht verschaft over de werking van het menselijk geheugen, al was zijn leven erdoor verwoest. Later was het vooral de neuropsycholoog Suzanne Corkin die hem tientallen jaren observeerde en over hem publiceerde. Corkin maakte ook als eerste, toen HM 66 jaar oud was, gebruik van MRI om de omvang van de laesie in kaart te brengen. Zij ontdekte - in tegenstelling tot wat men eerder dacht - dat slechts een deel van de hippocampus door de ingreep was verwijderd. Met name het achterste deel was gespaard gebleven. Naast diverse wetenschappelijke artikelen over zijn 'geval' publiceerde zij in 2013 een biografie van Molaison, waarvan ook een Nederlandse vertaling verscheen. 
Hoewel hij dit zelf direct weer moet zijn vergeten, verklaarde Molaison zich in 2002 bereid zijn hersenen ter beschikking van de wetenschap te stellen, zodat die na zijn dood aan de Universiteit van Californië - San Diego konden worden onderzocht.


</doc>
<doc id="1496973" url="https://nl.wikipedia.org/wiki?curid=1496973" title="Phantoms in the Brain">
Phantoms in the Brain

Phantoms In The Brain (in het Nederlands verschenen als "Het bizarre brein") is een populairwetenschappelijk boek uit 1998 van de Indiaas-Amerikaans neuroloog Vilayanur Ramachandran. Hij schreef de tekst samen met Sandra Blakeslee, een journaliste van de The New York Times gespecialiseerd in wetenschappelijke berichtgeving. De eerste druk kwam uit in Groot-Brittannië bij uitgever Fourth Estate.

Ramachandran probeert in Phantoms In The Brain een aantal uitzonderlijke neurologische aandoeningen, op een voor een groot publiek zo duidelijk mogelijke manier, te presenteren, te verklaren en aanzetten te opperen tot mogelijke oplossingen. Hiervoor gebruikt hij anekdotes over ervaringen met patiënten, vergelijkingen met alledaagsere verschijnselen en legt hij waar nodig uit hoe en waar bepaalde functies in de hersenen tot stand komen. Hij gebruikt hiervoor zowel bekende wetenschappelijke feiten als speculatieve theorieën die hieruit voortvloeien.

Tot de behandelde onderwerpen vallen in hoofdzaak:


</doc>
<doc id="1496991" url="https://nl.wikipedia.org/wiki?curid=1496991" title="William Beecher Scoville">
William Beecher Scoville

William Beecher Scoville (Philadelphia (Pennsylvania), 13 januari 1906 - New Jersey, 25 februari 1984) was een Amerikaanse neurochirurg, die vooral bekend werd door de operatie die hij in 1953 verrichtte op Henry Gustav Molaison (1926 - 2008), alias "patiënt HM".

Om de symptomen van HM's epilepsie te bestrijden, had Scoville met een gewone handboor grote delen van de hippocampus, de gyrus parahippocampalis en de amygdala verwijderd. Na de ingreep bleek HM te lijden aan een ernstige vorm van geheugenverlies, maar het geheugen voor feiten of gebeurtenissen die zich hadden afgespeeld in de periode ver vóór de ingreep was nog nagenoeg intact. Dit was een bewijs dat in de hersenen verschillende geheugensystemen bestaan. Vooral de hippocampus bleek een belangrijke rol te vervullen bij het declaratieve of het episodische geheugen.

Door dit verhelderende inzicht betekende de operatie van patiënt HM een belangrijke doorbraak in de neurologie, al was diens leven erdoor verwoest. Samen met de Brits-Canadese neuropsycholoog Brenda Milner schreef Scoville in 1957 een baanbrekend artikel over zijn bevindingen met HM. Hij heeft honderden hersenoperaties uitgevoerd met het doel psychiatrische stoornissen te verhelpen door het beschadigen van frontale kwabben en temporale kwabben.

Scoville zelf noemde zijn ingreep bij Molaison later "een tragische vergissing". Hoewel deze werkwijze ook in de jaren vijftig al omstreden was, bleef zijn reputatie onaangetast. Scoville leidde van 1939 tot 1968 de neurochirurgische afdeling van het ziekenhuis van Hartford (Connecticut) en was hoogleraar aan Yale University en de University of Connecticut, waar later een leerstoel naar hem genoemd werd. Op het gebied van operatietechniek ontwierp hij verschillende instrumenten en vond hij een nieuwe operatiemethode voor wervelfracturen uit. Hij heeft 144 wetenschappelijke publicaties op zijn naam staan en heeft een belangrijke rol gespeeld in de opleiding van neurochirurgen. Hij kwam in 1984 door een auto-ongeluk om het leven.


</doc>
<doc id="1497839" url="https://nl.wikipedia.org/wiki?curid=1497839" title="Equivalente dosis">
Equivalente dosis

De equivalente dosis ("H") is een maat voor de dosis aan straling die een weefsel ontvangt. Hierbij is een poging gedaan om te corrigeren voor de verschillende biologische effecten van de verschillende soorten ioniserende straling. De equivalente dosis is daarom een minder fundamentele grootheid dan de geabsorbeerde dosis, maar is biologisch gezien relevanter.

De equivalente dosis wordt uitgedrukt in sievert. Een andere eenheid, "Röntgen equivalent man" (rem), wordt in de VS nog veel gebruikt. 

De equivalente dosis wordt voor een weefsel gevonden door de geabsorbeerde dosis te vermenigvuldigen met een stralingsweegfactor, die afhangt van het soort straling. 

De waarde van de stralingsweegfactor "w" is gelijk aan 1 voor röntgenstraling, gammastraling en bètastraling, maar is hoger voor protonen, neutronen, alfadeeltjes etc.

Hierin is 

De totale equivalente dosis voor een weefsel T wordt nu gevonden door de equivalente doses voor alle stralingssoorten bij elkaar te tellen:



</doc>
<doc id="1497869" url="https://nl.wikipedia.org/wiki?curid=1497869" title="Alcoholisme">
Alcoholisme

Alcoholisme of drankzucht is de verslaving aan alcohol en consumptie van alcoholhoudende drank. De verslaafde kan niet meer stoppen met het gebruik en drinkt zoveel dat de gezondheid, het werk en het sociaal leven eronder lijden. Waar verslaving aan de meeste andere drugs zich meestal beperkt tot groepen ter grootte van minder dan 1 promille van de bevolking, is alcoholisme een wijdverbreid verschijnsel dat enkele procenten ervan treft.

Alcoholisme kan gezien worden als een progressieve aandoening die meestal geleidelijk ontstaat. Men begint met af en toe een drankje voor de gezelligheid of ter ontspanning; na verloop van tijd neemt de frequentie van die drinkmomenten toe en uiteindelijk komt de persoon in kwestie (of diens omgeving) tot de ontdekking dat men niet (of minder goed) meer kan functioneren zonder gedronken te hebben. Gedragingen worden in steeds sterkere mate door de drank beïnvloed, en kunnen leiden tot onder meer plichtsverzuim, verwaarlozing, ruzie en geheugenstoornissen. Alcohol heeft duidelijke kenmerken van een harddrug, zoals verslaving, agressie, vandalisme en de gevolgen voor de gezondheid.

Alcoholisme komt in België en Nederland veel voor. Afhankelijk van de gebruikte definitie van alcoholisme en het daaraan voorafgaande "gewoontedrinken" en "probleemdrinken" zijn er in Nederland ongeveer 380.000 alcoholisten en 420.000 probleemdrinkers; dit is een conservatieve schatting uit 2007 sommige bronnen spreken van een totaal van 800.000 probleemdrinkers (tussen 3-8 eenheden per dag) en ruim 450.000 verslaafden (meer dan 8 eenheden per dag), op een bevolking van ca. 17 miljoen. 
De Gezondheidsmonitor van 2012 geeft aan dat ruim 10% van de Nederlanders van 19 jaar en ouder een zware drinker is, dat wil zeggen dat er minstens één keer per week meer dan vier (bij vrouwen) of zes (bij mannen) glazen alcohol op een dag gedronken worden. 

In Vlaanderen vertonen onderzoeken gelijklopende cijfers. Sommige cijfers liggen hoger. Zo spreekt een studie uit 2004 van het Hoger instituut voor de arbeid (Hiva) over zo'n 800.000 Belgen die te veel alcohol drinken, op een bevolking van ca. 10 miljoen. Vooral bij jongeren blijkt het alcoholgebruik toe te nemen. In Nederland gebruikt bijvoorbeeld in de groep van 12- tot 15-jarigen 88,4 procent van de jongens en 85,5 procent van de meisjes wel eens alcohol.

Wereldwijd ziet men dat alcoholisme vooral voorkomt in landen waar alcohol legaal, maatschappelijk geaccepteerd en (dus) makkelijk verkrijgbaar is. In noordelijke streken wordt bovendien veel gedronken om de verveling en somberheid van de lange koude winters te verdrijven. In de islamitische landen is daarentegen alcoholgebruik en dus alcoholisme zeer laag ten gevolge van het feit dat de islam het ontmoedigt; bovendien is in veel islamitische landen alcohol verboden.

Alcohol is in tal van landen een maatschappelijk geaccepteerde drug. Daardoor wordt alcoholisme niet snel herkend en is de grens tussen gezelligheids- en probleemdrinken vaag. Bovendien is alcohol gemakkelijk verkrijgbaar; bij iedere supermarkt is bier en wijn te koop en buiten Nederland wordt ook sterkedrank 'gewoon' in de supermarkt verkocht. Veel mensen, bijvoorbeeld studenten, drinken jarenlang erg veel, maar weten indien nodig ook van de drank af te blijven. Niettemin verlaat ieder jaar een aantal studenten de universiteit als alcoholist. 

Alcohol wordt soms de 'nationale drug' genoemd: 'drug' omdat het een duidelijke uitwerking op de psyche (geest) heeft; 'nationaal' omdat het een aanvaard onderdeel van onze cultuur is. Alcohol wordt al erg lang gedronken. Niemand kijkt ervan op als er een glaasje gedronken wordt. Het is in de Westerse maatschappij in bijna alle sociale geledingen geaccepteerd.

Alcohol wordt vaak in verband gebracht met "gezelligheid". Dat wordt van kinds af aan al opgeslagen in de hersenen. Dit positieve beeld, dat vaak toeneemt in de tienerjaren, verhult meestal de negatieve kanten zoals agressie, verkeersongelukken, vandalisme en mishandeling onder invloed van alcohol. Hoe meer men drinkt, hoe minder men in staat zal zijn normaal te blijven functioneren. Men gaat zichzelf overschatten en dingen doen, vaak ook in groepsverband, die men nuchter nooit zou doen.

De maatschappelijke schade ten gevolge van alcoholgebruik is vele malen groter dan die van alle andere drugs bij elkaar.

Een aantal gevaren van lichamelijke beschadigingen (bijvoorbeeld leveraandoeningen) en acute vergiftigingsverschijnselen (dronken zijn) zijn algemeen bekend. Vanwege de sociale acceptatie van alcohol wordt vaak vergeten dat het in feite een gif is waar lichaam en geest zich langzaam bij gaan aanpassen. Voor sommigen eindigt dit dus met alcoholisme. Men zegt wel dat alcoholverslaving een ziekte is die vooral 'tussen de oren' zit, ofwel grotendeels psychisch is. Hiermee wordt aangegeven dat drinken aangeleerd gedrag is, overgenomen van andere drinkende mensen. Vaak is er een aanleiding om meer te gaan drinken dan anderen, maar dit hoeft niet per se zo te zijn. Hoe ziek een alcoholist ook is, hij of zij blijft iets positiefs in de drank zien. De hele geest en het hele lichaam zijn op alcohol drinken ingesteld. Als een drinker stopt maar een positief beeld blijft houden van de alcohol, dan is de kans op terugval erg groot, vooral in de eerste paar maanden. 

Van alcohol kan worden gezegd dat het een 'harddrug' is, er treedt duidelijk gewenning op en gebruik kan tot afhankelijkheid leiden. De kenmerken van harddrugs zijn ook van toepassing op alcohol, chemisch gezien onderscheidt het zich niet van andere verslavende stoffen. Maatschappelijk gezien is alcohol, in tegenstelling tot andere harddrugs, een door het overgrote deel van de samenleving geaccepteerd genotsmiddel.

Mensen die langdurig veel drinken, gaan minder goed functioneren op het werk, in hun relatie en ook lichamelijk en geestelijk. Ontslag, werkloosheid, echtscheiding en dakloosheid kunnen het gevolg zijn.

De organen van het menselijk lichaam zoals de lever krijgen het bij een regelmatig gebruik van meer dan 15 glazen per week al zwaar te verduren. De lever kan vervetten, of erger, er kan levercirrose optreden. Ook de hersenen hebben te lijden onder alcoholgebruik; een neuronale aandoening als het syndroom van Korsakov kan het gevolg zijn. Andere lichamelijke problemen die zich kunnen ontwikkelen zijn een teveel aan ijzer in het lichaam (hemochromatose) en een verhoogd risico op diabetes (suikerziekte). Aandoeningen als alvleesklierontsteking en maagontsteking komen bij alcoholisten duidelijk vaker voor. Omdat alcoholisten minder aandacht aan (gezonde) voeding besteden en de alcohol het hongergevoel onderdrukt, ontwikkelen ze vaak gezondheidsklachten door een te eenzijdige voeding.

Veel alcoholisten ontkennen hun drankprobleem zeer lang en ook de problemen waardoor ze zijn gaan drinken en die in stand worden gehouden door het drinken. Vaak wordt gezegd dat men niet kan genezen van alcoholisme: "eens een alcoholist, altijd een alcoholist". Wel kan men de verslaving onder controle krijgen. Een "droogstaande alcoholist" moet altijd waakzaam blijven en iedere alcoholische consumptie kan de eerste van een terugval in het oude gedrag zijn. Het "droog worden" gebeurt vaak door middel van een ontwenningskuur. Ontwenningsklinieken, doktersbegeleiding en/of bezoeken aan A.A. (Anonieme Alcoholisten) of SOS-nuchterheid kunnen bij ontwenning hulp bieden. Ook zal men in sommige gevallen ander werk moeten zoeken. Barman, ober en dergelijke zijn geen goede beroepen voor iemand die een alcoholprobleem heeft.

Het middel disulfiram maakte vaak deel uit van een ontwenningskuur, het diende onder toezicht te worden ingenomen. De stof zorgt ervoor dat men na alcoholgebruik doodziek wordt. Hiermee hoopt men een negatieve associatie met alcohol te bewerkstelligen waardoor de verslaafde een aversie tegen alcoholische drank opbouwt. De werking van dit mechanisme blijkt in de praktijk beperkt. Disulfiram wordt daarom eigenlijk alleen nog voorgeschreven als men daadwerkelijk gemotiveerd is te stoppen met drinken en daarbij een extra steun in de rug wenst. 

Een relatief nieuwe wijze van omgaan met alcohol of drugs na een ontwenningskuur gaat niet uit van abstinentie en behoeft geen therapeutische begeleiding. Ze maakt gebruik van het middel naltrexon. Onder andere de sinclairmethode werkt hiermee.
Bij gebruik van het middel tezamen met alcohol mist men de roes waardoor de behoefte aan alcohol kan afnemen. Het is bij 10-20 % van de alcoholisten een succes.

De "sociale drinker" heeft weinig problemen met alcohol en wijdt er niet veel aandacht aan. Een sociale drinker heeft zijn drankgebruik onder controle. Voor deze mensen is het drinken van alcohol van secundaire betekenis. De interactie met andere mensen bij het feestje, de maaltijd, de conversaties zijn interessant, niet het drinken van alcohol. Toch kan hij of zij onbedoeld meer drinken dan voorgenomen is. Dit komt doordat na het nuttigen van alcohol de manier van denken verandert. Een sociale drinker kan zich voornemen twee biertjes te nemen, omdat hij of zij nog moet rijden, maar in sommige gevallen zullen het er toch drie worden of soms meer. Er zijn ook nogal wat mensen die denken hun alcoholgebruik onder controle te hebben, maar toch excuses gebruiken zoals: "het is al een uur geleden dat ik de laatste heb genomen, dus ik kan wel rijden".

Het eerste stadium van alcoholisme ervaart men wanneer men problemen heeft gerelateerd aan alcoholgebruik. Men gaat soms stiekem drinken, zich schuldig voelen over het drinken en er veel aan denken. Familie en vrienden beginnen zich zorgen te maken over de consumptie van alcohol. Drinken tot men helemaal dronken is, achteraf het zich niet herinneren, de zogenaamde black-out en toenemende tolerantie (meer moeten drinken voor hetzelfde effect) zijn de eerste tekenen van alcoholisme. Men begint het gezelschap te zoeken van de zwaardere drinkers en activiteiten te mijden waar geen alcohol wordt gedronken. Men krijgt problemen op het werk, zoals laatkomen of taken niet goed uitvoeren. Vooral gevoelige personen krijgen hevige angst en spanning als ontwenningsverschijnsel wat pas verdwijnt na het nuttigen van meerdere consumpties. Ook een tremor ( beven/trillen met onder andere de handen) komt vaak voor, vooral als men ook niet (meer) voldoende eet.

Het middenstadium van alcoholisme kenmerkt zich door een steeds meer onbeheersbare levenssituatie. De alcoholist blijft echter ontkennen dat er problemen zijn. Er wordt steeds meer gedronken dan de bedoeling was. Er wordt gedronken om schuldgevoelens of gevoelens van depressie en ongemak te onderdrukken, en 's morgens om een kater en ontwenningsverschijnselen, zoals beven en hevige angst, te voorkomen of te verminderen. Een arts zal suggereren dat alcoholconsumptie moet stoppen. De persoon zal het proberen, maar vaak zonder succes. Er is vaak sprake van verlies van baan, medische problemen en familieproblemen.

In het late stadium van alcoholisme is het dagelijkse leven geheel onbeheersbaar. Medische problemen zoals leveraantasting, pancreatitis, zenuw- en spierschade, hoge bloeddruk en interne bloedingen kunnen het gevolg zijn. Het hart en de hersenen worden aangetast met als resultaat hartaanvallen of beroerte. Ook is er een toename van depressie, slapeloosheid en zelfmoordneigingen. Psychische stoornissen zoals achtervolgingswaanzin kunnen ontstaan, welke overigens meestal weer verdwijnen als men is afgekickt van de alcohol. Een epileptisch insult bij het plotseling staken van alcoholgebruik kan bij alcoholisten voorkomen. Sommige alcoholisten worden hevig bevend wakker en hebben 's nachts al een glas met bijvoorbeeld jenever klaargezet omdat zij door het beven 's ochtends de fles niet meer open kunnen krijgen. Pas na het drinken van een tot drie glazen komt het beven weer tot rust en moet de alcoholist vaak weer op pad naar de slijterij. De volgende dag herhaalt het hele ritueel zich weer. Vaak hebben zware alcoholisten nog maar een of twee uur per dag plezier van de alcohol. De rest van de dag zijn ze bezig de ontwenningsverschijnselen tegen te gaan en om zich staande te houden en het voor de buitenwereld te verbergen. 
Vaak is er nog maar weinig contact met familie of vrienden en zit men achter de gesloten gordijnen of in de kroeg te 'zuipen'. Soms verwaarloost de alcoholist zichzelf of komt op straat terecht. Dit zijn vaak de mensen die als 'alcoholist' worden gezien terwijl er veel meer alcoholisten zijn, die het verborgen proberen te houden en vaak nog onderdak en nette kleren hebben. Bij hardnekkig alcoholisme eindigt het ten slotte in aandoeningen zoals levercirrose vaak eindigend met de dood. Ook het syndroom van Korsakov, ook wel bekend als alcoholdementie komt veel voor bij zware alcoholisten. Dit tast vooral het kortetermijngeheugen aan. Soms vergeet men dat men geen alcohol meer kan drinken en zitten mensen met korsakov gerust aan een biertje of aan een andere alcoholische drank zonder de gevolgen te overzien.

Het drinken van drie biertjes per dag wordt nog niet als alcoholisme gezien. Wel kan het een fase zijn op weg naar verslaving. Gemiddeld een op de twaalf mensen die dagelijks alcohol drinken raakt eraan verslaafd.

Als norm voor schadelijk geldt 21 standaardglazen per week voor mannen en 15 glazen per week voor vrouwen. Voorwaarde is wel dat in die week twee dagen geen alcohol gedronken wordt. Drinkt men meer, dan zal het schadelijke gevolgen kunnen hebben. De reden voor de verschillende normen voor mannen en vrouwen is de bouw van het lichaam. Het lichaam van een vrouw bevat meer vet en minder spieren. Spierweefsel bevat meer vocht dan vet, waardoor mannen relatief meer vocht in het lichaam hebben dan vrouwen. Omdat alcohol in het lichaam verdund wordt door het aanwezige vocht, leidt eenzelfde inname van alcohol tot een hogere alcoholconcentratie bij vrouwen dan bij mannen van hetzelfde gewicht. Mede daardoor raakt een vrouw gemiddeld sneller dronken.

Er zijn verschillende oorzaken waardoor iemand verslaafd kan raken:


Er zijn aanwijzingen dat gevoeligheid voor alcoholisme (en andere verslavingen) mede erfelijk bepaald is.
Zo hebben tweelingstudies laten zien dat erfelijke factoren een rol spelen wat betreft afhankelijkheid en gebruik van, en problematiek rondom alcohol. Alcohol is een GABA-agonist en blijkt dopaminerge banen in het limbische systeem en prefrontale cortex te activeren. Volgens sommige onderzoekers zouden lagere dopamineniveaus in de hersenen van alcoholgevoelige individuen tot verhoogde consumptie van alcohol kunnen leiden, als vorm van compensatie. Ook moleculair-genetische studies hebben zich vooral gericht op de rol van het Dopamine-(D2)-receptorgen, ook aangeduid als het DRD2-gen. Studies van volwassenen hebben echter nog niet eenduidig een associatie kunnen vinden tussen het DRD2-gen en alcoholverslaving. Wel is recent gebleken dat adolescenten die drager waren van het DRD2A1-allel, significant meer alcohol consumeerden dan adolescenten die geen drager waren. Dit verband werd echter alleen gevonden in gezinnen waar de ouders zich tolerant opstelden ten opzichte van het alcoholgebruik van hun kinderen. Kennelijk is dus het samenspel of interactie tussen opvoeding en erfelijke aanleg bepalend voor alcoholmisbruik: genetisch kwetsbare kinderen gaan eerder alcohol drinken en ook in grotere hoeveelheden wanneer ze toegeeflijke ouders hebben.

De term dipsomanie voor het verschijnsel van periodieke drankzucht wordt niet veel meer gebruikt. Het synoniem "kwartaaldrinken" wordt in het algemeen spraakgebruik nog wel gebezigd. In de medische literatuur maakt men vrijwel geen onderscheid meer met andere vormen van excessief alcoholgebruik.




</doc>
<doc id="1497922" url="https://nl.wikipedia.org/wiki?curid=1497922" title="Cryptosporidium">
Cryptosporidium

Cryptosporidium is een geslacht van kleine parasieten die zeer hevige diarree kunnen veroorzaken. De parasiet is berucht bij aidspatiënten. Het zijn oocysten van 4-6 μm grootte. De parasieten zijn goed te zien in een gemodificeerde Ziehl-Neelsen-kleuring of kinyoun-kleuring. De parasiet komt wereldwijd voor en het reservoir zijn zeer veel diersoorten. De parasiet is bestand tegen veel veelgebruikte desinfectie-middelen, in het bijzonder chloor. Ozon en ultraviolet licht zijn wel effectief.

De parasiet komt vaker voor bij kinderen dan bij volwassenen en de diarree gaat bij deze patiënten vanzelf over. Een behandeling met antibiotica heeft geen zin, omdat het niet gaat om een bacterie, maar apicomplexe protozoa. Een ORS oplossing wordt vaak toegediend om uitdroging tegen te gaan.

Er zijn diverse Cryptosporidium-uitbraken gemeld, veroorzaakt door besmet drinkwater. De grootste en bekendste uitbraak met Cryptosporidium protozoaire was in 1993 in Milwaukee, waarbij er binnen twee weken 403.000 mensen besmet raakten, waarvan er ruim 100, voornamelijk aidspatiënten, overleden.

De volgende soorten zijn bij het geslacht ingedeeld:


</doc>
<doc id="1498321" url="https://nl.wikipedia.org/wiki?curid=1498321" title="Armand Olivennes">
Armand Olivennes

Armand Olivennes (Berlijn, 1931 – la Seyne-sur-Mer, 19 april 2006) was een Frans psychiater en dichter. Hij was de broer van psychiater Claude Olievenstein.

In zijn dichtbundels is het veelvoorkomende thema de gruwel uit nazi-Duitsland, waarin hij werd geboren. Hij vluchtte in 1937, samen met zijn broer en vader, naar Frankrijk en werd er psychiater. Toch legde hij zich, vanaf het begin van de jaren '50, voornamelijk toe op het neerschrijven van gedichten. Hij schreef ook een roman, "Le Roman des deux lunes".




</doc>
<doc id="1498385" url="https://nl.wikipedia.org/wiki?curid=1498385" title="John Boyd Orr">
John Boyd Orr

John Boyd Orr, 1e baron Boyd-Orr, (Kilmaurs, 23 september 1880 – Edzell, 25 juni 1971), van 1935 tot 1949 ook bekend als Sir John Boyd Orr, was een Schots leraar, arts, bioloog en politicus. In 1949 ontving hij de Nobelprijs voor de Vrede voor zijn werk als eerste directeur-generaal van de Voedsel- en Landbouworganisatie.

John Boyd Orr werd geboren als vierde van zeven kinderen van Robert Clark Orr en Annie Boyd. Orrs vader was wel onderwezen in politieke, sociologische en metafysische onderwerpen. John ontwikkelde al op jonge leeftijd eveneens een interesse in deze onderwerpen.

Toen John vijf was verhuisde de familie naar West Kilbride vanwege een financiële tegenslag. Hier volgde hij zijn basisschoolopleiding. Op zijn 13e ging John naar de Kilmarnock Academy. Zijn familie liet zijn studie aldaar echter stopzetten toen bleek dat hij te veel tijd doorbracht in het gezelschap van medewerkers uit een groeve, die volgens zijn ouders een slechte invloed op hem hadden. Op zijn 19e kreeg hij een studiebeurs voor de Universiteit van Glasgow, waar hij filosofie studeerde. In Glasgow kwam hij ook voor het eerst in aanraking met armoede onder de bevolking.

Nadat hij een tijdje les had gegeven besloot Orr biologie te gaan studeren. Tevens ging hij voor een diploma in medicijnen. In 1910 studeerde hij af met een Bachelor of Science, in 1912 gevolgd door een Bachelor of Medicine and Surgery.

Bij het verlaten van de universiteit nam hij een baan als scheepsarts op een handelsschip dat tussen Schotland en West-Afrika voer. Hij nam de baan vooral omdat hij zo snel zijn studieschuld kon afbetalen. Na vier maanden nam hij ontslag. Hij besefte dat een carrière in de medische wereld niets voor hem was. Daarom ging hij werken in E.P. Cathcarts laboratorium. Op 1 april 1914 nam Orr de leiding over een nieuw onderzoeksinstituut in Aberdeen. Dit instituut was een samenwerkingsproject tussen het Schotse college van landbouw en de Universiteit van Aberdeen.

Toen de Eerste Wereldoorlog uitbrak, ging Orr in dienst bij het Britse leger. Hij werd tewerkgesteld bij een burgerafdeling van de R.A.M.C.. Hij voerde hier veel veranderingen door op het gebied van hygiëne om zo ziektes te voorkomen. Later in de oorlog werd Orr overgeplaatst naar de Royal Navy, waar hij zich ook kon richten op onderzoek naar voeding en medicijnen.

Begin 1919 keerde Orr terug naar Aberdeen. Hij had plannen voor een uitbreiding van het onderzoeksinstituut in Aberdeen, maar die stuitten op veel problemen. Uiteindelijk stemde de overheid toe de helft van het bedrag dat nodig was voor dit instituut te betalen. De andere helft kreeg Orr van een zakenman genaamd John Quiller Rowett. In 1922 was de uitbreiding klaar, waarna het instituut werd hernoemd tot Rowett Research Institute.

Orr bleef nog lange tijd werken bij dit instituut, maar zette zich vooral in voor het vinden van sponsoren voor het instituut. Zijn onderzoek richtte zich vooral op diervoeding, maar later ook op menselijke voeding. Orr werd mede door zijn onderzoek een actieve lobbyist voor beter eten.

In april 1945 werd Orr, die inmiddels rector van de Universiteit van Glasgow was geworden, verkozen tot onafhankelijk parlementslid voor de Combined Scottish Universities. In 1946 diende hij zijn ontslag in.

Na de Tweede Wereldoorlog nam Orr ontslag bij het Rowett Instituut. Hij werd lid van de Voedsel- en Landbouworganisatie, alwaar hij zich inzette voor het verbeteren van voedselproducten. Direct bij de oprichting had hij voorgesteld, de FAO om te vormen tot een World Food Board, maar daarvoor was de internationale gemeenschap nog lang niet rijp. Toen hij in 1949 de Nobelprijs won, doneerde hij het hele geldbedrag aan organisaties die zich inzetten voor wereldvrede en een verenigde overheid.

In 1960 werd Orr verkozen tot eerste president van de World Academy of Art and Science.





</doc>
<doc id="1498452" url="https://nl.wikipedia.org/wiki?curid=1498452" title="Ferguson-reflex">
Ferguson-reflex

De ferguson-reflex treedt op bij de vrouw wanneer er rek uitgeoefend wordt op de cervix en/of de vaginawand (uteruswand). Deze reflex is van belang bij het tot stand komen van de baringsweeën. Bij het uitrekken van de cervix wordt het vrijgeven van oxytocine gestimuleerd. Dit hormoon wordt geproduceerd in de hypothalamus en vrijgegeven door de hypofyse. Oxytocine speelt een belangrijke rol bij het opwekken van baarmoedercontracties (weeën). Deze contracties leiden op hun beurt weer tot het oprekken van de cervix wat aanleiding geeft tot meer oxytocinevrijgave ter hoogte van de hypofyse. Deze zichzelf versterkende lus gaat door tot de baby geboren wordt. 

Het is eveneens mogelijk dat oxytocine vrijkomt bij het uitrekken van de vaginawand gedurende de coïtus. 

De ferguson-reflex werd voor het eerst beschreven in 1941 door de Canadese arts James Kenneth Wallace Ferguson (°1907). 


</doc>
<doc id="1498829" url="https://nl.wikipedia.org/wiki?curid=1498829" title="Bigorexia">
Bigorexia

Bigorexia (ook wel "spierdysmorfie" of "bigorexia nervosa") is een aandoening waarbij iemand een obsessieve preoccupatie heeft met de opbouw van spiermassa voorkomend uit een irrealistisch zelfbeeld dat diens lichaam te weinig spiermassa (en te veel vet) bevat. Bigorexie valt binnen het Diagnostic and Statistical Manual of Mental Disorders onder de noemer stoornis van de lichaamsbeleving en is vergelijkbaar met de ziekte anorexia nervosa. Bigorexia komt voornamelijk voor bij mannen.

Het adoniscomplex is volgens de systematiek van de Diagnostic and Statistical Manual of Mental Disorders (DSM) een stoornis van de lichaamsbeleving (body dysmorphic disorder). Sommige mensen die niet tevreden zijn over hun uiterlijk ontwikkelen een sterke drang om hun lichaam te wijzigen door training, speciale voeding of medische ingrepen. Hier onder worden verschillende DSM-kenmerken beschreven die ook gelden voor het adoniscomplex:


Er zijn geen criteria voor het adoniscomplex, maar het gaat bij mannen over een enorme druk om fysieke perfectie te bereiken. Dit uit zich in gedwongen gewichtheffen en het gebruik van anabole steroïden en obsessief en dwangmatig bezig zijn met het de spieren. De zoektocht naar een gespierder lichaam kan zo allesoverheersend worden, dat mannen hun carrière opofferen en hun emotionele en fysieke ontwikkeling onder zware druk zetten.

Uit een Amerikaans onderzoek van Psychology Today naar de lichaamsbeleving van mannen en vrouwen in 1997 blijkt dat steeds meer mannen ontevreden zijn over hun uiterlijk. Meer mannen zijn - in verhouding tot vrouwen - ontevredener over hun borst. De Amerikaanse psychiater Harrison Pope vindt dat bodybuilders die zich te 'klein' blijven vinden ook tot de groep BDD horen. Pope adviseert hiervoor psychiatrische hulp en behandeling.

Naar schatting zijn er in Nederland tussen de 50.000 en de 100.000 mannen gepreoccupeerd met hun lichaam, zo blijkt uit een onderzoek van Men's Health (Bron: Zembla).

De resultaten van het onderzoek:


Bigorexia wordt ook wel het Adoniscomplex genoemd, naar Adonis uit de Griekse mythologie, die de verpersoonlijking van mannelijke schoonheid was. 

2008: "The Adonis Complex", geschreven door Harrison Pope, Katharine Phillips, en Roberto Olivardia.



</doc>
<doc id="1498888" url="https://nl.wikipedia.org/wiki?curid=1498888" title="Richenel">
Richenel

Richenel, artiestennaam van "Hubertus Richenel Baars" (Amsterdam, 20 april 1957) is een Nederlands zanger die vooral in de jaren tachtig bekend was. Zijn carrière begon als lid van de discoformatie "Luxor" en daarnaast was hij lokaal bekend als zanger/danser en ‘transformer’ artiest.

Dankzij zijn androgyne uiterlijk was hij een opvallende verschijning. De eerste single "Statue Of Desire" deed niet zo veel. Zijn tweede single, "L'Esclave Endormi", was echter vooral in Engeland een grote hit. Het succes van Richenel trok de aandacht van producers Fluitsma & Van Tijn, bekend van onder anderen MaiTai, Dolly Dots. Zij namen de zanger onder hun hoede. De single "Dance Around The World" werd begin 1987 uitgebracht en bereikte in Nederland, Italië, Scandinavië en Duitsland de top van de hitlijsten.

Ook de opvolgers "Temptation", "Don't Save Your Love" en Richenel's debuutalbum "A Year Has Many Days" (waarop ook de zangeres van een hit van The Communards, Sarah Jane Morris, te horen is) deden het tevens goed.
Zijn tweede album "Deep As Blue" stond was minder succesvol. Op dit album stond onder andere de single "Are You Just Using Me", die door George Michael was geschreven onder het pseudoniem R. Phillips, en de singles "Turn My Page" en het jazzy " Billie".

Richenel maakte daarna het goed ontvangen album "Oasis" waarvan twee singles kwamen: "Oasis" en "Fascination For Love" dat een hit werd in de dance-charts in Frankrijk en in de 'underground club-scene' in New York. Het album dat volgde was "Closer" maar werd niet opgepikt door Hilversum. Hoewel hij de daaropvolgende jaren af en toe nog wel een single uitbracht, verdween Richenel langzaam maar zeker uit de spotlights. Hij verhuisde naar Spanje, hield zich bezig met allerlei dance- en loungeprojecten en maakt de laatste jaren naam als jazzzanger.

In 2009 kwam er alsnog een nieuwe cd uit, "Artist in Exile", een album met dance, disco en lounge invloeden. Met dit album wilde Richenel de disco/dance periode waardig afsluiten en zich verder gaan ontwikkelen in de jazz-scene.

Albums
Medewerking aan Albums 
Singles



</doc>
<doc id="1499470" url="https://nl.wikipedia.org/wiki?curid=1499470" title="Maarten Kamermans">
Maarten Kamermans

Maarten Kamermans (Amsterdam, 2 april 1956) is een Nederlands neurofysioloog gespecialiseerd in informatieverwerking in het netvlies/retina. Vanaf 2008 is hij benoemd tot hoogleraar Neurofysiologie, in het bijzonder de Zintuigfysiologie, aan de Faculteit der Geneeskunde (AMC-UvA) van de Universiteit van Amsterdam.


</doc>
<doc id="1499827" url="https://nl.wikipedia.org/wiki?curid=1499827" title="Désiré Collen">
Désiré Collen

Désiré baron Collen (Sint-Truiden, 21 juni 1943) is gewoon hoogleraar emeritus aan de KU Leuven. Hij is een Vlaams arts en chemicus en was jarenlang een wereldwijd leidende figuur in de biotechnologie.

Hij behaalde aan de KU Leuven de titel van dokter in de geneeskunde in 1968 en behaalde zijn doctoraat in de chemie in 1974. Hij was eerst een residerend arts in het Universitair Ziekenhuis Leuven, aspirant van het NFWO en onderzoeker aan het New York University Medical Center en het Karolinska Instituut in Stockholm. Nadien bouwde hij zijn verdere carrière uit in de Faculteit Geneeskunde van zijn Alma Mater. Hij was gasthoogleraar aan de Vrije Universiteit Brussel, de Harvard Medical School en de School of Medicine van het King's College London.

Zijn onderzoeksdomeinen zijn onder andere de moleculaire biologie, de trombolyse, de studie van de hemostase en het transgeen organisme en de genetische technologie.

Désiré Collen ontdekte in 1979 samen met Alfons Billiau de invloed en rol van de molecule Tissue plasminogen activator (tPA). In 1980 beschermde hij de uitvinding met een octrooi. Hij gaf een licentie aan het Amerikaanse Genentech dat in staat was een recombinante versie van tPA te fabriceren en te commercialiseren. Gedurende de periode dat royalty's uitbetaald dienden te worden, verkreeg Désiré Collen aldus 144 miljoen dollar die in Leuven in research kon geïnvesteerd worden.

Hij is de meest geciteerde wetenschappelijke auteur van Vlaanderen. Hij leidde aan de KU Leuven het "Centrum voor Moleculaire en Vasculaire Biologie" en aan het Vlaams Instituut voor Biotechnologie het "Centrum voor Transgene Technologie en Gentherapie". Hij is de oprichter en bedrijfsleider van "ThromboGenics".

Hij is Doctor honoris causa van de Erasmusuniversiteit Rotterdam, de Vrije Universiteit Brussel, de University of Notre Dame en de Université de la Méditerranée in Marseille. In 1989 werd hij als lid opgenomen in de Academia Europaea.

In juli 2012 werd hij bij koninklijk besluit opgenomen in de erfelijke adel met de persoonlijke titel van baron.



</doc>
<doc id="1499864" url="https://nl.wikipedia.org/wiki?curid=1499864" title="Erich Neumann (psycholoog)">
Erich Neumann (psycholoog)

Erich Neumann (Berlijn, 23 januari 1905 – Tel Aviv, 5 november 1960) was een Duits-Israëlisch psycholoog, psychoanalyticus en psychotherapeut.

Hij geldt als één van de belangrijkste leerlingen van de Zwitserse psychoanalyticus Carl Gustav Jung, werd door zijn leermeester als erfgenaam van diens gedachtegoed aangewezen, maar stierf een jaar eerder dan deze.

Als dieptepsycholoog is hij vooral bekend geworden door zijn baanbrekende en visionaire werken "Ursprungsgeschichte des Bewußtseins" en "Tiefenpsychologie und neue Ethik" (allebei uit 1949).

Van Joodse komaf zijnde, emigreerde Neumann in 1934 vanuit nazi-Duitsland naar het toenmalige mandaatgebied Palestina, waar hij in Tel Aviv een eigen praktijk voor psychotherapie begon.


</doc>
<doc id="1500039" url="https://nl.wikipedia.org/wiki?curid=1500039" title="Dignitas personae">
Dignitas personae

Dignitas personae (de waardigheid van de persoon) is een instructie van de Congregatie voor de Geloofsleer over enkele bio-ethische vraagstukken, die verscheen op 8 december 2008 op het feest van de Onbevlekte Ontvangenis van Maria. De Instructie bouwt voort op de twintig jaar eerder verschenen Instructie "Donum Vitae".

De tekst werd mee opgesteld door de Pauselijke Academie voor het Leven en door gerenommeerde medische wetenschappers uit de hele wereld.

Deze instructie heeft een doctrinair karakter en baseert zich op drie basisprincipes:



</doc>
<doc id="1500157" url="https://nl.wikipedia.org/wiki?curid=1500157" title="Olaus Wormius">
Olaus Wormius

Olaus Wormius, gelatinseerde naam van "Ole Worm" (Aarhus, 13 mei 1588 - Kopenhagen, 31 augustus 1655), was een Deense arts en natuuronderzoeker alsook kenner van de Scandinavische oudheid.

De rijke zoon van burgemeester Willum Worm van Århus beleed de lutherse godsdienst. Om zijn geloof vrijelijk te kunnen belijden, was zijn grootvader Johan Worm indertijd uit de Nederlandse stad Arnhem gevlucht. Ole Worm huwde Dorothea Fincke, dochter van de wiskundige Thomas Fincke, de man die de begrippen 'tangent' en 'secant' bekendheid verschafte.

Worm bezocht het gymnasium in Aarhus en vervolgde zijn studie op de universiteit van Marburg in 1605. In 1611 haalde hij een graad in de medicijnen aan de universiteit van Bazel, in 1617 een in de kunsten aan de Universiteit van Kopenhagen; hier doceerde hij tevens de Latijnse- en Griekse taal, natuurkunde en medicijnen. Daarnaast was hij de lijfarts van Christiaan IV van Denemarken. Gedurende een grote pestepidemie bleef hij in de stad Kopenhagen om zich te bekommeren om de zieken, hetgeen niet zeer gebruikelijk was voor artsen in die tijd.

De belangrijkste bijdragen van Worm in de medicijnen lagen op het gebied van de embryologie. Het zogenaamde os wormianum of naadbeen dat als variëteit in een der schedelnaden kan voorkomen, is naar hem vernoemd. Het verschijnsel was het echter al eerder door Paracelsus beschreven.

Worm is ook bekend als verzamelaar van vroege teksten in de Scandinavische talen. Hij schreef een aantal verhandelingen over hunebedden en verzamelde teksten in het runenschrift (runen). Zijn contacten waren zeer divers. Hij ontving mede door toedoen van de koning van Denemarken introductiebrieven van de bisschoppen van Denemarken en Noorwegen.
In 1626 publiceerde Worm zijn "Fasti Danici" (Deense chronologie), een studie die de resultaten weergaf van zijn onderzoek naar de gebruiken van de Runen; in 1636 "Runir seu Danica literatura antiquissima", over de oudst bekende Deense literatuur; dit was een samenvatting van vertaalde runen teksten. In 1643 publiceerde hij zijn "Danicorum Monumentorum": dit was de eerste studie over hunebedden, ooit gepubliceerd, en een van de weinig overgebleven bronnen voor de beschrijving van grote aantallen hunebedden en inscripties uit Denemarken.

Als natuuronderzoeker verzamelde Worm een grote collectie rariteiten, variërend van artefacten uit de nieuwe wereld tot voorbeelden van bepaalde families van dieren, tot fossielen, waar hij grootse theorieën over had.

Hij stelde een catalogus van zijn "Museum Wormianum" samen met tekeningen van zijn collectie en speculaties over de betekenis daarvan, deze werd pas na zijn dood, in 1655, gepubliceerd.

Als onderzoeker was Worm intermediair tussen de oude en de moderne natuurwetenschap. Op een vooruitstrevende, empirische wijze beredeneerde Worm dat de eenhoorn niet bestond en dat zogenaamde hoorns van dit dier eigenlijk toebehoorden aan de Narwal. Aan de andere kant vroeg hij zich af of de veronderstelde gifneutraliserende werking, die aan de hoorn werd toebedacht, wel op waarheid berustte en ondernam hij ietwat primitieve experimenten door huisdieren te vergiftigen en ze dan vermalen hoorn van de narwal te geven. Hoogstwaarschijnlijk was het effectiviteit van het gif minimaal; Worm rapporteerde dat alle huisdieren herstelden.

Andere empirische onderzoeken waren erop gericht voldoende bewijs te verzamelen dat lemmingen zoogdieren waren en niet, zoals men dacht, spontaan door de atmosfeer waren geschapen. Ook maakte hij een van de eerste gedetailleerde tekeningen van een paradijsvogel, hiermee bewijzend dat deze vogel inderdaad, in tegenstelling tot speculaties, poten had als iedere andere vogel. Worm gebruikte zijn collectie echter het meest voor onderwijs.

Worm (en daarmee intrinsiek veel van zijn tijdgenoten) werd geportretteerd (als een fictief karakter) met zijn naam door onder meer Howard Phillips Lovecraft, die het karakter Olaus Wormius neerzette als een vertaler van de Griekse taal in het Latijn van zijn meest befaamde Grimoire (toverboek) Necronomicon. Lovecraft beschreef Worm als een Dominicaanse priester en zette hem abusievelijk terug in de dertiende eeuw.



</doc>
<doc id="1500460" url="https://nl.wikipedia.org/wiki?curid=1500460" title="Formononetine">
Formononetine

Formononetine is een isoflavon met als brutoformule CHO. Het is de methylether van het isoflavon daïdzeïne en behoort zoals dit laatste tot de fyto-oestrogenen. Dit zijn stoffen van plantaardige oorsprong, die in zoogdieren dezelfde werking hebben als het vrouwelijk hormoon oestrogeen. Formononetine komt voor in planten zoals bonen en rode klaver. Het heeft een schadelijk effect op schapen die grazen op grasland met veel van deze oestrogene klaver.

Het enzym 4'-methoxyisoflavon-2'-hydroxylase zet formononetine met NADPH, H en zuurstofgas om in 2'-hydroxyformononetine, NADP en water.

Het enzym isoflavon-3'-hydroxylase zet formononetine met NADPH, H en zuurstofgas om in calycosine, NADP en water.

Extracten van rode klaver, rijk aan isoflavonen en in het bijzonder aan formononetine en biochanine A, worden onder meer gebruikt tegen de symptomen van de menopauze en voor de behandeling of preventie van osteoporose.

Formononetine wordt ook gebruikt in de landbouw. Het wordt aan coatings van zaden toegevoegd of bij het zaaien mee in de grond gedruppeld. Het dient om de plantengroei en de opbrengst te verbeteren omdat het de kolonisatie van nuttige vesiculaire-arbusculaire endomycorrhizaschimmels op de wortels van de planten zou stimuleren. Het kan gebruikt worden bij soja, maïs, katoen, zonnebloem en de meeste tuinbouwgewassen. Het is niet effectief bij brassicasoorten (koolgewassen), omdat die geen symbiose met mycorrhizaschimmels aangaan. Het wordt verkocht (als het kaliumzout van formononetine) onder de merknaam "Myconate" door Plant Health Care.



</doc>
<doc id="1500711" url="https://nl.wikipedia.org/wiki?curid=1500711" title="In toto">
In toto

In toto is Latijn voor "in zijn geheel".

In het medisch jargon wordt de term gebruikt om aan te duiden dat een orgaan of gezwel geheel (restloos) is verwijderd. Als van een kankergezwel een restje achterblijft kan dat opnieuw uitgroeien en een recidief veroorzaken. 

Een verwijderd gezwel wordt daarom opgestuurd naar de patholoog, om (onder andere) te vragen of het gezwel "in toto is verwijderd". Als dat niet het geval is, volgt vaak verdere behandeling. Dat kan bijvoorbeeld re-excisie zijn, of aanvullende bestraling of chemotherapie.


</doc>
<doc id="1500929" url="https://nl.wikipedia.org/wiki?curid=1500929" title="Joodtinctuur">
Joodtinctuur

Joodtinctuur is een oplossing van jood en natriumjodide in een mengsel van water en ethanol. Het is een heldere, bruinrode vloeistof met een kenmerkende geur. Joodtinctuur heeft een bacteriedodende werking en wordt onder meer gebruikt om de huid te ontsmetten vóór een operatie. Joodtinctuur voor geneeskundig gebruik bevat 2% jood en 2,5% natriumjodide.

Joodtinctuur kan ook gebruikt worden om wonden te ontsmetten, maar de alcohol veroorzaakt een onaangenaam prikkelend of branderig gevoel op de beschadigde huid. Jood zelf kan ook hevige allergische reacties veroorzaken (joodallergie).

Er zijn betere alternatieven beschikbaar voor joodtinctuur, bijvoorbeeld povidonjodium.




</doc>
<doc id="1501057" url="https://nl.wikipedia.org/wiki?curid=1501057" title="Benzoë">
Benzoë

Benzoë of benzoëhars, ook wel styrax genoemd, is de hars van de een aantal boomsoorten uit het geslacht "Styrax" (familie Styracaceae). De bekendste soorten benzoë zijn:

Benzoëhars is rijk aan de aromatische verbinding benzoëzuur. Het wordt gebruikt in wierook. Het resinoïde van benzoë wordt gebruikt in parfum.

Het woord benzoë stamt af van het Arabische "luban zjawi" ("wierook uit Java") waarbij de eerste lettergreep verdween en de a in een e veranderde ("benzjawi").



</doc>
<doc id="1502841" url="https://nl.wikipedia.org/wiki?curid=1502841" title="Musculus tibialis anterior">
Musculus tibialis anterior

De musculus tibialis anterior of voorste scheenbeenspier hoort tot de ventrale (aan de voorzijde van het lichaam gelegen) spieren van het onderbeen. Het is een lange spier. De pees kan gevoeld worden aan de voorzijde van de enkel. Deze spier zorgt ervoor dat de voet niet op de grond "klapt" bij het lopen, zoals bij een klapvoet. De spier zorgt ervoor dat de voorvoet en de tenen zachtjes de grond raken.


</doc>
<doc id="1504233" url="https://nl.wikipedia.org/wiki?curid=1504233" title="Gardnerella vaginalis">
Gardnerella vaginalis

Gardnerella vaginalis is een bacterie die normaal in geringe aantallen in de vagina voorkomt, maar zich daar soms gaat vermenigvuldigen wat leidt tot een beeld dat bekendstaat als gardnerellavaginitis, anaerobe vaginosis, anaerobe vaginitis of, meest gangbaar, bacteriële vaginose Hierbij ontstaat een verstoring van de zuurgraad in de vagina. Onder normale omstandigheden zorgen de melkzuurproducerende lactobacillen voor een vrij hoge zuurgraad in het natuurlijk milieu van de schede (pH 3,5-4,5).


</doc>
<doc id="1504690" url="https://nl.wikipedia.org/wiki?curid=1504690" title="Aluminiumfosfide">
Aluminiumfosfide

Aluminiumfosfide is het reactieproduct van aluminium en fosfor. Het is een donkergrijze of donkergele, kristallijne vaste stof. De kristalstructuur is kubisch en alle atomen erin hebben een tetraëdercoördinatie, zoals in zinkblende.

Aluminiumfosfide is hygroscopisch; het ontleedt bij contact met zuur of met water (ook met luchtvochtigheid of met zweet), en vormt daarbij het zeer ontvlambare en toxische gas fosfine (PH):

Aluminiumfosfide wordt gebruikt als insecticide en rodenticide, in de vorm van gebruiksklare korrels of tabletten. Die kunnen gemengd worden in lokvoedsel voor knaagdieren. Na inname geven ze bij contact met maagzuren het giftige fosfine af. De korrels worden ook gebruikt om opslagruimten van granen, of gangen van mollen of woelratten te gassen met fosfine. De korrels bevatten naast aluminiumfosfide ook stoffen die ammoniak vrijmaken, wat het gevaar van spontane ontbranding of explosie van het gasvormige fosfine vermindert. Puur fosfine is reukloos, maar technisch fosfine heeft een zeer penetrante knoflook of rottevislucht. Deze geur hangt samen met de aanwezigheid van gesubstitueerde fosfines of difosfine (PH).Magnesiumfosfide en calciumfosfide zijn vergelijkbare stoffen.

Daarnaast is aluminiumfosfide een halfgeleider, die gewoonlijk in een legering met een andere verbinding gebruikt wordt in LEDs en diodelasers. Aluminium-galliumfosfide en aluminium-gallium-indiumfosfide zijn voorbeelden van dergelijke legeringen.




</doc>
<doc id="1504836" url="https://nl.wikipedia.org/wiki?curid=1504836" title="Chlooracne">
Chlooracne

Chlooracne is een huidaandoening. Het is een vorm van acne, maar dan uitgelokt door blootstelling aan halogeenbevattende koolwaterstoffen. Bekende veroorzakers zijn dioxines. Een verschil met gewone acne (vulgaris) is dat bij chlooracne ook vaak comedonen achter de oren te vinden zijn.

Bij de explosie in Seveso, kwam dioxine vrij met als gevolg dat de bewoners van omliggende streken chlooracné kregen.


</doc>
<doc id="1505425" url="https://nl.wikipedia.org/wiki?curid=1505425" title="Zwarthalscobra">
Zwarthalscobra

De zwarthalscobra of Afrikaanse spugende cobra ("Naja nigricollis") is een slang die behoort tot de familie koraalslangachtigen (Elapidae). De soort werd voor het eerst wetenschappelijk beschreven door Johannes Theodor Reinhardt in 1843.

De soort kende tot recentelijk twee ondersoorten; "Naja nigricollis nigricinta" en "Naja nigricollis woodi". De eerste wordt tegenwoordig als aparte soort gezien, met "N. n. woodi" als ondersoort. Soms wordt "Naja naja atriceps" ook als ondersoort van de zwarthalscobra gezien.

De zwarthalscobra dankt zijn naam aan de donkere tot zwarte kleur vlak achter de kop. Hieraan is de wetenschappelijke soortnaam te danken, "nigri-collis" betekent "zwarte nek". De rest van het lichaam is bruin tot donkerbruin, de onderzijde is lichter. Soms komen geheel zwarte exemplaren voor. De lengte bedraagt ongeveer anderhalve meter.

De zwarthalscobra komt voor in een groot deel van Afrika, het is in veel streken een nog algemene soort. De cobra komt voor in de landen: Angola, Benin, Burkina Faso, Kameroen, Centraal-Afrikaanse Republiek, Congo-Kinshasa, Congo-Brazzaville, Ethiopië, Gabon, Gambia, Ghana, Guinee-Bissau, Guinee, Ivoorkust, Kenia, Liberia, Mali, Mauritanië, Namibië, Niger, Nigeria, Zuid-Afrika, Senegal, Sierra Leone, Soedan, Tanzania, Tsjaad, Somalië, Togo, Oeganda en Zambia.

De zwarthalscobra leeft voornamelijk in droge savannegebieden. Ook in halfwoestijnen worden ze aangetroffen. De slang treft men zowel op de grond als in bomen aan. Overdag zal hij zich verstoppen in een termietenhol of een grot waar de temperatuur niet al te hoog zal worden. In de avond gaat hij op jacht naar zijn prooien. Deze bestaan uit diverse knaagdieren, vogels, hagedissen en ook andere slangen. Soms komen ze in de buurt van mensen,door de aanwezigheid van ratten en muizen.Bij gevaar zal deze slang zich oprichten zoals het bekend is bij cobra´s. Samen met die dreiging zal hij gaan blazen en kan hij een straal gif richting de belager spugen. De zwarthalscobra is een van de spugende cobra's en kan erg goed richten, de straal wordt gericht op de ogen van de belager. Dit geeft de slang de kans om te ontsnappen. Bijten zullen ze pas als laatste redmiddel doen.

Het gif bestaat uit grotendeels neurotoxische delen en een deel uit hematotoxisch gif. Het secreet bevat een redelijk hoge dosis gif. Het gif kan dodelijk zijn bij gebrek aan behandeling. Als het gif in de ogen komt veroorzaakt dit veel pijn en tijdelijke blindheid. Als de ogen niet behandeld worden kan het schade veroorzaken aan de ogen en zelfs permanente blindheid veroorzaken.


</doc>
<doc id="1505515" url="https://nl.wikipedia.org/wiki?curid=1505515" title="Museactron">
Museactron

Het Museactron is een Maaseiks museum dat uit drie musea onder één dak bestaat: 

Het Regionaal Archeologisch Museum (RAM) werd in 1987 geopend. Men kan er kennismaken met het belangrijke verleden van de regio. Er staan vondsten tentoongesteld uit de prehistorie, de Romeinse tijd en de middeleeuwen.

Het Apotheekmuseum is gevestigd in de oudste private apotheek van België en bezit het oorspronkelijke meubilair en een unieke collectie Delftse en tinnen potten. Het is met het Regionaal Archeologisch Museum verbonden via een loopbrug.

Het Bakkerijmuseum is gevestigd in de kelder van het Apotheekmuseum. Een van de attracties is een standbeeld van Jan en Hubert van Eyck uit chocolade.



</doc>
<doc id="1506201" url="https://nl.wikipedia.org/wiki?curid=1506201" title="American Society of Pharmacognosy">
American Society of Pharmacognosy

De American Society of Pharmacognosy (ASP) is een vereniging die zich richt op de promotie van de farmacognosie. De organisatie is in 1959 opgericht als afsplitsing van de Plant Science Seminar die zelf in 1923 werd opgericht. De vereniging heeft een internationaal werkterrein en richt zich behalve op de farmacognosie ook op alle aspecten van andere terreinen waarbij natuurlijke stoffen zijn betrokken, waaronder fytochemie, biochemie van micro-organismen, biosynthese, biotransformatie en chemotaxonomie. 

De organisatie heeft meer dan 1100 leden die in meer dan zestig landen wonen. Voor de leden worden jaarlijks bijeenkomsten in de Verenigde Staten georganiseerd. Elk kwartaal verschijnt "ASP Newsletter", een nieuwsbrief die aan leden wordt verzonden. Fellows zijn leden die zijn gekozen op basis van hun verdiensten op het gebied van natuurlijke stoffen. Ze dienen als adviesorgaan en als pleitbezorgers voor de ASP. Ereleden zijn gekozen leden met een grote verdienste voor de vereniging. In het verleden waren dat Albert Hofmann en Robert Hegnauer. 

In samenwerking met de American Chemical Society is de ASP verantwoordelijk voor het wetenschappelijk tijdschrift "Journal of Natural Products", dat elke maand verschijnt.

De ASP reikt diverse prijzen uit en financiert wetenschappelijk onderzoek. 



</doc>
<doc id="1506679" url="https://nl.wikipedia.org/wiki?curid=1506679" title="Protrombine">
Protrombine

Protrombine of stollingsfactor II is een eiwit betrokken bij bloedstolling. 

Het eiwit bestaat uit 582 aminozuren. Het is als dusdanig niet werkzaam. Om protrombine te activeren moeten de peptidebindingen van het eiwit tussen de plaatsen 274-275 en 318-319 verbroken worden. Zo ontstaat trombine, de centrale schakel in bloedstolling. Dit verbreken gebeurt door (geactiveerd) factor Xa, of door het protrombinase-complex.

Bij het activeren van een pro-enzym is het zeer ongebruikelijk dat er een zo groot stuk als 1-274 wordt afgesplitst, maar dit gebeurt zodat trombine aan fosfolipiden en stollingsfactor V kan hechten. Het aminozuur serine op plaats 521 neemt een belangrijke plaats in in het actieve centrum. Daarom wordt trombine een serineprotease genoemd.



</doc>
<doc id="1507037" url="https://nl.wikipedia.org/wiki?curid=1507037" title="Glutaaracidurie type 1">
Glutaaracidurie type 1

Glutaaracidurie type 1 (of "glutaaracidemie", "GA1" of "GAT1") is een erfelijke stofwisselingsstoornis waarbij het lichaam in het onvermogen verkeerd de aminozuren lysine, hydroxylysine en tryptofaan af te breken. Bij de gestoorde afbraak van deze aminozuren komt stapeling voor van intermediaire afbraakproducten (glutaarzuur, glutaryl-CoA, 3-hydroxyglutaarzuur, glutaconzuur) wat hersenschade kan opleveren. De hersenschade situeert zich voornamelijk in de basale ganglia die helpen bij het uitvoeren van bewegingen. Daarnaast kan mentale retardatie optreden. Glutaarzuur (net als andere organische zuren) worden door het lichaam gemetaboliseerd met behulp van carnitine. GA1 veroorzaakt dan ook secundaire carnitine deficiëntie.
De ziekte wordt opgespoord via de Guthrie-test (hielprik).

De ernst van het ziektebeeld varieert sterk; sommige individuen zijn slechts matig aangedaan waar anderen ernstige problemen ondervinden. GA1 kan gedefinieerd worden als twee klinische entiteiten:

Neonaten met glutaarzuuracidurie type 1 hebben vaak ongewoon grote hoofden (macrocefalie). Macrocefalie is één van de eerste tekenen van GA1. Het is dus van belang alle gevallen van macrocefalie nader te onderzoeken, temeer daar een snelle diagnose van klinisch belang is. Macrocefalie is echter een klinisch teken bij verscheidene neurologische aandoeningen; de neurometabole aandoeningen in het bijzonder.

Aangedane individuen kunnen moeilijkheden ondervinden met bewegen, spierspasmen kunnen optreden, trekkingen, een verminderde spiertonus en spierzwakte (ten gevolge van de secundaire carnitine deficiëntie) kunnen optreden. GA1 kan in vele gevallen gedefinieerd worden als een erfelijke cerebrale verlamming (cerebral palsy).

Sommige patiënten ontwikkelen hersenbloedingen of bloedingen in het oog. Deze letsels kunnen verkeerd opgevat worden als tekenen van kindermishandeling.

Verscheidene acidemieën (waarbij te veel zuur in de circulatie voorkomt) veroorzaken carnitinedeficiëntie. De bloedwaardes kunnen gecorrigeerd worden met orale supplementatie (= per os) maar de waardes voor glutylcarnitine en geësterificeerd carnitine wijzigen hierbij niet significant. Deze tegenwerping lijkt erop te wijzen dat carnitinetoediening per os niet volstaat om de tekorten op te vangen die zich in de weefsels voordoen. In de klinische voedingsleer wordt dan ook geconcludeerd dat orale carnitinetoediening de carnitineconcentratie in de spieren niet beïnvloeden. Net in spierweefsel wordt carnitine opgeslagen en gebruikt.


Het beperken van bepaalde lysine en tryptofaan in de voeding kan de neurologische schadegang vertragen.



</doc>
<doc id="1508035" url="https://nl.wikipedia.org/wiki?curid=1508035" title="Veldhospitaal">
Veldhospitaal

Een veldhospitaal of lazaret is een grote mobiele medische militaire-installatie die tijdelijk de taken van een ziekenhuis kan overnemen. Tot de Tweede Wereldoorlog was voor de inzet van mobiele medische teams bij oorlog en rampen ook het woord ambulance in gebruik.

Een veldhospitaal wordt ingezet bij een gevechts- of rampgebied. Indien nodig kan een veldhospitaal ingericht worden met operatiekamers, onderzoeksfaciliteiten en intensieve zorg afdelingen. In zo'n tijdelijk noodziekenhuis krijgen slachtoffers de eerste direct noodzakelijke behandelingen en zorg alvorens ze naar een permanent ziekenhuis worden doorgestuurd. Soms wordt een veldhospitaal ingericht om patiënten gedurende langere tijd te verzorgen indien door een grote calamiteit de capaciteit van de permanente ziekenhuizen tekortschiet. In dat geval is een veldhospitaal vooral bedoeld voor de opvang van minder zwaargewonden of zieken die geen grote ingrepen meer nodig hebben. 

Een veldhospitaal wordt vaak opgezet op veilige afstand van het getroffen gebied, in tenten of in grote gemakkelijk bruikbaar te maken gebouwen zoals een schoolgebouw of hotel. 

Het woord "lazaret" duidt oorspronkelijk op een leprozerie: een buiten de stadsmuren gelegen plaats waar leprapatiënten woonden en konden worden verzorgd. Het woord Lazaret is afgeleid van de naam van de bedelaar Lazarus uit de bijbel, die volgens de Middeleeuwse overlevering lepra zou hebben.

Jean-Dominique Larrey, een Franse arts in de Grande Armée van Napoleon, kreeg de inspiratie voor de ontwikkeling van het veldhospitaal tijdens het Beleg van Mainz. Toen hij de snelheid en wendbaarheid van de Franse mobiele, of "vliegende", artillerie zag, bedacht hij dat door snel transport van gewonden van het slagveld en door de inzet van verplaatsbare medische teams achter de frontlinies levens zouden kunnen worden gered. Hij noemde deze teams vliegende ambulances. Daarbij werden lichte paard-en-wagens gebruikt voor zowel het vervoer van gewonden, als voor het verplaatsen van het medische team en het nood- of veldhospitaal zelf. Na de industriële revolutie werden deze ambulances ook gemechaniseerd. Ook de uitvinding van de raderbaar (een soort brancard), eind negentiende eeuw, door de Nederlandse officier van gezondheid De Mooy heeft bijgedragen aan de verhoging van de overlevingskansen van gewonden op het slagveld.

Na een relatief korte periode van bijna 40 jaar zonder oorlog nadat Napoleon was verslagen, bracht de Krimoorlog het spook van oorlog terug in Europa. Florence Nightingale, die er als verpleegster actief was, vatte in 1859 haar ervaringen samen in ‘Notes on Nursing, What It Is, and What It Is Not’, het eerste moderne handboek voor de verpleging van zieken. In datzelfde jaar bezocht de Zwitserse zakenman Henri Dunant het slagveld bij Solferino. De hopeloze chaos die haar aantrof, waarbij 40.000 soldaten van welke hulp dan ook verstoken op het slagveld lagen te creperen, zette een beweging in gang die in 1863 zou leiden tot de oprichting van het Rode Kruis en tot een eerste aanzet tot regels van internationaal recht voor de bescherming van de slachtoffers bij gewapend conflict. De Eerste Geneefse Conventie was een feit. Nederland en België waren medeondertekenaar. De conventie regelt de rechten en plichten, waaronder de neutraliteit – inclusief het gebruik van het Rode Kruissymbool – van militaire ziekenhuizen en ambulances (een toen gebruikelijk woord voor een veldhospitaal).

Ten tijde van de Tweede Wereldoorlog werden in 1940 en 1944-45 door heel Nederland Duitse veldhospitalen opgezet. Meestal tactische plaatsen in het veld, maar soms werden zelfs hele dorpen in gebruik genomen als ziekenhuis. Een voorbeeld hiervan is Arnemuiden. In een 'lazaretdorp' werden gebouwen, zoals kerken, scholen, verenigingsgebouwen en grote huizen gevorderd om ingericht te worden als ziekenzaal, operatiekamer of eerste hulppost. De gewonden werden binnengebracht vanaf het front en behandeld door Duitse legerartsen en ander militair personeel. Ook Nederlandse burgers werden bij de verzorging ingezet en soms behandeld door de Duitsers. Binnen een lazaretdorp waren wapens en wapentransporten verboden.

Tussen 1870 en 1940 werden Nederlandse ambulances ingezet in het buitenland bij oorlogen en epidemieën. Vaak werd de medische inzet in het buitenland georganiseerd door het Nederlandse Rode Kruis, soms werd deze mede bekostigd door particuliere inzameling.



</doc>
<doc id="1509425" url="https://nl.wikipedia.org/wiki?curid=1509425" title="Biotinidasedeficiëntie">
Biotinidasedeficiëntie

Biotinidasedeficiëntie is een erfelijke stofwisselingsaandoening waarbij het lichaam problemen ondervindt bij de verwerking van biotine (ook wel vitamine H genoemd). Biotine is een wateroplosbare vitamine die van belang is bij het metabolisme van vetten, koolhydraten en eiwitten. Biotinetekort kan leiden tot gedragsstoornissen, coördinatiestoornissen, leerstoornissen en convulsies. Net zoals de meeste stofwisselingsaandoeningen erft de ziekte autosomaal recessief over. De aandoening wordt in België en Nederland opgespoord door middel van de hielprik.

De incidentie gebaseerd op een wereldwijde screening op de aandoening in 1991 is:
1 op 137.401 hebben volledige biotinidasedeficiëntie
1 op 109.921 hebben partiële biotinidasedeficiëntie
1 op 61.067 hebben gecombineerd volledig/partiële biotinidasedeficiëntie
De dragerfrequentie in de populatie is ongeveer 1 op 120.

De symptomen van een biotinidasedeficiëntie treden meestal op kort na de geboorte, ze kunnen echter ook later optreden. Deze symptomen zijn:

Onbehandeld kan de aandoening leiden tot coma en overlijden.

Patiënten dienen het gebruik van rauwe eieren te vermijden. Eieren bevatten veel avidine. Deze molecule bindt aan biotine dat hierdoor niet meer gebruikt kan worden elders in het lichaam.

Mutaties van het BTD-gen veroorzaken biotinidasedeficiëntie. Biotinidase is het enzym dat gemaakt wordt door het BTD-gen. Verscheidene mutaties zijn geïdentificeerd. Sommige mutaties leiden tot een nonfunctioneel enzym; andere mutaties leiden ertoe dat te weinig biotinidase aangemaakt wordt. Biotine is een vitamine die stevig gebonden is aan eiwitten (de meeste vitamines komen slechts in losse verbinding voor met eiwitten). Zonder biotinidase kan de vitamine niet gescheiden worden van voedingsbestanddelen zodat ze gebruikt kan worden in het lichaam. Een andere functie van biotinidase is het recycleren van biotine uit enzymen die belangrijk zijn voor het metabolisme. Zonder biotine kan het enzym carboxylase geen eiwitten, vetten of koolhydraten verwerken. Wanneer geen biotinidase aanwezig is kunnen aangedane patiënten wel normale carboxylaseactiviteit hebben als ze kleine hoeveelheden biotine innemen.

De aandoening wordt overgeërfd volgens een autosomaal recessief patroon. Dit betekent dat het defect gen gelokaliseerd is op een autosoom. Twee defecte genen (één van elke ouder) moeten overgeërfd worden vooraleer de ziekte zich manifesteert. Wanneer slechts één defect gen overgeërfd wordt, spreekt men over "dragerschap" van de aandoening. De ouders van een kind met een autosomaal recessieve aandoening zijn meestal slechts dragers van de ziekte (en zijn dus niet zelf ziek). Wanneer beide ouders dragers zijn van het defecte gen bestaat er een kans van 25% dat het kind de ziekte heeft, en een 67% kans dat het kind zelf drager is. De locatie van het gen op het chromosoom is 3p25. Het gen heeft 4 exonen van respectievelijk 79bp, 265bp, 150bp en 1502bp lang. Er zijn minstens 21 verscheidene mutaties gevonden die kunnen leiden tot biotinidasedeficiëntie.

Biotinidasedeficiëntie kan opgespoord worden via genetische screening. In België en Nederland vindt dit meestal plaats gedurende de eerste levensdagen door middel van de hielprik (= Guthrie-test) waarbij een kleine hoeveelheid bloed bekomen wordt. De aandoening kan eveneens gediagnosticeerd worden door middel van sequencing van het BTD-gen.

De symptomen worden veroorzaakt door het onvermogen van het lichaam biotine te hergebruiken. Dit biotine is noodzakelijk voor celgroei, de productie van vetzuren en het metabolisme van vetten en aminozuren. Onbehandeld kunnen de symptomen aanleiding geven tot coma of overlijden.

De behandeling bestaat uit het dagelijks innemen van 5-10 mg biotine per os (= oraal). Wanneer al beschadiging opgetreden is kan biotinetoediening de schade niet herstellen. Men dient dan biotine toe om verdere schade te voorkomen. Bij correcte behandeling is een normale levensduur te bereiken.



</doc>
<doc id="1509478" url="https://nl.wikipedia.org/wiki?curid=1509478" title="Betrekkingswaan">
Betrekkingswaan

Betrekkingswaan is een psychopathologische toestand waarbij een reeks van meestal gewone en alledaagse feiten en gebeurtenissen zo wordt geïnterpreteerd alsof ze specifiek op de eigen persoon is gericht.

Vrijwel steeds is een betrekkingswaan van paranoïde aard, dat wil zeggen dat de vermeende betekenis- en werkingssamenhang tot zichzelf in negatieve, benadelende zin wordt ervaren. Net als andere wanen komt een betrekkingswaan voor bij psychosen, onder andere veroorzaakt door schizofrenie.


</doc>
<doc id="1509492" url="https://nl.wikipedia.org/wiki?curid=1509492" title="Homocystinurie">
Homocystinurie

Homocystinurie (ook Cystathionine-bèta-synthasedeficiëntie genoemd) is een aangeboren stofwisselingsstoornis waarbij de afbraak van het aminozuur methionine gestoord is. Hierbij bevindt zich veel homocysteïne in het bloed wat de bloedvaten reeds op jonge leeftijd beschadigt. Patiënten met homocystinurie hebben dan ook een verhoogde kans op longembolie en trombose. Soms komt mentale retardatie voor. De aandoening erft autosomaal recessief over. Dit betekent dat het defecte gen van beide ouders dient overgeërfd te worden vooraleer een kind de ziekte heeft. Opsporing bij pasgeborenen door middel van de hielprik is in Nederland en België in 2016 stopgezet vanwege de onbetrouwbaarheid van de uitslag.

Bij homocystinurie zijn meerdere orgaansystemen betrokken zoals het cardiovasculair systeem, het centraal zenuwstelsel, de spieren en het bindweefsel. Bij de aandoening komt stapeling van homocysteine in het bloedplasma voor en treedt een verhoogde excretie van homocysteïne via de urine op. Kinderen met de aandoening lijken uiterlijk normaal en symptomen zijn vaag.


De levensverwachting van patiënten met onbehandelde homocystinurie is verlaagd. Voor het 30e levensjaar is een kwart van de patiënten overleden ten gevolge van trombotische complicaties zoals myocardinfarct (="hartinfarct").

Er bestaat geen specifieke behandeling voor homocystinurie. Patiënten krijgen vaak hoge dosissen vitamine B6 (= pyridoxine) toegediend. Iets minder dan de helft van de patiënten reageert op deze behandeling en dient deze dan ook de rest van het leven vol te houden. Patiënten die niet reageren op de behandeling dienen een dieet arm aan methionine te gebruiken. Verder worden ze behandeld met trimethylglycine. Het toevoegen van extra foliumzuur en cysteïne aan het dieet kan eveneens helpen de symptomen te bestrijden.



</doc>
<doc id="1510663" url="https://nl.wikipedia.org/wiki?curid=1510663" title="Histidinemie">
Histidinemie

Histidinemie (ook wel histidinurie genaamd) is een zeldzame stofwisselingsaandoening die autosomaal recessief overerft. De aandoening wordt veroorzaakt door een tekort van het enzym histidase. Histidase is noodzakelijk voor het metabolisme van het aminozuur histidine. In België wordt de aandoening opgespoord door de hielprik (Guthrie-test), in Nederland wordt deze ziekte niet onderzocht via de hielprik.

Histidinemie wordt gekarakteriseerd door verhoogde bloedwaardes voor histidine, histamine en imidazol in bloed, urine en liquor cerebrospinalis. Verder is er een verlaagde waarde van urocaanzuur in bloed, urine en huidcellen

Hoewel de aandoening asymptomatisch kan verlopen gedurende enkele jaren verschijnen de eerste symptomen toch vaak reeds in de vroege kinderjaren. Frequente symptomen zijn hyperactiviteit, spraakstoornissen, ontwikkelingsachterstand, leerstoornissen en soms mentale retardatie. De meeste patiënten presenteren zich echter met normale intelligentie.

Histidinemie is een eerder zeldzame stoornis. In Japan is het de op één na meest voorkomende aangeboren aandoening van het metabolisme.

De aandoening wordt overgeërfd volgens een autosomaal recessief patroon. Dit betekent dat het defect gen gelokaliseerd is op een autosoom. Twee defecte genen (één van elke ouder) moeten overgeërfd worden vooraleer de ziekte zich manifesteert. Wanneer slechts één defect gen overgeërfd wordt, spreekt men over "dragerschap" van de aandoening. De ouders van een kind met een autosomaal recessieve aandoening zijn meestal slechts dragers van de ziekte (en zijn dus niet zelf ziek). Wanneer beide ouders dragers zijn van het defecte gen bestaat er een kans van 25% dat het kind de ziekte heeft, en een 67% kans dat het kind zelf drager is. De locatie van het gen op het chromosoom is 12q22-24.1.

In een Japanse studie met 50 patiënten werden 4 missense mutaties (R322P, P259L, R206T, en R208L), twee polymorfismes van een exon (T141T c.423A→T en P259P c.777A→G) en twee polymorfismes van een intron (IVS6-5T→C and IVS9+25A→G) gevonden.


</doc>
<doc id="1510954" url="https://nl.wikipedia.org/wiki?curid=1510954" title="Trimethylglycine">
Trimethylglycine

Trimethylglycine, ook bekend als betaïne of onder de afkorting TMG, is een organische verbinding met de brutoformule: CHNO. De structuur van de verbinding wordt beter beschreven met: (CH)NCHCOO. De oorspronkelijke naam van de verbinding was betaïne, naar de plant waaruit hij voor het eerst in de 19e eeuw geïsoleerd is: "Beta vulgaris", of de suikerbiet). Bij neutrale pH bestaat de stof als het betaïne. De stof wordt ook vaak aangeduid met "glycinebetaïne", om onderscheid te maken in de grote groep betaïnes die in biologische systemen kunnen voorkomen. In betaïnehydrochloride is de carbonzure groep geprotoneerd en is chloride aanwezig als tegenion. Dit hydrochloride is vaak de eerste relatief zuivere vorm waarin de stof kristalliseert bij zijn isolatie uit suikerbieten. Glycinebetaïne is een bijproduct van de suikerindustrie.

Trimethylglycine is verwant aan choline (trimethylaminoethanol), de carbonzuurgroep van trimethylglycine is daarin gereduceerd tot het alcohol. Na demethyleren van TMG ontstaat dimethylglycine. Gealkyleerde derivaten van trimethylglycine vinden toepassing als oppervlakte-actieve stof.

Trimethylglycine wordt door mensen via het voedsel opgenomen, zowel in de vorm van betaïne zelf als in de vorm van choline-achtige verbindingen. Vooral tarwe, spinazie, schaaldieren en kristalsuiker. Schattingen over de dagelijkse consumptie lopen uiteen van 0,1 tot 1 g/dag en zelfs tot 2,5 g/dag bij een dieet dat rijk is aan volkorenproducten of vis. De hoeveelheid is dus afhankelijk van de samenstelling van het voedsel, en misschien van de omstandigheden van groei of osmotische omstandigheden daarbij. Daarnaast kan TMG gevormd worden uit choline.

De omzetting van choline naar trimethylglycine is een twee-staps, enzymgekatalyseerd proces dat plaatsvindt in de lever en de nieren. Eerst wordt chline geoxideerd tot betaïnealdehyde. Deze reactie wordt uitgevoerd in de mitochondria door cholinedehydrogenase, EC 1.1.99.1. In een volgende stap wordt het aldehyde verder geoxideerd, ook in de mitochondria of in het cytoplasma door betaïnealdehydedehydrogenase (EC 1.1.1.8).

Van trimethylglycine zijn bij zoogdieren drie functies bekend.

Trimethylglycine wordt ingezet ter bestrijding van hoge homocysteïnewaarden. Kilmer S. McCully, veronderstelde dat cholesterol en verstopte bloedvaten eerder symptomen waren dan de oorzaak van aandoeningen van het hart en wees homocysteïne aan als een waarschijnlijke boosdoener. Vanuit de daaropvolgende studies is een aantal behandelwijzen voortgekomen waarbij het verlagen van de homocysteïne-spiegel een wezenlijke bijdrage levert aan het geheel.

Betaïnehydrochloride (betaïne-HCl) is het chloridezout van trimethylglycine. Bij oraal gebruik wordt het vooral toegepast bij patiënten met een lage maagzuurproductie. Betaïne-HCl smaakt zuur, terwijl trimethylglycine zelf (betaïne-anhydraat) zoet smaakt, zij het met een metaalachtige nasmaak. Beide stoffen reageren als methyldonor.

Na afgifte van één methylgroep ontstaat uit trimethylglycine dimethylglycine, een natuurlijke remmer van betaïne-homocysteïne-methyltransferase. Hoewel dimethylglycine zelf ook als methyldonor zou kunnen optreden heeft het geen therapautische toepassingen bij hartziekten. Van dimethylglycine lijkt wel een positief effect uit te gaan bij kinderen met autisme. Trimethylglycine wordt, in combinatie met lysine, in grote hoeveelheden bij de intensieve veehouderij toegepast om de vleesproductie te versnellen. Bij het fokken van zalm wordt de stof toegepast om de overgang van zoet naar zout water soepeler te laten verlopen.

In laboratoriumstudies is trimethylglycine veelbelovend in de behandeling van nonalcoholische steatohepatitis.

Bij varkens leiden voedingssuplementen met trimethylglycine tot een vermindering van het vetweefsel. Dit is in mensen niet bevestigd, noch in lichaamsgewicht, lichaamssamenstelling of basaal metabolisme.

De functies van trimethylglycine hangen nauw samen met die van choline, foliumzuur, vitamine B12 en S-adenosyl methionine SAMe. Al deze stoffen kunnen optreden als methyldonor. Zij beschikken allemaal over makkelijk overdraagbare methylgroepen waarmee op celniveau noodzakelijk chemische omzettingen uitgevoerd kunnen worden. De overdracht van methylgroepen is nodig voor een goede leverfunctie, celdeling en ontgiftingsreacties. Trimethylglycine speelt ook een rol bij de vorming van carnitine en beschermt de nieren tegen beschadigingen.

Trimethylglycine doneert een methylgroep aan homocysteïne, waarbij methionine gevormd wordt in een door BHMT (betaïne-homocysteïne-methyltransferase, E.C. 2.1.1.5, een zinkmetallo-enzym) gekatalyseerde reactie. Methionine wordt vervolgens omgezet in SAMe door methionine-adenosyltransferase (MAT) waarbij magnesium en ATP een rol spelen als co-factoren.

Trimethylglycine kan gebruikt worden als een initiator in het PCR-proces, evenals in allerlei daarop gebaseerde toerpassingen als DNA-sequencing. Op een nog niet opgehelderde manier draagt het bij in het voorkomen van secondaire structuren in het DNA en voorkomt zo problemen bij het dupliceren van GC-rijke gebieden.



</doc>
<doc id="1511010" url="https://nl.wikipedia.org/wiki?curid=1511010" title="Lorazepam">
Lorazepam

Lorazepam (merknaam: Temesta) is een geneesmiddel van de klasse der benzodiazepines. Deze middelen kenmerken zich door vijf effecten die ook door lorazepam in wisselende mate gedeeld worden: anxiolytisch, anterograde amnesie, sedatief/hypnotisch, anticonvulsief en spierrelaxerend.
Het middel heeft een korte tot middellange werkingsduur. Het middel wordt voornamelijk voorgeschreven vanwege de krachtige angstwerende eigenschappen. Binnen de klasse der benzodiazepinen heeft het een relatief hoog verslavingspotentieel. De tabletvorm is beschikbaar in 0.5mg, 1mg en 2,5mg.

Lorazepam heeft relatief krachtige angstwerende eigenschappen. De kortetermijnbehandeling van ernstige angst is dan ook de meest frequente indicatie tot gebruik van het middel. Bij paniekstoornis is het effect minder duidelijk.

Lorazepam heeft sterke sedatieve/hypnotische eigenschappen. De duur van deze effecten die men verkrijgt van een enkele dosis maken van het middel een aangewezen hulp voor de behandeling van slapeloosheid, zeker wanneer er een verband gelegd kan worden met de aanwezigheid van angsten. Ontwenningssymptomen zoals slapeloosheid en angst kunnen optreden na slechts 7 dagen gebruik van het middel.

Lorazepam heeft eveneens effect op het geheugen en zorgt voor een verminderde opslag van nieuwe informatie na gebruik van het middel.

Het anxiolytische en sedatieve effect maakt dat lorazepam als premedicatie toegediend kan worden. Het wordt gegeven voor het toedienen van algehele anesthesie. Hierdoor kan men een lagere dosis van het anestheticum toedienen. Verder wordt lorazepam gebruikt voor onaangename ingrepen waarbij men bij bewustzijn blijft, zoals tandheelkunde en endoscopieën. Orale toediening dient 90 à 120 minuten voor de ingreep te gebeuren. Intraveneuze toediening kan tot 10 minuten voor de procedure geschieden.

De anticonvulsieve eigenschappen van lorazepam samen met het farmacokinetisch profiel maken het middel geschikt als anti-epilepticum. Hierbij treden echter sedatieve bijwerkingen op. Orale toediening van lorazepam, alsook andere benzodiazepines, hebben een plaats bij de langdurige profylaxe van therapieresistente vormen van epilepsie. Het zijn echter niet de middelen van eerste keuze omdat resistentie voor de effecten opbouwt.

De anticonvulsieve eigenschappen (het onderdrukken van het centraal zenuwstelsel) maken het middel geschikt voor de preventie en behandeling van de alcoholontwenning. De verminderde leverfunctie beïnvloedt de werking van het middel niet omdat het niet geoxideerd dient te worden voor zijn metabolisme.

Wanneer de noodzaak bestaat voor een snelle sedatie van gewelddadige of geagiteerde patiënten met inbegrip van deliriumincluding acute delirium, bestaat er een indicatie voor het gebruik van lorazepam. Het gebruik kan echter paradoxale effecten veroorzaken die de situatie erger maken. Lorazepam wordt voor deze indicatie bij voorkeur samen met haloperidol toegediend.

Catatonie met het onvermogen te spreken kan soms opgevangen worden met een enkele dosis van 2 mg p.o. of via traag intraveneuze toediening van lorazepam. De symptomen kunnen verdwijnen en behandeling gedurende enkele dagen kan nodig zijn. Catatonie ten gevolge van een te snelle ontwenning van benzodiazepines reageert op behandeling met lorazepam
Om de onbedoelde effecten van lorazepam te compenseren wordt vaak haloperidol gelijktijdig gegeven.. Dit wordt meestal gebruikt bij ouderen om ze een beetje te laten kalmeren en tevens tegen het beven van hun lichaam. 

De in de structuurformule weergegeven structuur is in evenwicht met het tautomeer, waarbij twee OH-groepen aan de stikstofhoudende ring voorkomen, evenals een dubbele binding tussen de koolstofatomen met de OH-groepen.

In een onderzoek onder 77 patiënten met gegeneraliseerde angststoornis bleek het dagelijks gebruik van twee capsules met in totaal 160 mg lavendelolie per dag gedurende zes weken even effectief in het terugbrengen van de symptomen als 0,5 mg lorazepam per dag. In de lavendelgroep traden geen significante bijwerkingen op.



</doc>
<doc id="1511439" url="https://nl.wikipedia.org/wiki?curid=1511439" title="Jill Bolte Taylor">
Jill Bolte Taylor

Jill Bolte Taylor (Louisville, Kentucky, 1959) is een Amerikaans neuroanatomiste gespecialiseerd in postmortaal onderzoek van het menselijk brein. Ze is verbonden aan de Indiana University School of Medicine en is de spreekbuis voor het Harvard Brain Tissue Resource Center. Tevens heeft ze praktijk aan het Midwest Proton Radiotherapy Institute. Haar eigen ervaring met een ernstige beroerte op de leeftijd van 37 jaar (in 1996), gevolgd door een negen jaar durende herstelperiode, heeft haar werk als wetenschapster zeer beïnvloed. Hiervoor werd zij door "Time" in mei 2008 opgenomen in de lijst van 's werelds honderd invloedrijkste personen.

Op 10 december 1996 ontdekte Taylor bij het ontwaken dat ze aan een zeldzame vorm van beroerte onderhevig was. Drie weken later, op 27 december 1996, onderging ze een grote hersenoperatie in het Massachusetts General Hospital om een bloedklonter ter grootte van een golfbal te laten verwijderen die druk uitoefende op de taalcentra in het linkergedeelte van haar hersenen.

De presentatie van Taylor in februari 2008 op de TED-conferentie over haar herinneringen aan de beroerte werd ogenblikkelijk een internetsucces, met brede internet- en media-aandacht tot gevolg, waaronder een interview met Oprah Winfrey.

Taylor schreef over haar ervaringen bovendien een bestseller, "My Stroke of Insight: A Brain Scientist's Personal Journey", waarin haar beroerte en herstel aan bod komen alsook de inzichten die ze daarmee kreeg in de werking van de hersenen.



</doc>
<doc id="1512279" url="https://nl.wikipedia.org/wiki?curid=1512279" title="Treponema">
Treponema

Treponema is een bacteriegeslacht uit de klasse spirocheten. 


De soorten "Treponema hyodysenteriae" en "Treponema innocens" zijn geherclassificeerd naar Serpula.

Treponema stammen komen relatief veel voor in de darmflora van traditioneel levende volkeren, zoals de Matsé-stam in Peru, terwijl deze in de darmflora van de westerse mens niet voorkomen. Er wordt nu onderzocht of dit samenhangt met het bij traditioneel levende mensen minder voorkomen van westerse welvaartsziekten als kanker, hart- en vaatziekten, darmontstekingen en allergieën. Mogelijk hebben deze stammen potentie als probioticum.


</doc>
<doc id="1513356" url="https://nl.wikipedia.org/wiki?curid=1513356" title="Metachromatische leukodystrofie">
Metachromatische leukodystrofie

Metachromatische leukodystrofie (MLD, ook Arylsulfatase A deficiëntie) is een lysosomale stapelingsziekte die ingedeeld wordt in de familie van de leukodystrofieën. Deze ziektes beïnvloeden de groei en/of ontwikkeling van myeline, de vetachtige substantie die de neuronen omgeeft in het centraal zenuwstelsel en het perifeer zenuwstelsel. Het myeline is belangrijk voor de isolatie van de zenuwvezel en de voortgeleiding van het signaal.

MLD wordt veroorzaakt door een tekort aan het enzym arylsulfatase A. Zonder dit enzym stapelen sulfatides zich in verscheidene lichaamsweefsels. Het belangrijkste effect dat hierbij optreedt is de beschadiging van de myelineschede die de neuronen omgeeft. Dit myeline is nodig voor de voortgeleiding en isolatie van het signaal in het neuron. Zonder myeline komt de normale werking van de neuronen in het gedrang.

MLD erft autosomaal recessief over;




In 7%(!) van de populatie is er sprake van pseudodeficiëntie. Deze individuen hebben geen symptomen tenzij ze of de ziekte hebben, of drager zijn. Het verschil met normale dragers zonder pseudodeficiëntie is dat deze patiënten reeds bij dragerschap symptomen vertonen.

Zoals verscheidene andere genetische aandoeningen die het vetmetabolisme beïnvloeden zijn er verscheidene vormen van MLD:

In zeldzame gevallen kan het lichaam de tekorten compenseren en treden geen symptomen op.

Er bestaat geen curatieve therapie voor MLD, noch een standaardbehandeling. De therapie beperkt zich tot het verminderen van de symptomen en de bestrijding van de pijn. Presymptomatische MLD patiënten met de infantiele vorm, alsook patiënten met de juveniele als adulte vorm die presymptomatisch of slechts milde symptomen ondervinden, komen in aanmerking voor beenmergtransplantatie (met inbegrip van stamceltransplantatie). Dit kan de progressie van de ziekte vertragen en buiten het centrale zenuwstelsel houden. De resultaten van deze therapie voor wat betreft het perifere zenuwstelsel zijn minder duidelijk. Op de lange termijn laten deze therapieën slechts wisselende resultaten zien.

Toekomstige behandelopties die momenteel onderzocht worden zijn gentherapie en "enzyme replacement therapy" (ERT), substraatreductietherapie (SRT) en mogelijk "enzyme enhancement therapy" (EET).

Een groep internationale onderzoekers en instellingen organiseerden zich in het "International MLD Registry".Deze groep bestaat uit wetenschappelijke, academische en industriële bijdrage.



</doc>
<doc id="1514897" url="https://nl.wikipedia.org/wiki?curid=1514897" title="Adrenoleukodystrofie">
Adrenoleukodystrofie

X-gebonden adrenoleukodystrofie (X-ALD) (ook wel de ziekte van Addison-Schilder of de ziekte van Siemerling-Creutzfeldt genoemd) is een relatief zeldzame stofwisselingsziekte die vooral het zenuwstelsel (aantasting myeline) en de steroïd-hormoon producerende cellen van de bijnierschors en de testes aantast. De ziekte kan zich uiten in een aantal zeer verschillende vormen. De twee meest voorkomende vormen zijn de "childhood" cerebrale ALD (CCALD) en adrenomyeloneuropathie (AMN).
X-gebonden betekent dat een genetisch defect die ten grondslag ligt aan de ziekte is gelokaliseerd op het X-chromosoom, een van de geslachtschromosomen.

Het woord adrenoleukodystrofie komt van de volgende Latijnse en Griekse woorden:

Het samengevoegde woord X-gebonden adrenoleukodystrofie beschrijft een ziekte die genetisch bepaald wordt door een defect op het X-chromosoom, de bijnierschors aantast en de aanmaak en behoud van de witte stof (myeline) aantast.

Hoewel de aandoening de groei en ontwikkeling van myeline beïnvloedt zijn de leukodystrofieën verschillend van de demyeliniserende stoornissen zoals multiple sclerose waarbij myeline normaal gevormd wordt maar verloren raakt door bijvoorbeeld immunologische disfunctie, of andere redenen.

De eerste gedocumenteerde patiënt met X-ALD werd in 1923 gepubliceerd in de medische literatuur. Siemerling en Creutzfeldt beschreven een zeven jaar oude jongen die tijdens zijn vierde levensjaar een bruine huid ontwikkeld had (hyperpigmentatie). Zijn huid verdonkerde zeer snel toen hij zes en een half jaar oud was. Tegelijkertijd raakte zijn gedrag gestoord en zijn spraak en motoriek verslechterden wat een indicatie is voor een ernstige neurologische aandoening. Hij werd uiteindelijk spastisch, kon niet meer lopen of slikken en hij overleed aan de gevolgen van de ziekte toen hij zeven jaar oud was. Tijdens de lijkschouwing constateerde men atrofie van de bijnierschors en grote veranderingen in de witte materie van de hersenen. Gecombineerd met een accumulatie van lymfocyten en Plasmacellen in het centrale zenuwstelsel, wat indicatief is voor een ontstekingsreactie.

De naam X-gebonden adrenoleukodystrofie werd in 1970 geïntroduceerd door Michael Blaw. De "X" staat voor de aan het X-chromosoom gebonden overerving. Met "adreno" wordt aangegeven dat de bijnier (in het Latijn "glandula adrenalis") bij het ziekteproces is betrokken. "leukodystrofie" geeft aan dat de witte ("leuko") stof van de hersenen, een soort isolatielaag om de zenuwcellen heen, niet goed gevormd is, of beschadigd raakt ("dystrofie").

Een grote doorbraak kwam er in 1976 toen de onderzoekers M. Igarashi, A.B. Johnson, H.H. Schaumburg en J.M. Power ontdekten dat in de hersenen en bijnieren van patiënten met X-ALD er een stapeling plaatsvindt van een bepaald soort vetzuren, zogenaamde verzadigde zeer lang-keten vetzuren (ZLKV).

In 1981 werd er door H.W. Moser en A.B. Moser een diagnostische test ontwikkeld waarmee ZLKV niveaus bepaald konden worden in gekweekte huidcellen (fibroblasten), bloedplasma, bloedcellen en amniocyten. Deze techniek heeft het mogelijk gemaakt om patiënten te kunnen identificeren. Daarnaast werd het ook mogelijk om prenatale screening te doen en om het effect van nieuwe therapieën te evalueren. Al vrij snel werd bekend dat alle mannelijke patiënten verhoogde ZLKV hebben in hun plasma. In tegenstelling tot bewezen draagsters. Ongeveer 15% van de draagsters heeft normale ZLKV waarden.

In 1987 werd aangetoond dat de ZLKV stapeling ontstaat door het onvermogen van het lichaam deze ZLKV af te breken in peroxisomen. Deze peroxisomen zijn zeer kleine structuren die in de lichaamscellen voorkomen, en een aantal specifieke functies hebben. Voorbeelden hiervan zijn het maken van een aantal essentiële stoffen, en het afbreken van de ZLKV.

In 1993 is in Parijs door de groep van P.A. Aubourg en J-L Mandel het gen geïdentificeerd waarin bij X-ALD patiënten afwijkingen voorkomen. Sinds de identificatie van het X-ALD gen zijn vele mutaties geïdentificeerd. In januari 2007 waren er al meer dan 900 mutaties gevonden en gerapporteerd in het X-ALD mutatie database.

Meerdere vormen van X-ALD zijn bekend, ingedeeld naar de leeftijd waarop klachten ontstaan en de organen die het ernstigst zijn aangedaan. De vormen kunnen naast elkaar voorkomen in één familie, soms overheerst een bepaalde vorm.

Dit fenotype komt bij 30 tot 50% van de mannelijke patiënten voor. De symptomen beginnen tussen 5 en 10 jaar en omvatten het verlies van voorheen verworven neurologische capaciteiten, convulsies, ataxie, de ziekte van Addison (ongeveer 75% van de patiënten met deze aandoening) alsook achteruitgang van zowel visus als gehoor. Vaak komen klachten voor van gestoord gedrag, verminderde aandacht en problemen op school. Soms is epilepsie het eerste verschijnsel van de aandoening.

De verschijnselen nemen zeer snel toe als gevolg van een snel verergerende beschadiging van het myeline van de hersenen. De meeste jongens zijn 2 tot 3 jaar na het begin van de klachten in een vegetatieve toestand geraakt of overleden.

Deze ernstige vorm van de ziekte werd voor het eerst beschreven door E. Siemerling en Hans Gerhard Creutzfeldt

Komt bij ongeveer 2 tot 5% van alle patiënten voor. De verschijnselen zijn vergelijkbaar met die van de "childhood" cerebrale ALD, echter treden de symptomen op tussen het 10e en 21e levensjaar.

Komt bij 2 tot 5% van de patiënten voor. Hierbij treden op volwassen leeftijd verschijnselen op van ernstige hersenbeschadiging. Vaak echter ontstaan verschijnselen van dementie, of psychiatrische beelden zoals schizofrenie.

Dit is in Nederland de meest voorkomende vorm van X-ALD. Deze komt bij 30 tot 46% van de patiënten voor. Bij AMN zijn het ruggenmerg en meestal ook de bijnierschors en testes aangedaan.De verschijnselen bestaan over het algemeen uit langzaam voortschrijdende en spastische verlamming van de benen, die tussen het 20e en 40e levensjaar ontstaat. Vaak is de functie van de urineblaas gestoord en het gevoel aan de benen verminderd. Bij de meeste AMN patiënten blijven de hersenen gespaard.

Ongeveer 75% van de mannen met neurologische verschijnselen heeft een onvoldoende functie van de bijnierschors. Vaak bestaan er klachten van verminderde zin in seks, verlaagde potentie en soms onvruchtbaarheid.

Wordt gekenmerkt door een geïsoleerde bijnierschorsinsufficiëntie (ziekte van Addison) zonder dat er beschadiging van het zenuwstelsel is en komt bij 7 tot 14% van de patiënten voor. De meest voorkomende verschijnselen zijn vermoeidheid, buikklachten, "gezonde" bruine huid en lage bloeddruk. De meeste patiënten zullen later in het leven AMN, of soms zelfs CCALD, AdolCALD of ACALD ontwikkelen.

Hierbij is de ziekte in het bloed, in gekweekte huidcellen of in het erfelijk materiaal aangetoond, maar ontbreken andere verschijnselen van X-ALD. Bij 5-8% van de patiënten bestaat deze vorm. Er is een grote kans dat deze patiënten uiteindelijk toch andere verschijnselen krijgen.

Het voorkomen van draagsterschap met uitvalsverschijnselen, zogenaamd manifest draagsterschap werd geschat op ten minste 20%. In Nederland heeft 32% tot 48% van alle draagsters ouder dan 20 jaar tekenen van beschadiging van het zenuwstelsel (verwijzing nodig). Tevens lijkt er een relatie te bestaan tussen het vorderen van de leeftijd en het ontwikkelen van symptomen: in de leeftijdsgroep van 60 tot 80 jaar heeft 52% tot 79% symptomen (verwijzing nodig).

Meestal is er een op het AMN gelijkend beeld met spastische verlamming en gevoelsstoornissen aan de benen. Vaak is ook de functie van de sluitspieren van de blaas en darmen gestoord, wat kan leiden tot incontinentie voor urine en ontlasting. De verschijnselen verslechteren minder snel dan bij mannen met AMN. Ernstige beschadiging aan de hersenen is uitermate zeldzaam, maar wel beschreven. Minder dan 1% van de draagsters ontwikkelt bijnierschorsinsufficiëntie. Onderzoek in het AMC door dr. J. Assies bij meer dan 40 draagsters liet geen tekenen van tekortschietende functie van de bijnierschors zien (verwijzing nodig).

Drie groepen hebben onderzocht of het krijgen van verschijnselen gerelateerd is aan zogenaamde onevenredig verdeelde inactivatie van X-chromosomen. Van deze X-chromosomen hebben vrouwen er in elke cel twee, en hiervan wordt er, wanneer alles goed gaat, normaal gesproken in gelijke verhouding evenveel gezonde en aangedane "uitgeschakeld". Aangenomen wordt dat, wanneer in de meeste cellen het aangedane X-chromosoom geïnactiveerd wordt en het "gezonde" chromosoom actief blijft, minder verschijnselen ontstaan. Een groep vond geen verband, de twee andere wel.

Dat ook draagsters neurologische uitvalsverschijnselen kunnen krijgen is helaas bij veel artsen niet bekend, zodat manifest draagsters vaak in een laat stadium of helemaal niet worden herkend. Soms worden zelfs ten onrechte operaties door orthopeed (kunstheupen) of neurochirurg (verwijding van het nekwervelkanaal) gedaan. Tevens kan het niet tijdig herkennen van draagsters nieuwe gevallen van X-ALD tot gevolg hebben.

Biochemisch wordt X-ALD gekenmerkt door een ophoping van verzadigde zeer-lang-keten vetzuren (ZLKV). Dit zijn vetzuren die bestaan uit 22, 24, 26 of meer koolstofatomen (C22:0, C24:0 en C26:0). ZLKV maken deel uit van plantaardige en dierlijke vetten en komen voor in ons dagelijks dieet, maar het grootste deel wordt door het lichaam zelf aangemaakt.

Normaal gesproken worden deze ZLKV afgebroken in kleine, met een membraan afgesloten, structuren in de cel, de zogenaamde peroxisomen. Iedere cel, met uitzondering van de rode bloedcellen, bevat tussen de 100 en 500 peroxisomen. In X-ALD is het afbraakproces van de ZLKV ernstig gestoord, waardoor met name C24:0 en C26:0 uiteindelijk in allerlei vetten (lipiden), die overal in het lichaam voorkomen, worden ingebouwd.

In het zenuwstelsel leidt dit tot ernstige beschadiging van de witte stof, het myeline; dit proces wordt demyelinisatie genoemd. Myeline is als het ware de isolerende laag die om de zenuw heen ligt; zonder myeline kunnen zenuwcellen geen signalen doorgeven en kan het zenuwstelsel niet functioneren. In de bijnierschors stapelen deze vetten zich in naaldstructuren die er uiteindelijk voor zorgen dat de bijnierschors stopt met werken.

De meest frequente vorm van ALD heeft te maken met een defect op het X-chromosoom. De locatie van het defecte gen is Xq28. De ziekte wordt gekarakteriseerd door de accumulatie van vetzuren met zeer lange ketens ("very long-chain fatty acids", VLCFA). Deze vetzuren hebben ketens van 24 à 30 koolstofatomen. Het meest frequente vetzuur is een hexacosanoaat (een skelet van 26 koolstofatomen). De toegenomen zeer lange keten vetzuren bij deze patiënten werd voor het eerst beschreven door Moser et al. in 1981. Het ALD-gen werd ontdekt in 1993. Dit gen codeert niet voor een enzyme, maar voor een transporteiwit. Tot op heden is niet bekend hoe hoge waardes voor de zeer lange keten vetzuren het myelineverlies kunnen veroorzaken.

Het gen (ABCD1) of "ATP-binding cassette, subfamilie D, lid 1") codeert een eiwit dat vetzuren transporteert in de peroxisomen. In de peroxisomen ondergaan vetzuren betaoxidatie. Een disfunctie van dit gen leidt tot de stapeling van zeer lange keten vetzuren in verscheidene organen.

De prevalentie van X-gebonden adrenoleukodystrofie is 1 op 20000 in verscheidene populaties. Bij 4% van de vrouwen die drager zijn treden eveneens symptomen op.

Autosomale adrenoleukodystrofie wordt geassocieerd met de eiwitten PEX1, PEX5, PEX10, PEX13 en PEX26.

Tegenwoordig kan op zeer betrouwbare wijze worden onderzocht of iemand X-ALD heeft. Ook prenataal onderzoek is mogelijk. Bij mannen is de diagnose door de (duidelijker) aanwezige symptomen makkelijker te stellen dan bij vrouwen.

ZLKV Onderzoek naar de concentratie van ZLKV in bloed is bij mannen zeer betrouwbaar. Een abnormaal hoge concentratie van het C26:0 vetzuur in combinatie met afwijkende verhoudingen van verschillende vetzuren (de zgn. C26:0/22:0 en C24:0/22:0 ratio) bevestigen de diagnose. Meestal wordt de bepaling twee keer gedaan, dit om eventuele gevolgen van een monsterverwisseling of andere zeer zeldzame problemen te voorkomen. Bij 10% tot 20% van de draagsters zijn de ZLKV in bloed echter normaal. Met alleen een ZLKV bepaling in het bloed kan dus bij een vrouw nooit de diagnose worden uitgesloten. Dezelfde bepalingen kunnen ook in gekweekte cellen (fibroblasten) afkomstig uit een huidbiopt worden gedaan. Bij de verdenking op draagsterschap kan dit onderzoek aanvullende informatie verschaffen. Ook al sluit een normale waarde van ZLKV bij mogelijke draagsters het draagsterschap niet uit, wordt een verhoogde concentratie ZLKV gevonden dan bevestigt dit de diagnose.

Het ALD eiwit kan worden aangetoond met zogenaamde antistoffen tegen dit eiwit. Wanneer het eiwit niet kan worden aangetoond in huidcellen of witte bloedcellen, kan worden aangenomen dat het er niet is, en iemand inderdaad de ziekte bij zich draagt of heeft. Wordt het eiwit wel door de antistoffen herkend, dan wil het nog niet zeggen dat dit eiwit goed functioneert of goed is samengesteld. Wanneer het ALD eiwit kan worden aangetoond, sluit het dus niet uit dat iemand toch de ziekte bij zich draagt.

De meest betrouwbare methode waarmee de diagnose kan worden gesteld of uitgesloten is DNA onderzoek. Het ALD-gen kan dan worden onderzocht op fouten. Zeker bij het onderzoek van vrouwen die draagster kunnen zijn is dit de meest betrouwbare methode. De beste strategie is om per aangedane familie bij één van de mannen of jongens naar de afwijking in het gen te zoeken. Is deze eenmaal bekend, dan kan er bij mogelijk aangedane personen waarbij het ZLKV- en immuunonderzoek geen zekerheid heeft gegeven gericht naar de DNA afwijking worden gezocht.

Bij vrouwen die draagster zijn kan prenataal onderzoek uitkomst bieden. Vroeg in de zwangerschap kan door middel van vruchtwateronderzoek met bovenstaande technieken worden onderzocht of een ongeboren mannelijke vrucht (foetus) de ziekte heeft.

Heden ten dage is er geen curatieve behandeling voor de ziekte.

In 1989 werd een dieettherapie voor X-ALD ontwikkeld. De achterliggende gedachte was de observatie dat ZLKV niet alleen via ons voedsel binnenkomen maar ook door het lichaam zelf geproduceerd worden door middel van ketenverlenging van lang-keten vetzuren. Wanneer fibroblasten van X-ALD patiënten onverzadigde vetzuren in hun groeimedium toegediend kregen, resulteerde dit in verlaging van de ZLKV. Blijkbaar gingen onverzadigde vetzuren een competitie aan met de verzadigde vetzuren voor de ketenverlenging.

De meest bekende dieettherapie bestaat uit een streng vetbeperkt dieet waaraan een 4:1 mengsel van de onverzadigde vetzuren glyceryltrioleaat (GTO) en glyceryltrierucaat (GTE) (“Lorenzo olie”) toegevoegd wordt. De olie is mede ontwikkeld door de ouders van een patiënt met X-ALD, Lorenzo Odone. Behandeling van X-ALD patiënten met “Lorenzo olie” resulteerde in een snelle normalisering van de plasma-ZLKV-concentraties. Deze spectaculaire en hoopgevende resultaten hebben ertoe geleid dat er wereldwijd honderden X-ALD patiënten behandeld werden met “Lorenzo olie”. Echter, al snel bleek dat de olie geen effect had op het ziektebeloop.

“Lorenzo olie” kan X-ALD patiënten niet beschermen tegen het krijgen van AMN of cerebrale ALD. Patiënten die al neurologische symptomen hadden verslechterden, ondanks de normalisatie van de ZLKV in het plasma. Er zijn vele gevallen bekend van patiënten die bij aanvang van de therapie nog geen symptomen hadden, maar ondanks de olie toch symptomen hebben gekregen. Onderzoek in de hersenen van overleden patiënten die de olie gebruikt hadden wees uit dat de olie geen effect heeft op de ZLKV in de hersenen, de ZLKV waarden waren niet verlaagd. Men concludeerde dat “Lorenzo olie” de hersenen niet bereikt, hetgeen wordt veroorzaakt door de bloed-hersen barrière. De bloed-hersen barrière scheidt de hersenen van de rest van het lichaam en het beschermt de hersenen tegen het binnendringen van allerlei mogelijk schadelijke stoffen die in het bloed kunnen voorkomen.

Dr. Hugo Moser heeft onderzocht of “Lorenzo olie” een beschermende functie heeft bij jonge kinderen die nog geen neurologische symptomen hebben. De hoop bestaat dat “Lorenzo olie” kinderen kan beschermen tegen het krijgen van CCALD wanneer al op zeer jonge leeftijd begonnen wordt met de therapie. Uit de resultaten van dit onderzoek lijkt dat “Lorenzo olie” een positieve werking heeft. Echter is dit nog een punt van discussie onder Nederlandse en Amerikaanse onderzoekers in hoeverre het effect bestaat.

Van beenmergtransplantatie wordt gedacht dat ze de progressie van de ziekte tot staan kan brengen. Bij jongens met de cerebrale vorm van X-gebonden ALD heeft deze therapie echter geen invloed. Beenmergtransplantie heeft een risico inzake morbiditeit en mortaliteit en is niet aangewezen bij patiënten waarbij de symptomen reeds ernstig aanwezig zijn.

De eerste beenmergtransplantatie werd uitgevoerd in 1984 bij een patiënt met cerebrale ALD in een terminaal stadium. De transplantatie resulteerde in een normalisering van ZLKV in het plasma binnen twee maanden, maar niet in een neurologische verbetering. De patiënt overleed 141 dagen na de transplantatie aan de gevolgen van een adenovirus infectie. In de hierop volgende jaren werden geen beenmergtransplantaties uitgevoerd. In 1990 werden de resultaten van beenmergtransplantatie bij een Franse X-ALD patiënt bekendgemaakt. Een achtjarige CCALD patiënt met geringe cerebrale symptomen ontving het beenmerg van zijn genetisch niet-identieke gezonde tweelingbroer. Binnen twee jaar na de beenmergtransplantatie waren de witte stof afwijkingen verdwenen.

Hoewel niet wetenschappelijk onderbouwd geeft de volgende observatie een goede indicatie van het belang van beenmergtransplantatie. Begin jaren ‘90 zijn 26 Franse X-ALD patiënten geselecteerd voor een beenmergtransplantatie. Voor slechts zes patiënten was een geschikte donor aanwezig; de andere 20 patiënten kregen geen beenmergtransplantatie. Van de 20 niet-getransplanteerde patiënten zijn er 19 overleden, van de zes patiënten die wel een beenmergtransplantatie ondergingen zijn er nog vijf in leven. (Met dank aan Dr. Patrick Aubourg, nog niet gepubliceerde gegevens).

Inmiddels zijn er wereldwijd meer dan 150 X-ALD patiënten getransplanteerd. Alle patiënten die goed reageerden op de beenmergtransplantatie hadden op het moment van transplantatie geringe witte stof veranderingen en lichte neurologische afwijkingen. beenmergtransplantatie heeft geen effect bij patiënten waarbij de hersenen al te ernstig aangedaan zijn.

Op dit moment is beenmergtransplantatie de enige effectieve therapie voor cerebrale ALD. Echter, het niet altijd aanwezig zijn van geschikte donoren en het hoge risico op ziekte en zelfs overlijden tijdens de procedure beperken het gebruik van beenmergtransplantatie als algemene therapie voor X-ALD. De kans op complicaties is vele malen groter wanneer er geen goede donor is en bij oudere patiënten. beenmergtransplantatie is daarom nog geen optie voor volwassenen.

Het middel lovastatine dat gebruikt wordt bij hypercholesterolemie lijkt enig effect te hebben in vitro, maar niet in ALD-diermodellen.

Volgens een studie uit 1986 kan oliezuur (cis-9-octadeceenzuur) de niveaus van zeer lange keten vetzuren verlagen in vitro.

Bij 70-80% van X-ALD patiënten met neurologische verschijnselen bestaat eveneens een primaire bijnierschorsinsufficiëntie (ziekte van Addison). Soms veroorzaken de niet goed functionerende bijnieren de eerste verschijnselen van X-ALD. Bij de meeste artsen is niet bekend, dat een primaire bijnierschorsinsufficiëntie het eerste verschijnsel van X-ALD kan zijn. Twee onderzoeken (Verwijzing naar onderzoek nodig) in Frankrijk en Groot-Brittannië hebben laten zien dat wel tot 40% van jongens met de ziekte van Addison in feite X-ALD hebben. Ook is bekend dat X-ALD zich kan beperken tot de ziekte van Addison. Het is echter nog niet te verklaren waarom de ziekte zich in deze gevallen alleen beperkt tot de ziekte van Addison.

Lorenzo Michael Murphy Odone was waarschijnlijk één van de bekendste patiënten met ALD. Zijn ouders, Augusto en Michaela Odone, waren gefrustreerd over de beperkte behandelopties van de ziekte. Na veel experimenteren kwamen zij uit op een mengsel van een aantal onverzadigde vetzuren (Lorenzo Olie), dat nog steeds wordt onderzocht op effectiviteit. Geclaimd wordt dat deze olie de myelinebeschadiging die gepaard gaat met ALD kan herstellen. De zoektocht naar een behandeling voor de jonge Lorenzo werd vastgelegd in de film "Lorenzo's Oil" uit 1992. Phil Collins haalde uit deze situatie zijn inspiratie voor het nummer "Lorenzo" (op het album Dance into the Light uit 1996).


</doc>
<doc id="1514902" url="https://nl.wikipedia.org/wiki?curid=1514902" title="Sint Vincentius Ziekenhuis (Groenlo)">
Sint Vincentius Ziekenhuis (Groenlo)

Het Sint Vincentius Ziekenhuis is een voormalig ziekenhuis in Groenlo, dat in 1374 door Herman Mattelier als gasthuis werd gesticht.

In 1895 nam de Vincentius vereniging het gasthuis over van de gemeente Groenlo en liet zusters van Julie Postel uit Boxmeer de zieken verzorgen. In het begin van de 20e eeuw werd het ziekenhuis meerdere malen uitgebreid. Tijdens de Tweede Wereldoorlog diende het ook als hospitaal voor gewonde Duitse soldaten. In 1950 kwam de eerste chirurg in het ziekenhuis te werken. In de jaren tachtig sloot men het ziekenhuis en ging verder als verpleeg- en verzorgingscentrum "De Molenberg", later onderdeel van het conglomeraat "Zorgkombinatie Marga Klompé". Het nieuwe Streekziekenhuis Koningin Beatrix in Winterswijk nam de ziekenhuistaken over.


</doc>
<doc id="1515792" url="https://nl.wikipedia.org/wiki?curid=1515792" title="Ziekte van Krabbe">
Ziekte van Krabbe

De ziekte van Krabbe of encephalopathia subcorticalis progressiva is een zeldzame degeneratieve stoornis die vaak een fatale afloop kent. De aandoening tast de myelineschede aan in het zenuwstelsel. De ziekte van Krabbe wordt overgeërfd volgens een autosomaal recessief patroon. De aandoening werd genoemd naar de Deense neuroloog Knud Haraldsen Krabbe en wordt onder de leukodystrofieën gerekend.

De ziekte van Krabbe komt voor in ongeveer 1 op de 100.000 nieuwgeborenen. Een hogere prevalentie (1 op de 6000) werd gerapporteerd in sommige Arabische gemeenschappen te Israël.

De ziekte van Krabbe wordt veroorzaakt door een mutatie in het GALC gen. Deze mutatie leidt tot een deficiëntie van het enzym galactosylceramidase. De stapeling van ongemetaboliseerde vetten beïnvloedt de groei van de myelineschede rondom de neuronen. In de normale situatie isoleert myeline het axon van het neuron. Myeline is daarnaast belangrijk voor de voortgeleiding van de zenuwimpuls. De degeneratie van deze myelineschede leidt tot het afnemen van de motorische vaardigheden. Aandoeningen die de myelineschede treffen zijn gekend onder de naam leukodystrofieën. Bij de ziekte van Krabbe is voornamelijk de groei van de myelineschede aangedaan.

Bij de geboorte zijn kinderen met de ziekte van Krabbe normaal. De symptomen beginnen rond de 3e à 6e levensmaand met geïrriteerdheid, koorts, stijfheid van de ledematen, moeilijkheden met eten, braken en een vertraging van de mentale en motorische ontwikkeling. In de aanvangsfase van de ziekte worden de symptomen soms verkeerd geïnterpreteerd als hersenverlamming ("cerebral palsy"). Andere symptomen zijn spierzwakte, spasticiteit, doofheid, opticusatrofie en blindheid, paralyse en slikproblemen. Gewichtsverlies kan eveneens voorkomen. Er zijn daarnaast juveniele en volwassen vormen van de ziekte, afhankelijk van de leeftijd waarop de eerste symptomen optreden. Deze late vormen van de ziekten hebben eenzelfde verloop maar een tragere progressie.

De ziekte kan gediagnosticeerd worden door de karakteristieke groepering van bepaalde cellen (multinucleaire globoidcellen), demyelinisatie van de zenuwvezels en de destructie van hersenweefsel. Speciale kleuringen voor myeline (bv luxol) kan gebruikt worden bij de histologische diagnose.

Er is geen behandeling voorhanden voor de ziekte van Krabbe. Beenmergtransplantatie laat positieve resultaten zien bij milde gevallen in de aanvangsfase van de ziekte. Over het algemeen is de behandeling symptomatisch. Fysiotherapie kan helpen de spiertonus te bewaren. Een studie in de "New England Journal of Medicine" laat zien dat navelstrengbloedtoediening de ziekte kan tegenhouden. De toediening dient te gebeuren vooraleer de symptomen zich manifesteren.

Bij kinderen met de aandoening treedt het overlijden meestal op voor het tweede levensjaar. Patiënten met de late vorm van de ziekte van Krabbe hebben een tragere progressie en leven significant langer.


</doc>
<doc id="1515800" url="https://nl.wikipedia.org/wiki?curid=1515800" title="Porte d'entrée">
Porte d'entrée

De porte d'entrée is in de microbiologie de plaats waar een ziekmakend micro-organisme, pathogeen, het lichaam binnendringt.

Onder porte d'entrée worden neus, mond, keel en andere natuurlijke lichaamsopeningen verstaan. Huid en slijmvliezen vormen een natuurlijke barrière voor het pathogeen. Soms kunnen de pathogenen deze barrière doorbreken door bijvoorbeeld passage door een wondje of injectienaald.

De porte d'entrée van een ziekteverwekker is belangrijk, omdat in het ene geval wel, in het andere geval geen infectie ontstaat. 
Zo kan de malariaparasiet zonder schade worden ingeslikt, maar bij binnendringen van de bloedbaan veroorzaakt de parasiet malaria.

Porte d'entrée kan ook de toegangsweg naar een stad of een gebied zijn.


</doc>
<doc id="1515890" url="https://nl.wikipedia.org/wiki?curid=1515890" title="Ziekte van Pelizaeus-Merzbacher">
Ziekte van Pelizaeus-Merzbacher

De ziekte van Pelizaeus-Merzbacher is een zeldzame aandoening van het centraal zenuwstelsel die de coördinatie, de motorische en intellectuele functie aantast. De ernst van de ziekte is variabel.

De ziekte wordt gerekend onder de leukodystrofieën die de groei van de myelineschede aantasten. Myeline is de vetachtige substantie die de neuronen omgeeft. Deze laag fungeert als isolator en speelt een belangrijke rol bij de voortgeleiding van de zenuwimpuls. De ziekte van Pelizaeus-Merzbacher wordt veroorzaakt door een mutatie van het PLP1-gen dat gelegen is op de lange arm van het X-chromosoom. De locatie van het gen is Xq21-22. Dit PLP1-gen codeert voor een myeline-eiwit, genaamd proteolipideproteïne 1 (of PLP1). Het gros van de mutaties betreft de duplicatie van het volledige PLP1-gen.


</doc>
<doc id="1518407" url="https://nl.wikipedia.org/wiki?curid=1518407" title="Zweettest">
Zweettest

De zweettest of zweetproef is een test waarbij de zoutconcentratie chloride of natrium of de geleidbaarheid van zweet wordt gemeten. Deze test wordt aangevraagd als screeningtest om de diagnose taaislijmziekte te bevestigen of uit te sluiten.

De huid wordt ingesmeerd met een gel genaamd pilocarpine die de zweetproductie in de huid opwekt. Op de gel wordt een elektrode geplaatst en door de lokale zweetproductie zal een stroompje tussen de elektrodes gaan lopen vanwege de aanwezigheid van elektrolyten in het zweet. Dit wordt ook wel pilocarpine-iontoforese genoemd. Het zweet wordt opgevangen in een speciaal capillair en na een half uur is voldoende zweet verzameld om de concentratie zout in het klinisch chemisch laboratorium te meten middels vlamfotometrie of ion-selectieve elektrode. Deze test is snel, niet invasief en heeft, doordat gebruikgemaakt wordt van het speciale capillair, een geringe belasting voor kinderen.

De chlorideconcentratie in het zweet is bij patiënten met taaislijmziekte (cystische fibrose) verhoogd door een mutatie in het gen CFTR dat zorgt voor de terugresorptie van chloride over de celmembraan van epitheelcellen in de zweetklier. Doordat door aanwezigheid van een mutatie dit transporteiwit niet goed werkt is de terugresorptie verstoord en dus de concentratie van chloride in het zweet verhoogd. Natrium zal passief over de membraan van de epitheelcellen naar het zweet gaan om de elektroneutraliteit van het zweet in stand te houden. De concentratie van natrium is dus ook verhoogd. De zweettest is positief als Cl of Na hoger is dan 60 millimol per liter en de ratio Cl/Na groter is dan 1. In gezonde personen is de ratio Cl/Na altijd kleiner dan 1. Bij milde vormen van CF kan de zweettest negatief zijn en dus is bij blijvende klachten vervolgonderzoek nuttig. Bij zeer jonge kinderen (jonger dan 4 weken) is de uitslag soms lastig te interpreteren omdat kinderen op deze leeftijd veel zout verliezen in het zweet. Aangezien deze test een screeningstest is dienen positieve testuitslagen bevestigd te worden met DNA-onderzoek.



</doc>
<doc id="1518604" url="https://nl.wikipedia.org/wiki?curid=1518604" title="Differentiële telling van bloedcellen">
Differentiële telling van bloedcellen

De differentiële telling van bloedcellen houdt in dat er tijdens een meting geteld wordt hoeveel bloedcellen van welk type aanwezig zijn per volume-eenheid.

Telling van bloedcellen vond van oudsher plaats door een druppel bloed uit te strijken op een glaasje en dit dunne filmpje bloed na eventuele kleuring te bekijken onder de microscoop. Omdat deze methode nogal arbeidsintensief is en variatie in de beoordeling met zich meebrengt, zijn apparaten ontwikkeld die cellen kunnen classificeren en tellen op basis van hun grootte en structuur. Aangezien deze apparaten heel veel cellen in een korte tijd kunnen analyseren, is de variatie veel kleiner dan bij een microscopische beoordeling. 

De basis is gelegd door de Amerikaan Coulter en gebaseerd op impedantie. In het kort komt het erop neer dat de weerstand die over een elektrolytoplossing staat verandert wanneer er zich cellen in deze oplossing bevinden. Bloedcellen kunnen de stroom die over deze oplossing staat minder goed geleiden dan de elektrolytoplossing. Een andere methode om cellen te tellen is om de cellen te bestralen met licht en de verstrooiing van het licht te meten. De verstrooiing is afhankelijk van de grootte en inhoud van de cel. Ook kunnen er kleurstoffen aan de oplossing met cellen worden toegevoegd waardoor specifiek bepaalde cellen worden aangekleurd. Sommige apparaten maken gebruik van zowel de impedantie als de kleuringsmethode om zo meer verschillende cellen te kunnen onderscheiden. Verder kan er een stof worden toegevoegd die een bepaald deel van de cellen een beetje laat krimpen. Zo hanteert elke fabrikant een eigen techniek om een groot aantal cellen van elkaar te onderscheiden. 

Een hematologie-analyzer is tegenwoordig in staat om minstens 5 soorten witte bloedcellen te kunnen onderscheiden op basis van de grootte van de cellen en de celinhoud. 

Een bloeduitstrijk wordt gemaakt uit 1 druppel bloed. Deze druppel kan direct afkomstig zijn van een vingerprik, de eerste druppel moet dan worden weggeveegd, of van een venapunctie. De druppel wordt op een objectglas gebracht en met een tweede objectglas uitgestreken. Na kleuren met een May-Grünwald-Giemsa-kleuring kan de uitstrijk onder de microscoop bekeken en beoordeeld worden.

De May-Grünwald-Giemsa kleuring bevat een basische (azure-B of methyleenblauw) en een zure (eosine) component.Het principe van de MGG kleuring is gebaseerd op de binding van basische of zure kleurstof aan onderdelen in de cel (kern of cytoplasma). De basische component bindt aan de zure negatief geladen fosfaatgroepen in het RNA en DNA of aan de negatief geladen korrels zoals heparine in het cytoplasma van granulocyten. Deze kleuren blauw tot paars. De zure component (eosine) bindt aan de basische, positief geladen groepen in hemoglobine of positief geladen eiwitten die zich in de korrels van de granulocyten bevinden en kleuren roze.

Er bestaan verschillende soorten bloedcellen waarvan de gedifferentieerde vormen zich in de circulatie en de onrijpe vormen zich in het beenmerg bevinden. 

Een leukocytendifferentiatie of diffje; is een eenvoudig bloedonderzoek dat informatie geeft over welke witte bloedcellen actief zijn. Samen met de leukocytentelling in het algemeen geeft het onderzoek globale informatie over of en hoelang de patiënt ziek is, en wat voor soort ziekte hij zou kunnen hebben.

In grote laboratoria levert een computer tegenwoordig de cijfers van de diff, maar het is nog niet lang geleden dat er met de hand "gedift" werd. Er werd een dun laagje bloed "uitgestreken" op een glaasje, dit werd gekleurd met hematoxyline en eosine en vervolgens werden er onder de microscoop 100 leukocyten bekeken, waarbij men met een soort telraam bij hield hoeveel er van elke soort aanwezig waren.
De meest voorkomende witte bloedcel; bij gezonde mensen ongeveer 70% van het totaal; 4000 tot 7000 per mm
Bij acute infecties daalt het aantal eerst en stijgt dan fors.
De "lobben" van de kern geven aan hoe oud de cel is. Cellen met één lob worden staven genoemd en zijn een argument voor een infectie. Zijn er weinig cellen met meer dan 2 lobben, dan noemen we dat linksverschuiving.
Toename of afname in aantal is een argument om te denken aan een acute bacteriële infectie, evenals toename van jonge vormen.

Hiervan worden er bij een gezonde patiënt maar een paar gevonden. Ze spelen een rol bij de afweer van parasieten (wormen en dergelijke) en bij allergie. Ook basofielen (0-2) spelen een rol bij allergie.


Maken zo'n 30% van alle witte bloedcellen uit. De verschillende vormen zijn met een gewone diff niet van elkaar te onderscheiden. Gewoonlijk actief bij virusinfecties. Bij sommige virusziekten, zoals mononucleosis infectiosa, de ziekte van Pfeiffer, komen bijzondere lymfocyten in de diff voor, de "atypische lymfocyten".

Monocyten buiten de bloedbaan heten monocyten macrofaag. Monocyten vormen 2-5% van de leukocyten. 

Bij een leukocytendifferentiatie wordt meestal ook het "rode bloedbeeld" beoordeeld. Jongere rode bloed cellen (Reticulocyten) schieten omhoog wanneer iemand de juiste behandeling, bijvoorbeeld ijzer of vitamine krijgt. Zijn de rode cellen onregelmatig van grote dan steunt dat het vermoeden op infectie.

Bij ziekten als leukemie kunnen voorstadia van bloedcellen, de zogenaamde blasten, in het bloed verschijnen. Er ontstaan dan zeer afwijkende diffjes.

Granulocyten worden ingedeeld op basis van de kleur van hun korrels in het cytoplasma in neutrofiel, basofiel (blauwe korrels) en eosinofiel (roze korrels). Lymfocyten kunnen slechts ten dele worden ingedeeld op morfologie (plasma cel, LGL-T-cel (LGL=Large Granular Lymphocytic=Groot Korrelig Lymfocytisch). De belangrijkste indeling is op basis van de antigenen op hun oppervlak die alleen onderscheiden kunnen worden met behulp van immunofenotypering of flowcytometrie. Trombocyten ontstaan uit megakaryocyten, dit zijn reuze cellen die alleen in het beenmerg voorkomen. Aanwezigheid van overige onrijpe vormen in het perifeer bloed (bijvoorbeeld blasten) kan veroorzaakt worden door een maligniteit en het is dus van belang om deze op te merken.
In een diff moeten op een aantal punten gelet worden omdat dit richting gevend kan zijn voor de achterliggende aandoening.
In het diffboekje uitgegeven door de Vereniging Hematologisch Laboratoriumonderzoek (VHL) staat beschreven hoe in Nederland de diff beoordeeld moet worden door de analist in het klinisch chemisch laboratorium.





</doc>
<doc id="1523943" url="https://nl.wikipedia.org/wiki?curid=1523943" title="Waterpasta">
Waterpasta

Waterpasta (Frans: "Pate a l'eau") is een dermatologische bereiding voor topische toepassing op de huid. Het is een magistrale bereiding die in België gedocumenteerd is in het Therapeutisch Magistraal Formularium (TMF)

Waterpasta bestaat uit gelijke delen zinkoxide, glycerol, talk en gezuiverd water.

Waterpasta laat toe om een uitgebreid huidoppervlak makkelijk te beschermen onder de vorm van een dunne en uniforme poederlaag. De waterpasta laat zich makkelijk vermengen met medicijnen en kan dus als medium gebruikt worden om die geneesmiddelen op de huid aan te brengen.


</doc>
<doc id="1524011" url="https://nl.wikipedia.org/wiki?curid=1524011" title="Bisfosfonaat">
Bisfosfonaat

De bisfosfonaten (ook difosfonaten genaamd) zijn geneesmiddelen voor de preventie en behandeling van osteoporose, osteitis deformans ("botziekte van Paget"), botmetastasen, multipel myeloom ("ziekte van Kahler"), osteogenesis imperfecta en andere ziektebeelden die gepaard gaan met een fragiele botmassa. De werking is gebaseerd op de inhibitie van osteoclasten.

De bisfosfonaten werden reeds in de 19e eeuw ontwikkeld. Het onderzoek naar hun werking in het botmetabolisme begon echter pas in de jaren 1960. Het niet-medisch gebruik bestond uit het ontharden van water. De rationale voor het gebruik bij mensen was het vermogen van deze middelen om het losweken van hydroxylapatiet tegen te gaan. Hydroxylapatiet is het belangrijkste botmineraal. Op deze manier kan botverlies tegen gegaan worden. Het duurde nog tot de jaren 1990 tot hun werkingsmechanisme werd ontrafeld.

Alle bisfosfonaten delen een gemeenschappelijk P-C-P-skelet:

De twee PO-groepen (fosfonaat) zijn covalent gebonden aan koolstof. Deze fosfonaatgroepen bepalen zowel de naam "bis"fosfo"naat" als de functie van deze middelen.

De lange zijketen (R in de afbeelding) determineert de chemische eigenschappen, het werkingsmechanisme en de sterkte van het therapeutisch effect. De korte zijketen (R), beïnvloedt hoofdzakelijk de chemische en farmacokinetische eigenschappen.

Van het opgenomen bisfosfonaat (per os of intraveneuze toediening) wordt ongeveer 50% onveranderd uitgescheiden door de nieren. De andere 50% heeft een hoge affiniteit voor botweefsel en wordt snel aan het botoppervlak gehecht.

De bisfosfonaten die gehecht zijn aan botweefsels worden opgenomen door osteoclasten. Deze cellen breken botweefsel af. De afbraak van botweefsel is een normaal proces in de herstructurering van botweefsel. Bij degeneratieve aandoeningen van het bot (zoals osteoporose) is de osteoclastactiviteit verhoogd ten opzichte van de osteoblastactiviteit. Osteoblasten bouwen botweefsel op.

Er zijn twee bisfosfonaatgroepen: de stikstofbevattende en de niet stikstofbevattende bisfosfonaten. Beide groepen inhiberen osteoclastactiviteit op een verschillende manier.

Volgende fosfonaten bezitten geen stikstofatoom:

Deze bisfosfonaten worden gemetaboliseerd in de cel tot structuren die het terminale pyrofosfaatgedeelte van adenosinetrifosfaat (ATP) vervangen. Hierbij wordt een niet-functioneel ATP-molecuul gevormd dat interfereert met normale moleculen in het cellulaire energiemetabolisme. De osteoclast ondergaat apoptose en gaat dood. Dit resulteert in een afname van de totale botafbraak.

Volgende fosfonaten bezitten een stikstofatoom:

Deze bisfosfonaten interfereren met het botmetabolisme door het binden en inhiberen van het enzym farnesyldifosfonaatsynthase (FPPS) in de HMG-CoA reductase-keten (ook gekend als de mevalonaatketen).
Het verstoren van de HMG CoA-reductase-keten ter hoogte van FPPS voorkomt de vorming van farnesol en geranylgeraniol die essentieel zijn voor het binden van kleine eiwitten aan de celmembraan. Dit proces staat gekend als prenylatie en is belangrijk voor het subcellulaire eiwittransport.

De inhibitie van eiwitprenylatie kan verscheidene eiwitten treffen die normaal gevonden worden in de osteoclasten, die bot afbreken. De werking van deze middelen wordt echter toegeschreven aan de inhibitie van de eiwitten Ras, Rho en Rac. Deze eiwitten kunnen de proliferatie van osteoclasten beïnvloeden, alsook het overleven van deze cellen en de celdynamiek (door middel van veranderingen in het cytoskelet). Het cytoskelet is belangrijk voor de vorming van de "ruffled border" (gerafeld uiterlijk) van de osteoclast. Deze structuur is met name belangrijk voor het contact tussen de osteoclast en het botoppervlak.

Ook de statines inhiberen de HMG-CoA reductase-keten. In tegenstelling tot de bisfosfonaten binden de statines niet met een hoge affiniteit aan het botoppervlak. Hun werking beperkt zich dus niet tot het botweefsel. Toch laten sommige studies een verlaagd voorkomen van botbreuken (een indicatie van osteoporose) zien en/of een toegenomen botmineraalgehalte in gebruikers van statines. De doeltreffendheid van statines bij de behandeling van osteoporose blijft echter controversieel.

Bisfosfonaten worden klinisch gebruikt voor de behandeling van osteoporose, osteitis deformans (de botziekte van Paget), botmetastasen (met en zonder hypercalciëmie), multiple myeloom en andere aandoeningen die gepaard gaan met een toegenomen botfragiliteit.

De populairste middelen bij osteoporose en de ziekte van Paget zijn alendronaat en risedronaat. Wanneer deze middelen niet het gewenste effect sorteren, of wanneer de patiënt problemen krijgt met het spijsverteringsstelsel kan pamidronaat intraveneus toegediend worden.

Krachtige intraveneuze bisfosfonaten kunnen de progressie van botmetastasen remmen bij verscheidene vormen van kanker (voornamelijk borstkanker).

Andere bisfosfonaten zoals medronaat (R, R = H) en oxidronaat (R = H, R = OH) worden gehecht aan het radioactieve technetium. Bij intraveneuze toediening ervan kunnen ze gebruikt worden bij de medische beeldvorming van bot en het diagnosticeren van botziektes.

Heden ten dage worden bisfosfonaten eveneens gebruikt om het aantal fracturen te verminderen bij kinderen met osteogenesis imperfecta.



</doc>
<doc id="1524275" url="https://nl.wikipedia.org/wiki?curid=1524275" title="Foramen ovale (schedel)">
Foramen ovale (schedel)

Het foramen ovale of eivormig gat is een opening in de schedelbasis, meer specifiek in het os sphenoides. 

De volgende structuren lopen door het foramen ovale:


</doc>
<doc id="1525219" url="https://nl.wikipedia.org/wiki?curid=1525219" title="Samar-brilslang">
Samar-brilslang

De samar-brilslang ("Naja samarensis") is een giftige slang die behoort tot de familie koraalslangachtigen (Elapidae). Het is één van de typische cobra's uit het geslacht echte cobra's ("Naja"). De soort werd voor het eerst wetenschappelijk beschreven door Wilhelm Peters in 1861. Oorspronkelijk werd de wetenschappelijke naam "Naja tripudians var. samarensis" gebruikt.

Het was vroeger een ondersoort van de brilslang ("Naja naja"). De samar-brilslang is endemisch in de Filipijnen en komt alleen voor op enkele eilanden.

De samar-brilslang is een relatief kleine cobra. Ze worden slechts zelden langer dan 1 tot 1,2 meter. De slangen zijn donkerblauw tot zwart met felgekleurde vlekken. Bij de ondersoort in de Visayas zijn dit gele vlekken en bij die op Mindanao oranje. Zoals alle cobra’s heeft ook de samar-brilslang de kenmerkende wangflappen.

De samar-brilslang komt voor op de Filipijnse eilanden Samar, Leyte en Bohol in het centraal gelegen Visayas en op de zuidelijke eilanden Camiguin en Mindanao. De samar-brilslang leeft bij voorkeur in enigszins vochtige bossen en oerwouden met een dichte bodemvegetatie. Daarnaast komt ze ook wel in gecultiveerde gebieden voor, vanwege het daar aanwezige voedsel.

De samar-brilslang gaat met name in de schemering of ’s nachts op zoek naar kleine prooidieren als vogels, hagedissen, kikkers, slangen en kleine zoogdieren.

Het gif van de samar-brilslang veroorzaakt hevige pijn, die ook pas na enkele uren kan beginnen. Er ontstaat na twee tot drie uur een lokale zwelling met blaasjes en een necrotische korst (afgestorven weefsel). Neurologische effecten van het gif kunnen zijn neerhangende oogleden (ptosis), bewegelijkheidsdefect van de oogspieren (oftalmoplegie), spraakproblemen, (dysartrie), problemen met slikken (dysfagie), verlamming van de skeletspieren, zoals de borstkas-spieren die gebruikt worden voor de ademhaling (met ademhalingsproblemen tot gevolg). Andere symptomen zijn onderdruk (hypotensie) in de slagaders, buikpijn, braken en slaperigheid. Er bestaat geen tegengif tegen een beet van deze slang.

De samar-brilslang is een van de cobrasoorten die haar gif ook kan spugen en mikt hierbij op het gelaat. Indien het gif in de ogen terechtkomt veroorzaakt dit een brandend gevoel. Indien het gif niet weggespoeld wordt, kan schade aan het bindvlies en zelfs permanente blindheid ontstaan. Het wegspoelen gaat het beste met melk. Melk neutraliseert het gif en werkt goed tegen het brandende gevoel.


</doc>
<doc id="1525321" url="https://nl.wikipedia.org/wiki?curid=1525321" title="Scheiding (kapsel)">
Scheiding (kapsel)

Een scheiding is een kapsel waarbij halflang haar strak vanuit het midden naar links en rechts wordt gekamd, waardoor in het midden een duidelijke splitsing ontstaat.

De scheiding kan precies over het midden lopen, of net daarnaast. Door een haarversteviger te gebruiken kan het kapsel in vorm gehouden worden, bij langer haar is dit vaak niet meer nodig.

De scheiding kan ook als onderdeel van een kapsel worden aangeduid, dus een kapsel "heeft" een scheiding.

Terwijl het rond de jaren 50 een heel gangbaar kapsel was, verliest dit kapsel sterk aan populariteit. Mogelijke oorzaak is de beeldvorming rond dit kapsel als een kapsel voor geeks.


</doc>
<doc id="1525798" url="https://nl.wikipedia.org/wiki?curid=1525798" title="Ruggenmergkanaal">
Ruggenmergkanaal

Het ruggenmergkanaal of wervelkanaal ("Canalis vertebralis") is een onderdeel van de wervelkolom. Het wordt gevormd door de ruimte die is ingesloten door het wervellichaam en de wervelboog. Het ruggenmerg loopt door het "ruggenmergkanaal".


</doc>
<doc id="1526112" url="https://nl.wikipedia.org/wiki?curid=1526112" title="Monoarticulaire spier">
Monoarticulaire spier

Een monoarticulaire spier is een spier die zijn functie uitoefent over één gewricht. 

Bijvoorbeeld de "musculus vastus lateralis" werkt over de "articulus genus" met als functie extensie.


</doc>
<doc id="1526290" url="https://nl.wikipedia.org/wiki?curid=1526290" title="Tuberculum supraglenoidale">
Tuberculum supraglenoidale

Het tuberculum supraglenoidale is een gedeelte van het schouderblad (=scapula) waaraan de lange kop van de musculus biceps brachii aanhecht. Dit tuberculum (knobbeltje, uitsteeksel) bevindt zich boven de kom van het schoudergewricht (=fossa glenoides). In deze kom maakt de kop van het bovenarmbeen (=caput humeri) contact met het schouderblad.



</doc>
<doc id="1526307" url="https://nl.wikipedia.org/wiki?curid=1526307" title="Tuberculum infraglenoidale">
Tuberculum infraglenoidale

Het tuberculum infraglenoidale is een gedeelte van het schouderblad (=scapula) aan de laterale zijde. Aan dit tuberkel hecht de lange kop van de musculus triceps bracchii aan. Dit tuberculum (knobbeltje, uitsteeksel) bevindt zich onder de kom van het schoudergewricht (=fossa glenoides). In deze kom maakt de kop van het bovenarmbeen (=caput humeri) contact met het schouderblad.



</doc>
<doc id="1526508" url="https://nl.wikipedia.org/wiki?curid=1526508" title="Smart drug">
Smart drug

Een smart drug of noötropicum is een geneesmiddel, kruid of (pro)hormoon dat cognitieve functies (zoals geheugen) verbetert.

In tegenstelling tot wat vaak wordt gedacht zijn ze (over het algemeen) niet verkrijgbaar bij smartshops. Hun werkingsmechanisme is al even veelzijdig als de verschillende typen smartdrugs: ze grijpen in op hormoon- en neurotransmittersystemen en stimuleren neurogenese of bloedtoevoer naar de hersenen.

De geneesmiddelen die bekendstaan als smart drugs zijn vaak geïntroduceerd voor het behandelen van neurologische ziekten als de ziekte van Parkinson, narcolepsie en dementie. Het is daarom vaak niet bekend of en wat voor effect ze hebben op 'gezonde' hersenen.


</doc>
<doc id="1527004" url="https://nl.wikipedia.org/wiki?curid=1527004" title="Schurft (dieren)">
Schurft (dieren)

Schurft (Lat. scabiës) is een huidafwijking die bij dieren wordt veroorzaakt door verschillende mijtensoorten zoals "Sarcoptes scabiei var. canis", een ondersoort van de 'gewone' schurftmijt (soms als aparte soort Sarcoptes canis opgevat), Demodex canis, soorten van Psoroptes, Chorioptes, Cheyletiella, Notoedres cati (katten-kopschurft), Otodectes cynotis (oorschurft), Myocoptes en Myobia (muizenschurft), Radforia ensifera, Notoedres muris en Sarcoptes anacanthos (rattenschurft), Knemidocoptes pilae (papegaaien snavelschurft) en andere mijten.

'Gewone' schurft wordt bij honden veroorzaakt door de "Sarcoptes scabei var. canis". Dit is een ondersoort van Sarcoptes scabei, welke bij mensen voorkomt. Bij andere dieren wordt gewone schurft veroorzaakt door verschillende andere soorten. Zo wordt schurft bij katten veroorzaak door de "notoedres cati". Schurftmijten zijn vrij specifiek voor de diersoorten, gewone 'dierenschurft' is zeer besmettelijk tussen dieren onderling maar voor mensen is deze vorm van schurft niet besmettelijk. Wel kan hondenschurft bij mensen huidirritatie veroorzaken. Deze irritatie verdwijnt na een aantal weken vanzelf. 

Schurft komt meestal voor bij verzwakte en/of verwaarloosde dieren zoals bij zwerfdieren maar ook andere dieren kunnen besmet worden. Sarcoptes schurft veroorzaakt rode bultjes en veel jeuk, meestal zijn de buik, hakken, ellebogen en oren aangetast, maar de schurft kan zich over het hele lichaam verspreiden. De aangetaste huid is verdikt en schilfert. Als schurft niet behandeld wordt, kunnen er korsten en zweren ontstaan doordat de aangetaste huid door krabben geïnfecteerd raakt. De diagnose schurft wordt gesteld door een afkrabsel van de huid te nemen, onder een microscoop zijn de minder dan 0,5 mm grote mijten meestal te zien. Met het blote oog zijn ze niet zichtbaar. De mijten graven gangen in de huid, planten zich voort, waarna de jonge mijten het gangenstelsel steeds verder uitbouwen. Na een besmetting duurt het enige tijd voordat het dier last krijgt van de mijten, de jeuk ontstaat door een allergische reactie op de mijt en de uitwerpselen daarvan. De behandeling bestaat uit injecties met Ivermectine (deze behandeling wordt ook bij mensen toegepast), maar er zijn ook druppels op de markt die werken tegen vlooien, oormijt en schurftmijten.

De schurft die veroorzaakt wordt door de demodexmijt wordt vaak jeugdschurft genoemd omdat deze vorm van schurft vaak bij jonge dieren voorkomt, maar de schurft kan ook bij volwassen dieren optreden. Bij honden heet dit dan puppieschurft. Mensen zijn ongevoelig voor deze mijten. 

Demodexschurft kent twee varianten: de lokale- en gegeneraliseerde vorm. Bij lokale demodexschurft zijn er maar een paar plekken van de huid aangestast, meestal de snuit en poten. Bij de gegeneraliseerde vorm kunnen over het hele lichaam plekken zitten. Anders dan de gewone schurftmijt leeft de demodexmijt in de talgkliertjes en de haarzakjes. Demodexschurft veroorzaakt haaruitval en kan voorkomen met of zonder jeuk. Als deze vorm van schurft niet behandeld wordt, kunnen er grote zweren ontstaan meestal doordat de schurftplekken worden aangetast door een bacteriële infectie. Net als bij gewone schurft wordt de diagnose gesteld door een afkrabsel van de huid onder de microscoop te bekijken. 
De schurft kan worden behandeld met een shampoo waarmee de hond dan minimaal 6 weken één keer per week mee gewassen wordt.



</doc>
<doc id="1527164" url="https://nl.wikipedia.org/wiki?curid=1527164" title="Jozef Kluyskens">
Jozef Kluyskens

Joseph-François Kluyskens (Aalst, 9 september 1771 - Gent, 24 oktober 1843) was chirurg, hoogleraar en rector van de Gentse Universiteit.

Jozef Kluyskens was de zoon van een barbier-chirurgijn, twee beroepen die vaak samengingen. Zijn vader zag voor hem een toekomst weggelegd als goudsmid, maar Jozef trad liever in zijn voetsporen en ging in de leer bij de Gentse chirurgijn Jean Miele. In zijn vrije tijd las hij boeken over anatomie en fysiologie. Gesteund door een Gentse mecenas volgde Jozef Kluyskens lessen chirurgie en verloskunde aan het Medisch College te Gent.

Na zijn studies deed hij ervaring op op het slagveld. In 1792 werkte hij als chirurg voor het Oostenrijks leger tegen de Nederlanders, in 1794 trok hij op met het leger van de Republiek der Zeven Verenigde Nederlanden tegen de Fransen. Na zijn terugkeer naar Gent werd hij aangesteld als leraar aan het Medisch College, en als hoofdchirurg van het Gentse ziekenhuis.

Na de Slag bij Waterloo werd Kluyskens naar Brussel geroepen om er de ziekenhuizen en ambulancediensten te regelen. Hij zou ongeveer 300 amputaties hebben uitgevoerd, en meer dan 9000 gewonden hebben verzorgd.

Vanwege zijn bijdrage aan de ontwikkeling van de chirurgie als wetenschap, wordt Kluyskens weleens omschreven als "de laatste chirurgijn en de eerste chirurg".

In 1817 richtte Willem I in Gent een Rijksuniversiteit op. Jozef Kluyskens maakte deel uit van de eerste kern hoogleraren. Omdat reglementair was vastgelegd dat de faculteit Geneeskunde slechts 3 gewoon hoogleraren mocht aanstellen, begon Kluyskens zijn carrière als buitengewoon hoogleraar. Pas in 1829 werd hij benoemd als gewoon hoogleraar.

Kluyskens specialiseerde zich als docent voornamelijk in chirurgie en verloskunde. In het eerste academiejaar gaf hij de volgende vakken:

Tot 1849/1850 was het de gewoonte dat elk academiejaar een nieuwe rector werd aangesteld uit een andere faculteit. Kluyskens vervulde de functie twee maal: in 1829/1830 en in 1839/1840. 

In 1841 vertrok hij met emeritaat. 

Jozef Kluyskens was de overgrootvader van Albert Kluyskens, een hoogleraar in de rechten en rector van dezelfde universiteit te Gent.

Zowel in Aalst als in Gent werd een straat naar Jozef Kluyskens genoemd.


</doc>
<doc id="1527248" url="https://nl.wikipedia.org/wiki?curid=1527248" title="Ligamentum trapezoides">
Ligamentum trapezoides

Het ligamentum trapezoides is een ligament dat het schouderblad (scapula) verbindt met het sleutelbeen clavicula. De scapulaire aanhechting gebeurt aan de onderzijde van dit bot aan een ruwe rand, de linea trapezoidea. Dit ligament onderhoudt nauwe relaties met het ligamentum conoides dat eveneens de scapula met de clavicula verbindt. Het ligamentum trapezoides en het ligamentum conoideum worden samen ligamentum coracoclaviculare genoemd. Dit ligament wordt tot het acromioclaviculaire gewricht gerekend dat onderdeel is van het schoudercomplex. 


</doc>
<doc id="1527252" url="https://nl.wikipedia.org/wiki?curid=1527252" title="Ligamentum conoides">
Ligamentum conoides

Het ligamentum conoides of de kegelvormige band is een ligament dat het schouderblad (scapula) verbindt met het sleutelbeen clavicula. De claviculaire aanhechting gebeurt aan de onderzijde van dit bot omheen een knobbel, het tuberculum conoideum. Dit ligament onderhoudt nauwe relaties met het ligamentum trapezoides dat eveneens de scapula met de clavicula verbindt. Het ligamentum conoides en het ligamentum trapezoideum worden samen het ligamentum coracoclaviculare genoemd. Dit ligament wordt tot het acromioclaviculaire gewricht gerekend dat onderdeel is van het schoudercomplex. 
Het ligament is een belangrijke speler in de spilrotatie van de clavicula die noodzakelijk is voor de volledige scapulaire beweging (opwaartse rotatie) tijdens armelevatie. 


</doc>
<doc id="1527262" url="https://nl.wikipedia.org/wiki?curid=1527262" title="Linea trapezoidea">
Linea trapezoidea

Vanuit het tuberculum conoideum van het sleutelbeen (clavicula) verloopt een oblieke richel, de linea trapezoidea. Deze richel verloopt aan de onderzijde van de clavicula en verloopt naar voren en lateraal. Deze structuur verzorgt de scapulaire aanhechting van het ligamentum trapezoides. Dit ligament verbindt de scapula met de clavicula.



</doc>
<doc id="1527423" url="https://nl.wikipedia.org/wiki?curid=1527423" title="Trachitol">
Trachitol

Trachitol is een zuigtablet dat als zelfzorgmedicijn gebruikt wordt bij beginnende keelpijn. Als werkzame stoffen bevat trachitol per tablet:
Als hulpstoffen worden magnesiumstearaat, paraffine (vulstoffen), pepermuntolie (smaakstof) en sorbitol (zoetstof) gebruikt.


</doc>
<doc id="1527428" url="https://nl.wikipedia.org/wiki?curid=1527428" title="Heilige Geesthofje (Naaldwijk)">
Heilige Geesthofje (Naaldwijk)

Het Heilige Geesthofje is een hofje in Naaldwijk. De heer van Naaldwijk, Hendrik IV van Naaldwijk, liet in 1496 in zijn testament opnemen dat een som geld bestemd was voor de inrichting van een huis voor vijf arme oude mannen. Het moest gebouwd worden: "op 't erff van de cuer te Naaldwijk langes de kercklaan". Door het kerkelijk armbestuur werd het houten huis later vervangen door vijf kleine huisjes. Frederik Hendrik van Oranje liet, als heer van Naaldwijk, vijftien huisjes bouwen in de vorm van een hofje. Daarvan waren er vijf voor mannen en tien voor vrouwen.

Niet iedereen mocht er wonen. Men moest afkomstig zijn uit "'s-Prinsen-heerlijkheden", oftewel heerlijkheden van de prins en men moest behoren tot de Hervormde gemeente. Vanaf 1795 werden er ook mensen van andere gezindten toegelaten.

In 1955 nam de gemeente Naaldwijk het beheer over het hofje over. In 1961 is vervolgens de laatste restauratie gedaan, waarbij woningen zijn samengevoegd. Het oude aantal van vijftien woningen ging naar elf.

Aan de korte kant tegenover de Oude Kerk staat de kapel. Het is mogelijk dat hier al eerder een kapel heeft gestaan, maar men neemt aan dat de huidige is gebouwd in opdracht van Frederik Hendrik, omdat zijn wapen boven de ingang hangt. De 17e-eeuwse gevel van de kapel sluit goed aan bij de tuitgevels van de huisjes.

In de 18e eeuw werd de kapel niet meer gebruikt voor kerkdiensten, maar ging dienstdoen als werkhuis. In de Franse tijd werd het nog gebruikt als onderkomen voor het krijgsvolk. Aan het begin van de 19e eeuw stond de kapel op de nominatie voor afbraak echter werd de kapel gekocht door de Joodse gemeenschap en ging het tussen 1807 en 1920 verder als synagoge. In 1929 kocht de gemeente Naaldwijk het gebouw en kreeg na een grote restauratie in 1935 een nieuwe functie als museum. Vanaf 1991 fungeert de kapel als trouwzaal van de gemeente.


</doc>
<doc id="1527566" url="https://nl.wikipedia.org/wiki?curid=1527566" title="Lenze Meinsma">
Lenze Meinsma

Lenze Meinsma (Makkum, 8 november 1923 – Bolsward, 19 december 2008) was een Nederlands arts.

Meinsma begon kort na de Tweede Wereldoorlog aan zijn geneeskundestudie aan de universiteit in Groningen. Hij promoveerde op een proefschrift over de gezondheidsrisico's van roken. Tussen 1953 en 1978 stond hij als directeur aan het roer bij de KWF Kankerbestrijding. Lenze Meinsma was ook prominent lid van de Vereniging tegen de Kwakzalverij, van 1979 tot 1981 als voorzitter.

Meinsma gaf op onverbloemde wijze voorlichting over de gevaren van roken. Hij was de initiator van de eerste stoppen met roken-acties.
Met een geringe subsidie van de overheid werkte hij vanaf 1963 vasthoudend aan een tabaksontmoedigingsbeleid. Van zijn collega's kreeg hij gedurende lange tijd weinig steun. Zijn oproep in 1965 aan de medische professie om de strijd tegen het roken aan te gaan werd vooralsnog genegeerd. In 1969 publiceerde hij ’'Roken en Risico's'’, dat ook wel 'het rode boekje van Meinsma' werd genoemd. Hij verscheen als 'anti-rookdokter' met zijn waarschuwingen regelmatig in de pers en op radio en televisie. Later heeft hij het zelf wel eens een ""onemanshow"" genoemd, niet zo vreemd, zo verklaarde hij, want ""de hele medische wereld rookte"".

Pas in 1971 kwam de grote doorbraak. Meinsma kreeg steun van vier verenigingen van medisch specialisten. Zij ondernamen actie en stuurden de toenmalig staatssecretaris Roelof Kruisinga van Volksgezondheid een rapport met feiten en cijfers over de sterfte door aan roken gerelateerde ziekten. De arts Kruisinga kon dat initiatief gezien alle publiciteit niet negeren. Hij besloot tot vorming van een speciale commissie van de Gezondheidsraad die hem advies moest uitbrengen over te nemen gezondheidbevorderende maatregelen. De commissie presenteerde de staatssecretaris een rapport met een lijst van mogelijk te nemen rokenbeperkende overheidsmaatregelen. Er was echter onvoldoende politiek en maatschappelijk draagvlak voor en de aanbevelingen verdwenen vooralsnog in een bureaulade. Vanaf 1982 kregen de in Nederland verkochte pakjes tabak pas voor het eerst een door de overheid verplichte waarschuwing opgedrukt. Sinds 1990 is het bij wet verboden te roken in openbare gebouwen; vanaf 1 juli 2008 geldt het verbod ook voor horecagelegenheden en sportkantines.

Voor zijn verdiensten op het gebied van de kankerbestrijding in het algemeen en het tegengaan van het roken in het bijzonder ontving Meinsma in 1979 de Prof. dr. P. Muntendamprijs. 


</doc>
<doc id="1527682" url="https://nl.wikipedia.org/wiki?curid=1527682" title="Schouderluxatie">
Schouderluxatie

Een schouderluxatie is een luxatie of ontwrichting van één van de drie gewrichten die het schoudercomplex uitmaken. Deze luxatie kan optreden in de articulus glenohumeralis, de articulus acromioclavicularis en in de articulus sternoclavicularis. De frequentste schouderluxatie gebeurt ter hoogte van de articulus glenohumeralis die de verbinding vormt tussen het opperarmbeen (humerus) met het schouderblad.

Bij deze luxatie ligt de kop van de humerus (caput humeri) niet meer in de daarvoor voorziene kom. Deze gewrichtskom bestaat uit de cavitas glenoides van het schouderblad. Er bestaan twee vormen van deze luxatie; één waarbij de humeruskop naar voren verplaatst is, en één (zeldzamere vorm) waarbij de humeruskop naar achteren verplaatst is.

Deze ontwrichting maakt 95% van de schouderluxaties uit en is dus de meest frequente vorm. Bovendien is het deze vorm die mensen doorgaans associëren met een schouderontwrichting. De kop van de humerus is hierbij naar voren verplaatst. De frequentste vorm waarbij de humeruskop zich voor het glenoïd en inferieur aan de processus coracoides bevindt wordt subcoracoïdaal genoemd. Bij ernstige gevallen kan de humeruskop meer naar mediaal verplaatst zijn. Hij bevindt zich dan onder het sleutelbeen, men spreekt dan van een subclaviculaire luxatie. In zeer zeldzame gevallen kan een intrathoracale of retroperitoneale luxatie optreden. De oorzaak is meestal te vinden in een val op de elleboog of een uitgestoken hand. Bij deze luxatie wordt de onderarm ondersteund door de andere hand en wordt de arm enigszins in abductiehouding gehouden. Verder heeft de patiënt veel pijn.

Bij de klinische inspectie valt een gewijzigde schoudercontour op: de schouder is aan de laterale zijde enigszins afgeplat en aan de voorzijde is een zwelling aanwezig. De patiënt presenteert zich met pijn en durft de arm niet bewegen. Ook passieve beweging, waarbij de arts een beweging in het gewricht induceert, is zeer pijnlijk en quasi onmogelijk door de reflectoire spierspanning die dit veroorzaakt.

Om zekerheid te verwerven is röntgenonderzoek geïndiceerd. Daarnaast kan men met röntgendiagnostiek eventuele verdere beschadigingen waarnemen van het glenoïd of een fractuur van het tuberculum majus. De projecties die bij schoudertrauma doorgaans genomen worden zijn een anteroposterieure, een scapulolaterale en een transaxillaire opname. Minimaal dienen er twee loodrecht op elkaar staande projecties genomen te worden. De anteroposterieure projectie toont de meeste afwijkingen aan. Met de andere projectie kunnen afwijkingen aangetoond worden die met de anteroposterieure projectie gemist worden.

Het is verder belangrijk de continuïteit van vaat- en zenuwstructuren te controleren. In sommige gevallen treedt ten gevolge van de luxatie een beschadiging op van de plexus brachialis en/of de nervus axillaris. Een beschadiging van de nervus axillaris kenmerkt zich door een gevoelloos gebied aan de laterale zijde van de schouder ter hoogte van de tuberositas deltoidica (ongeveer waar het bovenste derde deel van de bovenarm overgaat in het middelste derde deel).

Na de diagnosestelling is het belangrijk het gewricht te reponeren. Dit om verdere oprekking te voorkomen of te verhinderen dat zenuw- en vaatstructuren beschadigd raken. Tijdens deze procedure is het belangrijk voorzichtig te werk te gaan, teneinde geen schade te veroorzaken aan deze structuren. Om de repositie te doen slagen is het belangrijk dat de spieren ontspannen zijn, zodat het gewricht weer in de kom verplaatst kan worden. Men kan deze procedure vergemakkelijken door toediening van spierrelaxantia en pijnstilling. In de gevallen waarbij deze procedure faalt kan men druk uitoefenen op de humeruskop zelf. Er zijn vier frequent gebruikte repositietechnieken:

Na de repositie wordt weer een röntgenopname gemaakt om beschadigde structuren op te sporen. Daarnaast dient men de neurologische functie te evalueren om eventuele beschadigingen van de nervus axillaris en de plexus brachialis op te sporen. Daarnaast wordt de polsslag, huidtemperatuur en capillary refill gecontroleerd aan hand en arm om vaatbeschadigingen uit te sluiten. Het belang van een röntgenopname na repositie situeert zich in het feit dat sommige complicaties makkelijker waargenomen kunnen worden na repositie (zoals bv. een impressiefractuur volgens Hill-Sachs).

Na succesvolle repositie vermindert de pijn meteen en kan de patiënt de schouder en arm weer bewegen. De arm wordt nadien gedurende 3 à 6 weken geïmmobiliseerd. De immobilisatie laat het gewricht tot rust komen zodat de beschadigde structuren zich kunnen herstellen.


Bij deze zeldzame schouderluxatie is de humeruskop naar achteren verplaatst. Vaak treedt deze luxatie op ten gevolge van een val op een gestrekte arm. Krachtige spiertrekkingen (convulsies) kunnen de kop van de humerus uit de gewrichtskom naar achteren trekken. De spieren die hiervoor verantwoordelijk zijn, zijn de musculus latissimus dorsi, de musculus pectoralis major en de musculus subscapularis. Deze spieren verzorgen endorotatie in het schoudergewricht. Een oorzaak van deze spiertrekkingen kan een epileptisch insult zijn, een diabetisch coma of elektrocutie. Een direct inwerkende kracht aan de voorzijde van de schouder veroorzaakt slechts zelden een luxatie naar achteren.

De diagnostiek van de luxatie naar achteren is moeilijker dan die bij de luxatie naar voren. Dit komt tot uiting in het hoog percentage gemiste diagnoses (tot 79%). Bovendien kan deze vorm van luxatie reeds langere tijd bestaan (zelfs maanden tot jaren). Door de verplaatste humeruskop is de voorzijde van de schouder enigszins afgevlakt en de achterzijde wat boller. De patiënt kan slechts zeer beperkt de arm in abductie brengen.

De röntgenopname beperkt zich tot bevestiging van de diagnose. Bovendien is het moeilijk een axillaire opname te maken door de bemoeilijkte abductiebeweging. Er wordt dan meestal gekozen voor een craniocaudale opname onder een hoek van 45°.

De repositie heeft meer kans op slagen wanneer deze gebeurt in aansluiting met het trauma. Wanneer een luxatie langer bestaat (enkele weken) is het moeilijker de humeruskop op zijn plaats te krijgen. Deze toestand noopt tot chirurgisch ingrijpen. Wanneer de luxatie reeds zeer lang bestaat zijn er structurele veranderingen opgetreden aan het gewrichtskapsel, het kraakbeen en de gewrichtskop. Het reponeren van het gewricht leidt dan niet steeds tot een functionele verbetering. Wanneer er geen pijn is en slechts beperkt functieverlies ten gevolge van een langer bestaande schouderluxatie naar achter, besluit men vaak de luxatie te laten bestaan.

Bij de schouderluxatie naar achteren treden er in ongeveer de helft van de gevallen botletsels op van het glenoïd of de kleine tuberkel van de humerus.

Bij een luxatie van de articulus acromioclavicularis is er een dislocatie opgetreden tussen het sleutelbeen (clavicula) en het acromion van het schouderblad (=scapula). In de normale situatie bevindt zich tussen beide botstukken een ligament (het ligamentum acromioclaviculare). Verder wordt dit gewricht gestabiliseerd door het ligamentum coracoclaviculare dat bestaat uit het ligamentum conoides en het ligamentum trapezoides. Bij een luxatie van de articulus acromioclavicularis is het ligamentum acromioclaviculare steeds aangedaan, het ligamentum coracoclaviculare kan eveneens aangedaan zijn. De mate waarin deze structuren aangedaan zijn vormt de basis voor de "indeling van Rockwood".

De bewegingen in de articulus acromioclavicularis zijn normaal gezien beperkt. Grote functionele veranderingen in de bewegingsuitslagen zijn dus niet te verwachten. Na het trauma is er sprake van pijn in de articulus acromioclavicularis. Bij sommige types is een afwijkende stand waarneembaar van het sleutelbeen (clavicula). Het distale uiteinde van het sleutelbeen kan naar boven (Rockwood type III, IV en V) of naar beneden verplaatst zijn (Rockwood type VI). Wanneer het distale uiteinde naar boven verplaatst is kan men dit naar beneden drukken, dit is het zogeheten pianotoetsfenomeen.

Bij Rockwood type I en II wordt rust en relatieve immobilisatie van het gewricht voorgeschreven. De relatieve immobilisatie kan plaatsvinden door middel van een mitella.

Bij Rockwood type III wordt in sommige gevallen een chirurgische correctie uitgevoerd. De resultaten hiervan zijn niet merkelijk beter dan niet-chirurgische interventie zoals bij type I en II.

Bij de ernstigere dislocaties (Rockwoord type IV, V en VI) is chirugisch ingrijpen noodzakelijk.

Chronische problemen (luxaties en subluxaties) kunnen structurele veranderingen veroorzaken (artrose), die tot pijnklachten kunnen leiden.


</doc>
<doc id="1528060" url="https://nl.wikipedia.org/wiki?curid=1528060" title="Ligamentum transversum scapulae">
Ligamentum transversum scapulae

Het ligamentum transversum scapulae is een ligament dat over het incisura scapulae gespannen is. De incisura scapulae is een instulping in de bovenrand van het schouderblad. Deze instulping, samen met het ligamentum transversum scapulae vormt een opening, het foramen suprascapulare. De nervus suprascapularis verloopt onder dit ligament doorheen het foramen suprascapulare. De arteria suprascapularis en vena suprascapularis verlopen net boven het ligamentum transversum scapulae.

De nervus suprascapularis kan bekneld raken in het foramen suprascapulare. Dit levert een branderige pijn op aan de achterzijde en voorzijde van het schouderblad. Verder is er uitstraling van de pijn in de bovenarm. 


</doc>
<doc id="1528939" url="https://nl.wikipedia.org/wiki?curid=1528939" title="Nederlands Tijdschrift voor Geneeskunde">
Nederlands Tijdschrift voor Geneeskunde

Het Nederlands Tijdschrift voor Geneeskunde (NTvG) is een Nederlandstalig weekblad voor en door artsen en medisch wetenschappers.

Het is opgericht in 1857 door onder meer J.W.R. Tilanus en behoort daarmee tot de oudste tijdschriften van Nederland. Het is in al die jaren qua opmaak nauwelijks gewijzigd. In het "NTvG" wordt onder meer belangrijk wetenschappelijk onderzoek gepubliceerd. Ook publiceert het "NTvG" nieuws uit binnen- en buitenland over medisch onderzoek.

Het "NTvG" verschijnt sinds enkele jaren ook als webversie voor artsen, artsen in opleiding, studenten geneeskunde en medische wetenschappers in Nederland. Het tijdschrift zelf is in januari 2009 voor het eerst in jaren gemoderniseerd.



</doc>
<doc id="1529119" url="https://nl.wikipedia.org/wiki?curid=1529119" title="Hill-sachslaesie">
Hill-sachslaesie

Een hill-sachslaesie (ook wel impressiefractuur van Hill-Sachs genoemd) is een corticale depressie (deuk) in de kop van het opperarmbeen (humerus). Dit letsel ontstaat door het krachtig stoten van de humeruskop tegen de voorste rand onderaan de cavitas glenoides (ook wel de kom van het schoudergewricht genoemd). Een Hill-Sachs-laesie kan optreden bij schouderontwrichtingen waarbij de humeruskop naar voren verplaatst is (schouderluxatie naar voren).

Dit letsel is vernoemd naar de radiologen Harold Arthur Hill (1901-1973) en Maurice David Sachs (1909-1987) uit San Francisco. In 1940 publiceerden beiden een rapport van 119 gevallen van schouderluxatie waarin ze aantoonden dat er letsel optrad ten gevolge van de compressie van de humeruskop. Voor dit rapport was dit letsel reeds bekend maar het mechanisme dat hierachter schuilging was nog niet ontrafeld.

De laesie komt slechts voor bij schouderluxaties naar voren. Wanneer de humeruskop uit de gewrichtskom (cavitas glenoides) gedreven wordt, komt de relatief zachte kop tegen de voorste rand van de kom. Dit resulteert in een vervlakking van de humeruskop, meer bepaald aan de posterolaterale (achter-zijkant) kant. Meestal wordt een schouderluxatie veroorzaakt door een ongeval. Als de schouder vaak uit de kom gaat, kan de oorzaak echter veelzijdig zijn omdat het schoudergewricht dan instabiel geworden is. Sporten, vallen, gooien, reiken en trekken aan de arm kunnen oorzaken zijn van een schouderluxatie.


</doc>
<doc id="1529231" url="https://nl.wikipedia.org/wiki?curid=1529231" title="MARS">
MARS

MARS-leverdialyse is een geneeskundige behandeling welke kortdurend wordt toegepast bij patiënten met een ernstig verhoogd bilirubinegehalte ten gevolge van leverinsufficiëntie. MARS is een afkorting voor 'molecular absorbents recirculation system'.

Voor deze behandeling wordt een speciale 'MARS-module' gebruikt gekoppeld aan een hemodialysemachine. Toegepast wordt het principe van dialyse: het bloed wordt langs een albumineoplossing geleid waaraan bilirubine, galzuren en andere aan albumine gebonden stoffen kunnen hechten. Een dialyseverpleegkundige voert de behandeling uit op een dialyse-afdeling of intensive care



</doc>
<doc id="1529279" url="https://nl.wikipedia.org/wiki?curid=1529279" title="Hemofiltratie">
Hemofiltratie

Hemofiltratie is een nierfunctievervangende therapie waarbij het bloed in grote hoeveelheid wordt gefilterd. Het ultrafiltraat wordt hierbij geheel of gedeeltelijk vervangen door een substitutievloeistof (dilutievloeistof).

Bij hemofiltratie wordt het principe van convectie toegepast. Het bloed wordt geleid langs een membraan waarover een sterk negatieve druk staat (geforceerde filtratie). Stoffen met een molecuulgewicht van 20.000 dalton of minder worden met de stroom van het plasmawater heen, uit het bloed verwijderd. Het op deze manier aangedikte bloed wordt weer verdund met steriele dilutievloeistof. Soms wordt bewust vocht aan de patiënt onttrokken (dehydratie): de hoeveelheid toegevoegde dilutievloeistof is dan kleiner dan de hoeveelheid onttrokken bloedplasma.

Voor deze behandeling wordt een hemodialysemachine gebruikt. Toepassing vindt plaats op een dialyseafdeling van een ziekenhuis.



</doc>
<doc id="1529293" url="https://nl.wikipedia.org/wiki?curid=1529293" title="Presbyacusis">
Presbyacusis

Ouderdomsslechthorendheid of presbyacusis is het perceptief gehoorverlies dat optreedt als gevolg van toenemende leeftijd aan beide oren tegelijk, dat niet door andere oorzaken kan worden verklaard dan door fysiologische veroudering van het hoorzintuig.

Het gehoorverlies wordt gedurende het leven veroorzaakt door kleinere en/of grotere gehoorbeschadigingen door bijvoorbeeld middenoorontsteking, lawaaitrauma of toxische beschadiging.
Vanaf ongeveer 30-jarige leeftijd is er al geringe achteruitgang in het hogetonengebied merkbaar. Deze neemt geleidelijk toe en bereikt tussen het zestigste en zeventigste levensjaar een zodanige mate dat van een zekere handicap in het dagelijkse leven gesproken kan worden. Mannen zijn in ernstiger mate aangedaan dan vrouwen; dit kan mede het gevolg zijn van exogene factoren zoals het beroep of lawaaiblootstelling. Mogelijk heeft ook een verhoogd cholesterolgehalte een negatieve invloed op het gehoor.

Presbyacusis wordt vooral gekenmerkt door degeneratie van haarcellen, vooral in de basale windingen, en het verdwijnen van de daarbij behorende zenuwvezels. Daarnaast worden degeneratieve verschijnselen aangetroffen in de stria vascularis, de basilaire membraan, het middenoor (verminderde ketenmobiliteit) en het trommelvlies (fibrosering).

In eerste instantie klagen patiënten met presbyacusis over moeilijkheden bij het verstaan van andere mensen. Een tweegesprek is meestal wel mogelijk, maar zodra er in een groep wordt gesproken ontstaan problemen. De patiënt hoort nog wel, maar verstaat niet meer. Bovendien worden hoge tonen (bijvoorbeeld de telefoon) niet meer goed waargenomen. Oorsuizen komt in 1/3 van de gevallen voor, onduidelijk is of het puur een oorzaak is van presbyacusis of dat hypertensie en arteriosclerose hier ook een rol bij spelen.

Belangrijkste afwijking is het verlies van hoge-tonenperceptie en de verminderde spraakdiscriminatie. Bij KNO-onderzoek wordt vaak een lichte fibrosering van het trommelvlies gezien, met kalkafzetting in de anulus fibrosus.
Bij toonaudiometrie wordt een tweezijdig perceptief met geleidelijk aflopende curve gemeten. Het spraakaudiogram laat een verschuiving van de curve zien die overeenkomt met het gemiddelde verlies in de middenfrequenties in het toonaudiogram. Meestal is de maximale discriminatie afgenomen en is het verloop van de curve minder steil.

Behandeling bestaat uit goede adviezen ten aanzien van de slechthorendheid aan de patiënt en zijn omgeving.
Daarnaast kan door middel van monaurale (één oor) of binaurale (beide oren) aanpassing van een hoortoestel een optimaal gehoor worden bewerkstelligd

Keel-Neus-Oorheelkunde Prof dr. E.H. Huizing etal ISBN 978903134739-1


</doc>
<doc id="1529339" url="https://nl.wikipedia.org/wiki?curid=1529339" title="Rhodamine B">
Rhodamine B

Rhodamine B is een rode tot violette, synthetische, fluorescerende kleurstof. Het behoort tot de rhodamines, dit is een groep van fluorescerende kleurstoffen. De molecuulstructuur van deze stoffen bevat een xantheen-kern en amine- en iminegroepen. Sulforhodamine B, Rhodamine WT, Rhodamine 6G en Rhodamine 123 behoren tot dezelfde groep.

Rhodamines vinden vooral toepassing in kleurstoflasers en als markeerstof of traceerstof in de hydrologie, om stromings- en transportprocessen in oppervlakte- en grondwater te kunnen volgen, of in celbiologische experimenten, bijvoorbeeld fluorescentiemicroscopie. Ze zijn goed oplosbaar in water en oplosbaar in alcohol.

Rhodamine B kan ook in lightsticks worden gebruikt om rood licht uit te zenden. In de praktijk komt dit echter niet veel voor omdat Rhodamine B langzaam ontleedt in aanwezigheid van het in lightsticks gebruikte fenyloxalaat (en de daaraan verwante stoffen), waardoor de houdbaarheid van de stof aanzienlijk verkleind wordt.

Rhodamine B is een schadelijke stof en bij dierproeven is gebleken dat ze mogelijk kankerverwekkend is. Voor mensen zijn er geen gegevens beschikbaar. Het IARC heeft de stof daarom ingedeeld in categorie 3 (stoffen waarvan de carcinogeniciteit voor de mens niet te classificeren is). Bij dierproeven zijn ook mutagene effecten en effecten op de voortplanting vastgesteld.



</doc>
<doc id="1529365" url="https://nl.wikipedia.org/wiki?curid=1529365" title="Pseudocyste">
Pseudocyste

Een pseudocyste is een onnatuurlijke holte in een biologisch lichaam die ontstaat door verweking van weefsel. In tegenstelling tot een cyste heeft een pseudocyste echter geen epitheliale inkapseling.


</doc>
<doc id="1529574" url="https://nl.wikipedia.org/wiki?curid=1529574" title="Postciliodesmatophora">
Postciliodesmatophora

Postciliodesmatophora is één van de twee onderstammen van de stam Ciliophora. De trilhaardiertjes in de onderstam Postciliodesmatophora onderverdeeld in twee klassen namelijk: Karyorelictea en Heterotrichea. In totaal vallen meer dan 7000 soorten trilhaardiertjes onder deze onderstam. De meeste van deze soorten leven leven buiten andere dieren.


</doc>
<doc id="1530293" url="https://nl.wikipedia.org/wiki?curid=1530293" title="Pentobarbital">
Pentobarbital

Pentobarbital is een barbituraat dat vroeger als slaapmiddel werd gebruikt. Vanwege het gebruik voor zelfdoding is het in de jaren tachtig van de vorige eeuw in Nederland uit de handel genomen . Voor epilepsie is een ander barbituraat in gebruik: phenobarbital. Voor hulp bij zelfdoding en voor euthanasie wordt nu het barbituraat thiopental gebruikt . Uitsluitend in de diergeneeskunde wordt pentobarbital gebruikt als euthanaticum voor dieren.

Pentobarbital valt onder internationale verdragen voor verslavende middelen, die ook door Nederland zijn ondertekend. Daarom mag pentobarbital niet vervoerd worden, niet getest worden in een laboratorium en men mag het niet in bezit hebben, tenzij door de Overheid ontheffing is verleend. Pentobarbital wordt desondanks geïmporteerd uit landen als Mexico en China en gebruikt voor zelfeuthanasie .

Het middel werd tussen 2011 en 2014 in de Verenigde Staten ook gebruikt bij het uitvoeren van executies, nadat het analoog werkende thiopental door een exportverbod vanuit Europa werd getroffen. Dit gebruik moest worden gestaakt omdat de producent niet langer wilde dat het middel werd gebruikt voor dit doel. 


</doc>
<doc id="1531351" url="https://nl.wikipedia.org/wiki?curid=1531351" title="Slimmen">
Slimmen

Slimmen, ook wel bekend onder de Engelse term slimming, is het anaal of vaginaal inbrengen van een met alcoholische drank, meestal wodka , doordrenkte tampon. De bedoeling hiervan is om snel de alcohol in de bloedsomloop op te nemen.

Het idee om alcohol rectaal of vaginaal te gebruiken is niet nieuw. Het is sporadisch gesignaleerd bij alcoholisten, die hiervoor een klysma gebruikten. Vaak deed men dit omdat men met een kleinere hoeveelheid alcohol sneller dronken kon worden, of omdat men meende dat de alcohol niet in de adem terechtkwam en men dus niet door de mand zou vallen bij verkeersalcoholcontroles. Bovendien werd de alcohol sneller in de bloedsomloop opgenomen. Uiteindelijk is dit overgewaaid naar de jongerenscene.

Het vaginaal of anaal inbrengen van een wodkatampon wordt 'slimmen' genoemd. Het heeft in de ogen van de jongeren heel wat voordelen. Eén tampon kan tot drie glazen wodka opnemen. Doordat de alcohol direct in het bloed wordt opgenomen, zou je er niet dik van worden. Slimmen zou ook voorkomen dat je adem naar alcohol ruikt, zodat de pakkans kleiner is. Daarnaast overbelast het je maag niet, je moet dus niet braken van 'slimmen'. Dit fenomeen beperkt zich echter niet alleen tot meisjes, jongens brengen de tampon anaal in. Op blogs en forums wordt veel gediscussieerd over de trend. Tieners geven zelfs online tips aan elkaar. 

Deze voordelen zijn echter grotendeels onwaar. Ook na slimmen zal de adem alcohol bevatten, omdat de alcohol via de longen uit het bloed diffundeert. Verder zal men bij grotere doses wel degelijk moeten overgeven, omdat dit mechanisme gebaseerd is op de hoeveelheid alcohol in het bloed. Bovendien kan men minder goed de dosis bewaken en makkelijk te veel achter elkaar gebruiken. Waar bij oraal gebruik het lichaam zichzelf door over te geven nog enigszins kan beschermen tegen een overdosis, geldt dit niet voor rectaal gebruik omdat overgeven niet helpt omdat de drank niet via de maag het lichaam binnenkomt. Ook kan de alcohol de vaginale en rectale slijmvliezen irriteren en de microflora verstoren.


</doc>
<doc id="1531389" url="https://nl.wikipedia.org/wiki?curid=1531389" title="Genot">
Genot

Genot is een gemoedstoestand of emotie die een sterke positief voelende ervaring vormt, en kan bijvoorbeeld bestaan uit blijdschap, vermaak, plezier, extase of euforie. Met genot wordt ook de stimulatie bedoeld die men ondergaat bij bepaalde lichamelijke, sensuele, emotionele, fysieke of geestelijke ervaring. Het is echter moeilijk te definiëren, omdat de trigger van genot kan verschillen van persoon tot persoon.

Mensen ervaren genot als gevolg van dingen als iets smakelijks consumeren, seks of masturbatie, het luisteren naar leuke muziek, vormen van drugsgebruik (zie ook verslavingen), trots of voldoening, erkenning, en in sommige gevallen zelfs contradictief het ontvangen en toedienen van pijn. 

Genot kan in sommige contexten ook gedefinieerd worden als de vermindering of afwezigheid van pijn. Epicurus en zijn volgelingen definiëerden het grootste genot als de afwezigheid van pijn. Voor Cicero - middels zijn personage Torquatus - was genot het grootste goed, en pijn het grootste kwaad. Arthur Schopenhauer vond plezier een "negatieve sensatie", omdat het de gebruikelijke existentiële conditie van lijden tenietdoet.

Utilitarisme en hedonisme zijn filosofieën die het maximaliseren van respectievelijk het geluk en het genot, en het minimaliseren van lijden, beogen.

Het genotscentrum is een verzameling hersenstructuren die verantwoordelijk is voor het vermogen tot het ervaren van genot in de mens. Het elektrisch stimuleren van de nucleus accumbens kan volgens bepaalde theorieën een gevoel van genot veroorzaken. Anderen denken dat het genotscentrum zetelt in het septum pellucidium. Bepaalde chemicaliën kunnen de genotscentra stimuleren, waaronder dopamine en diverse endorfines.


</doc>
<doc id="1531875" url="https://nl.wikipedia.org/wiki?curid=1531875" title="Gillette Mach3">
Gillette Mach3

De Gillette Mach3 is de naam van een reeks scheermesjes geproduceerd door de firma Gillette, onderdeel van Procter & Gamble. De lijn werd in 1998 geïntroduceerd nadat het bedrijf er 750 miljoen dollar in research & development in had gestoken. De scheerkop bevat drie mesjes, hetgeen volgens de marketing van Gillette tot gevolg heeft dat men minder druk op de huid hoeft te zetten, en men zich met minder halen glad kan scheren, hetgeen de kans op huidirritatie zou verminderen. 

Vanwege het derde scheerblad kost de Mach3 aanzienlijk meer dan vergelijkbare mesjes. Het zakelijk model van Gillette is dat het heft voor een lage prijs wordt verkocht, de winst komt van de mesjes.

Andere scheermessen in de Mach3 lijn zijn de "Mach3Turbo" en de "M3Power", de laatste met een vibrerend elektromotortje aan boord. De mesjes zijn uitwisselbaar tussen de verschillende modellen. Voor vrouwen is er de "Venus"-serie, eveneens gebaseerd op de Mach3. De heften van de Venus modellen hebben een verschillende gripvorm en lengte vanwege de verschillende noden van vrouwen voor wat betreft scheerhoek en bereikbaarheid.


</doc>
<doc id="1532240" url="https://nl.wikipedia.org/wiki?curid=1532240" title="Tannerstadia">
Tannerstadia

De Tannerstadia (ook de Tannerschaal genoemd) zijn precies beschreven fases in de de lichamelijke ontwikkeling van kinderen, adolescenten en volwassenen. De onderverdeling in stadia is gebaseerd op zichtbare externe primaire en secundaire geslachtskenmerken zoals de grootte van de borsten, genitalia en het ontwikkelen van pubisbeharing.

De Tannerstadia werden ontwikkeld door de Britse kinderarts James Mourilyan Tanner.

Deze ontwikkeling treedt zowel bij vrouwen als mannen op.

Deze ontwikkeling treedt enkel bij vrouwen op.

Deze ontwikkeling treedt enkel bij mannen op. De ontwikkeling van de testes wordt gemeten met een orchidometer. 



</doc>
<doc id="1532360" url="https://nl.wikipedia.org/wiki?curid=1532360" title="Arbutine">
Arbutine

Arbutine is een verbinding die in de natuur in een aantal planten voorkomt. Het komt onder meer voor in de bladeren van de berendruifplant en bosbessenplant. De bladeren van de berendruif bestaan voor ongeveer 8% uit arbutine.

Arbutine is een polyfenol. Het is een glycoside en een acetaal van hydrochinon en β-D-glucose.



</doc>
<doc id="1532506" url="https://nl.wikipedia.org/wiki?curid=1532506" title="Amikacine">
Amikacine

Amikacine is een antibioticum dat behoort tot de groep aminoglycosiden. Het wordt vooral gebruikt bij de behandeling van multiresistente gramnegatieve ziekenhuisbacteriën zoals Pseudomonas aeruginosa, Acinetobacter en de Enterobacteriën.


</doc>
<doc id="1532755" url="https://nl.wikipedia.org/wiki?curid=1532755" title="Ab van Kammen">
Ab van Kammen

Ab van Kammen (1932) is een Nederlandse botanicus en viroloog die is gespecialiseerd in de moleculaire biologie. 

Hij studeerde scheikunde aan de Universiteit van Amsterdam. Hij studeerde in Amsterdam af als organisch chemicus. Hij deed plantenfysiologie als bijvak. Ook volgde hij colleges over virussen en over DNA als drager van erfelijke eigenschappen. 

In 1958 ging hij naar de Landbouwhogeschool Wageningen voor een promotieonderzoek over het tabaksmozaïekvirus bij het Laboratorium voor Virologie. Tussen 1958 en 1972 was hij wetenschappelijk medewerker bij het Laboratorium voor Virologie. In 1963 promoveerde hij met lof in Amsterdam. 

In 1972 werd Van Kammen de eerste hoogleraar moleculaire biologie in Wageningen. 
Van 1976 tot 1980 was hij lid van de commissie belast met het toezicht op het recombinant DNA-onderzoek en genetische manipulatie in Nederland. De laatste drie jaar van zijn lidmaatschap was hij hiervan de voorzitter. In 1992 was hij medeoprichter van de onderzoekschool Experimentele Plantenwetenschappen (EPS), waarvan hij voorzitter van het bestuur was tussen 1996 en 2002. In 1996 ging hij met emeritaat, waarna hij als hoogleraar moleculaire biologie werd opgevolgd door Ton Bisseling, die bij hem was gepromoveerd.

In 1998 was Van Kammen voorzitter van de, door de VSNU ingestelde, internationale commissie voor de visitatie van het biologisch onderzoek aan de universiteiten in Nederland. Tussen 1999 en 2002 was hij voorzitter van de programmacommissie Genomics van de Nederlandse Organisatie voor Wetenschappelijk Onderzoek (NWO). 

Van Kammen is lid van de European Molecular Biology Organization (EMBO) en is sinds 1991 lid van de afdeling Natuurkunde van de Koninklijke Nederlandse Akademie van Wetenschappen (KNAW), sectie Biologie. 

In 1975 won Van Kammen de M.W. Beijerinck Virologie Medaille. In 1999 ontving hij een eredoctoraat van de Università degli Studi di Padova. 

Van Kammen is (mede)auteur van publicaties op gebieden als moleculaire biologie van planten en plantenvirussen, symbiose tussen planten uit de vlinderbloemenfamilie ("Leguminosae") en "Rhizobium", de genoomstructuur van planten, celdifferentiatie binnen planten en somatische embryogenese in planten. Volgens ISIHighlyCited.com behoort hij tot de meest geciteerde wetenschappers op het gebied van de plant- en dierkunde. 



</doc>
<doc id="1532833" url="https://nl.wikipedia.org/wiki?curid=1532833" title="Per-Ingvar Brånemark">
Per-Ingvar Brånemark

Per-Ingvar Brånemark (3 mei 1929 – Gotenburg 20 december 2014) was een Zweeds orthopedisch chirurg en professor emeritus in de anatomie. Hij wordt beschouwd als de grondlegger van de moderne implantologie.

Brånemark ontdekte in 1952 eerder toevallig aan de universiteit van Lund in Zweden het principe van verankering van schroeven in bot. Hij noemde het fenomeen osseointegratie.

In een van de onderzoeken werd de genezing van bot microscopisch onderzocht. Hiervoor werden titaniumschroeven in de pijpbeenderen van de konijnen geschroefd. Nadat het experiment enkele maanden klaar was, bleek dat de schroeven zeer moeilijk uit het bot gedraaid konden worden. Het bot bleek zeer dicht om het oppervlak van de schroef heen gegroeid te zijn. Hoewel dit in eerste instantie ergernis opwekte omdat het hergebruik werd bemoeilijkt, besefte Brånemark al snel de mogelijkheden en begon hij te experimenteren met schroefvormige implantaten gemaakt van titanium. Het onderzoek schoof verder op naar gebruik in menselijk bot en kreeg verdere toepassingen voor de vervanging van ontbrekende tanden en kiezen. 

In 1965 plaatste Brånemark in Göteborg de eerst titaniumschroeven bij een mens. In 1967 werd hierop de eerste volledige brug in de onderkaak geplaatst. Toen de patiënt Gösta Larsson in 2006 stierf hadden de implantaten meer dan 40 jaren gefunctioneerd. 

Brånemark ontving vele nationale en internationale prijzen. Hij kreeg verschillende keren de titel van doctor honoris causa. Aan de Katholieke Universiteit Leuven werd er een leerstoel naar hem vernoemd.

Tussen 2004 en 2008 werkte en woonde hij in Brazilië.

Per-Ingvar Brånemark overleed in 2014 in Gotenburg na een slepende ziekte.


</doc>
<doc id="1533590" url="https://nl.wikipedia.org/wiki?curid=1533590" title="Echte cobra's">
Echte cobra's

Echte cobra's ("Naja") zijn een geslacht van slangen uit de familie koraalslangachtigen (Elapidae).

Het geslacht van de echte cobra's is de meest wijd verspreide en bekendste groep van slangen. Buiten dit geslacht zijn er echter nog enkele andere die ook met cobra's worden aangeduid, maar niet tot de echte cobra's behoren. De schildcobra's (geslacht "Aspidelaps") en de koningscobra ("Ophiophagus hannah") bijvoorbeeld behoort niet tot deze groep. Cobra's leven in Afrika, Azië en het Midden-Oosten. Ze komen voor van woestijnen tot bossen, de verschillende soorten zijn bodembewonend maar kunnen ook klimmen en zwemmen.

Cobra's behoren tot de koraalslangachtigen en zijn zonder uitzondering giftig. Een beet van een cobra kan fataal zijn voor de mens. Alle soorten kennen een dreighouding waarbij het voorste deel van het lichaam wordt opgericht en rond de hals een schotelachtige verbreding wordt getoond.

Cobra's leven van knaagdieren en andere gewervelden, ook amfibieën en andere reptielen worden wel gegeten. Belangrijke vijanden zijn roofvogels en zoogdieren. Er zijn 29 verschillende soorten.

De Portugezen noemden een slang die zijn nek verbreedt "cobra de capello "("slang met capuchon"). Die naam werd in verkorte vorm ("cobra") in het Nederlands overgenomen. De wetenschappelijke naam "Naja" is afgeleid van Sanskriet "naga", dat 'slang' betekent.

Cobra's worden ook "brilcobra's" of "brilslangen" genoemd, naar de soms brilachtige tekening op de hals. Bij veel soorten lijkt deze tekening echter niet op een bril en bij andere soorten ontbreekt een tekening. Sommige soorten kunnen het gif naar een belager spugen, dergelijke soorten worden ook "spugende cobra's" genoemd. Zowel de tekening aan de nek als het vermogen tot spugen komt voor bij verschillende soorten.

Cobra's komen voor in delen van Afrika, Azië en het Midden-Oosten. In Afrika ontbreken de cobra's alleen in het uiterste noorden en delen van uiterst zuidelijk Afrika. Ook in de Sahara komen geen soorten voor. In Azië komen de soorten voor van oostelijk in China tot westelijk in Turkmenistan. In het Midden-Oosten komen de soorten in het grootste deel voor, van Iran tot Jemen.

Het verspreidingsgebied verschilt per soort en met name de grootte van het areaal kan sterk variëren. De Egyptische cobra of ureüsslang ("Naja haje") heeft het grootste verspreidingsgebied en komt voor in het grootste deel van Afrika. De soort "Naja mandalayensis" daarentegen heeft een aanzienlijk kleiner verspreidingsgebied en is endemisch in Myanmar.

Vroeger hadden de cobra's een heel ander verspreidingsgebied. Er zijn bijvoorbeeld fossiele resten gevonden in delen van Europa. De soort "Naja romani" leefde in het Mioceen in onder andere Frankrijk, Duitsland en Oostenrijk. Uit Spanje is de soort "Naja iberica" bekend uit het Turonien.

Cobra's komen in uiteenlopende biotopen voor, zoals bossen, moerassen, regenwouden en bergstreken. De Egyptische cobra bijvoorbeeld is een bewoner van droge en woestijnachtige streken en de zwart-witte cobra leeft meer in vochtige en warme bossen. De Kaapse cobra is te vinden in rotsige berggebieden.Ook in door de mens aangepaste landschappen worden de slangen gevonden, zoals rijstvelden en stadsparken. Ook in sterk geürbaniseerde gebieden kan de slang opduiken, aangetrokken door de ratten die hierop afkomen. Voorbeelden zijn dorpsstraten, tuinen, marktpleinen en opslagplaatsen.

Cobra's schuilen in verborgen plaatsen zoals scheuren in rotsen, holle bomen, nesten van knaagdieren en termietenheuvels. Van de soort "Naja mossambica" is bekend dat de schuilplaatsen gedeeld worden met andere slangen, zoals de zwarte mamba ("Dendroaspis polylepis").
Van een aantal soorten is bekend dat ze een vaste schuilplaats hebben waarnaar ze steeds terugkeren. Alleen als de slang wordt verstoord wordt naar een andere schuilplaats gezocht. Voorbeelden van dergelijke soorten zijn "Naja anchietae" en "Naja annulifera".

Cobra's hebben een typisch slangachtige, afgeplatte kop, de ogen zijn relatief ver aan de voorzijde van de kop geplaatst. De ogen zelf zijn vrij klein en hebben altijd een ronde pupil. De neusgaten zijn vlak bij de ogen gelegen. De giftanden zijn vrij kort, zeker in vergelijking met de uitklapbare giftanden van de adders. De gifklieren zijn achter de ogen gelegen en via kleine kanaaltjes komt het gif in de giftanden. De giftanden zijn gegroefd of soms buisvormig zoals een injectienaald. De mannetjes hebben iets langere giftanden dan de vrouwtjes.

De kopschubben zijn groot en dik, aan de voorzijde van de kop is de rostrale schub gelegen, hieronder is een opening aanwezig, zelfs als de bek gesloten is, om de tong naar buiten te steken. Met de tong worden geurdeeltjes opgenomen die vervolgens door een weefselstructuur in de neusholte worden 'uitgelezen'. Dit vomeronasale orgaan wordt het orgaan van Jacobson genoemd. Cobra's zij sterk afhankelijk van deze vorm van zintuiglijke waarneming aangezien het visuele vermogen vrij beperkt is. Met de ogen kunnen grote prooien en vijanden worden waargenomen, de reukzin is echter het belangrijkste zintuig voor de slang om zich te oriënteren.

De echte cobra's hebben een schubbenconfiguratie van de kop die bestaat uit vergrote internasale schubben in vergelijking met de koningscobra die juist smalle internasalen heeft. De koningscobra heeft daarnaast vergrote achterhoofdschubben. Bij de echte cobra's zijn de achterhoofdsschubben altijd ongeveer even groot als de schubben op de rug.

Echte cobra's kennen allemaal het karakteristieke vermogen om de hals sterk af te platten bij opwinding. Hierdoor lijkt de kop van de slang veel groter dan deze in werkelijkheid is. De huid van de hals is losser dan de huid van de rest van het lichaam maar in rust is dit moeilijk te zien. Bij het afplatten van de hals worden de flexibele ribben aan de halswervels uitgezet en komt de huid strak te staan. Dit doet enigszins denken aan het uitklappen van een paraplu. De uitsteeksels worden wel halsribben genoemd, de eerste drie wervels van de hals vanaf de kop dragen geen uitsteeksels. Bij het vormen van de schotelachtige hals zijn soms 27 ribben betrokken.

Aan de achterzijde van de opgezette hals is vaak een tekening aanwezig. De vorm van deze tekening, die ook wel masker wordt genoemd, verschilt per soort maar kan ook afwijken tussen verschillende individuen binnen een soort. De Indochinese brilslang heeft vaak een volledig masker, dat zich uitstrekt over de gehele breedte van de achterzijde van de hals. Bij andere soorten, zoals "Naja kaouthia", is het masker geïsoleerd en is in het midden gelegen. De zogenaamde brilslangen of brilcobra's, zoals de Indiase brilcobra, hebben een tekening die enigszins aan een bril doet denken. Dit masker bestaat uit twee donkere vlekken die met een lusachtige witte vlek zijn verbonden. Sommige cobra's worden wel brilslang genoemd maar hebben geen briltekening. De cobra's met een halstekening tonen hun masker bij bedreiging.

Het afplatten van de hals is niet uniek voor de echte cobra's, ook de koningscobra ("Opiophagus hannah") en de ringhalscobra ("Hemachatus haemachatus") kunnen hun hals schotelachtig afplatten.

Cobra's zijn door hun lange halswervels met maar weinig andere slangen te verwarren. De uitzondering vormen soorten uit de geslachten schildcobra's ("Aspidelaps") en "Pseudonaja". Deze soorten worden ook cobra's genoemd en kunnen eveneens hun hals afplatten. In vergelijking met de echte cobra's is de afplattting echter minder sterk en er ontstaat geen ronde halsvorm zoals bij de echte cobra's.

Echte cobra's kunnen zich allemaal oprichten waarbij ze het eerste deel van hun lichaam omhoog brengen. Bij het omhoog brengen van het lichaam steunt de slang op de achterzijde van het lichaam en de staart.

Cobra's zijn vrij slanke slangen die een lichaamslengte bereiken tot ongeveer 2,5 meter, veel soorten blijven wat kleiner. De meeste soorten zijn bruin tot zwart van kleur en hebben een egale lichaamskleur. Van de Indiase brilcobra ("Naja naja") is een grote variatie bekend, van bruin en zwart naar geelbruin tot grijs. Ook zijn albino's bekend, deze zijn geheel wit en hebben rode ogen. Sommige soorten hebben een afwijkende kleur zoals de rode spuwende cobra ("Naja pallida"), die geheel rood van kleur is met een zwarte band om de hals. Enkele soorten hebben een bruin lichaam met een gele kop en hals, zoals de soort Samar-brilslang ("Naja samarensis"). De schubben zijn glad en ongekield.

De staart is te onderscheiden aan de schubben aan de onderzijde; slangen hebben slechts een enkele rij buikschubben maar de staartschubben bestaan altijd uit meerdere rijen. De staart is aan de onderzijde van het lichaam ook duidelijk te onderscheiden van het lichaam door de aanwezigheid van de cloaca. Deze lichaamsopening dient zowel voor de uitscheiding als de copulatie en is voorzien van een zogenaamde anale schub. Bij sommige gifslangen is deze ongepaard maar bij de cobra's is de anale schub gepaard en bestaat uit twee delen.

Cobra's zijn allemaal carnivoor en leven van andere dieren. De voorkeur gaat uit naar gewervelde dieren en dan met name knaagdieren. Als er weinig voedsel is worden ook wel grote insecten gegeten zoals sprinkhanen. Cobra's zijn voornamelijk bodembewoners, maar bij het foerageren klimmen ze ook in bomen en struiken.

De meeste soorten eten ratten en muizen, daarnaast worden hagedissen en amfibieën zoals kikkers gegeten. Veel soorten jagen daarnaast op vogels en roven ook vogelnesten leeg door in bomen te klimmen. Ook de eieren van op de bodem broedende vogels zoals fazanten zijn niet veilig. Vanwege de voorkeur voor ratten en vogels zijn cobra's vaak in de nabijheid van de mens te vinden. Ze dringen soms binnen bij pluimveebedrijven waar ze als schadelijk worden gezien.

Sommige soorten eten ook wel andere soorten slangen, een voorbeeld is de Kaapse cobra ("Naja nivea"). De echte cobra's zijn echter geen slangeneters, zoals de koningscobra ("Ophiophagus hannah"). Deze soort is wel een echte slangeneter (ophio-phaag betekent slangen-etend), maar de koningscobra behoort niet tot de echte cobra's. Bij een cobra werd eens een 1,8 meter lange gladde slang "Ptyas mucosa" in de maag aangetroffen, terwijl de cobra iets kleiner was. Slangen die andere soorten slangen eten kunnen prooien aan die langer zijn dan zijzelf, doordat de buitgemaakte slang wordt opgevouwen in de maag van de slangeneter. Ook werd eens een 60 cm lange Bengaalse varaan ("Varanus bengalensis") in de maag van een cobra gevonden.

Cobra's worden ondanks hun giftigheid door verschillende dieren gegeten. Belangrijke vijanden zijn mangoesten, zoals de Egyptische ichneumon en de Indische ichneumon. Deze dieren eten de slang niet maar doden het reptiel als ze er één tegenkomen. Van mangoesten is bekend dat ze minder vatbaar zijn voor het gif, maar ze zijn echter niet immuun. Ze zullen altijd proberen de beet van een cobra zoveel mogelijk te ontwijken. De mangoest springt net zo lang heen- en weer tot de cobra van uitputting zichzelf niet meer op kan richten. De cobra komt echter niet altijd als verliezer uit de strijd. Een cobra kan zich ook dood houden, hierbij draait de slang zich op zijn zij en blijft stil liggen. Als het gevaar geweken is komt de slang weer 'tot leven'.

Ook van de genetkat is bekend dat het dier soms cobra's aanvalt. Andere vijanden zijn grote roofvogels en grote uilensoorten, daarnaast worden cobra's gegeten door ratten en grotere zoogdieren. Van zoogdieren als varkens, herten en koeien is beschreven dat ze een cobra proberen te vertrappen als er jongen in de buurt zijn. Een belangrijke vijand van de cobra zijn andere cobra's en van een aantal soorten is beschreven dat ze ook soortgenoten opeten.

Cobra's verdedigen zich deels passief door zich op te richten en de halsflappen uit te zetten. Door de opgerichte lichaamshouding en wangflappen is de cobra gemakkelijk te herkennen als een gevaarlijk dier, wat andere dieren op afstand houdt. Reeds zeer jonge cobra's die nog deels met hun staart in het ei zitten vertonen dit gedrag al. Een cobra kan ook het voorste deel van het lichaam tegen de grond houden terwijl de hals wordt verbreed. Dit gedrag wordt vertoond als het dier angstig is en probeert te vluchten. Als een mannetje een geschikt vrouwtje tegenkomt wordt het lichaam opgericht maar de hals wordt dan niet opgezet.

Van een aantal soorten is bekend dat ze het gif uit de gifklieren persen waarna het over enige afstand naar de belager wordt gespuugd. Deze zogenaamde spugende cobra's gebruiken dit vermogen alleen om vijanden uit te schakelen en niet om prooien te verlammen. Dergelijke soorten hebben gespecialiseerde giftanden met een opening aan de voorzijde. De cobra creëert geen straal maar een gerichte spray en mikt op het gelaat. Als het gif in de ogen van een mens terechtkomt volgt een stekende pijn. Het slachtoffer raakt daarnaast ook tijdelijk blind. Spugende cobra's kunnen het gif tot 3,5 meter ver spugen.

Het gif van cobra's is zeer sterk, daarnaast geven cobra's bij een beet relatief veel gif af wat ze uiterst gevaarlijk maakt. Veel slangen hebben met name verbindingen die weefsels en bloed aantasten, hematoxinen genoemd. Het gif van cobra's bevat slechts deels weefselvernietigende stoffen, het voornaamste bestandsdeel zijn verschillende neurotoxinen. Deze stoffen tasten het zenuwstelsel aan wat tot verlamming leidt van de spieren, en uiteindelijk verlamming van het ademhalingsapparaat en het hart veroorzaakt wat tot de dood leidt. De sterkte van het gif van de cobra's verschilt per soort, het gif van de relatief kleine Kaapse cobra ("Naja nivea") is bijvoorbeeld veel sterker dan het gif van de grotere zwart-witte- ("Naja melanoleuca") en de Egyptische cobra ("Naja haje").

Het gif van cobra's kan in droge vorm een cavia doden bij een hoeveelheid van 0,002 milligram. Van cobragif is verder bekend dat een hoeveelheid van één gram de dood kan veroorzaken van 1250 kilo aan honden, 8300 kilo aan muizen en 10.000 kilo aan mensen. Een gram gif als droge stof kan ongeveer 165 personen doden.

Bij een beet stuwt de cobra het gif uit de gifklieren, een agressieve cobra kan zoveel gif afgeven dat het uit de bek druipt tijdens een beet. De giftanden van cobra's zijn relatief kort, de slang bijt daarom stevig in de prooi zodat het gif onder de huid wordt afgegeven. De slang geeft bij een beet in een vijand ongeveer 100 tot 200 milligram vloeibaar gif af, in de gifklier is ongeveer het dubbele aanwezig.

De cobra wordt door biologen gemolken om een antiserum te verkrijgen. De Franse arts Albert Camette was de eerste die een serum uit een slang verkreeg door het gif toe te dienen aan proefdieren die zo immuniteit verkregen. Hij gebruikte hiervoor een Indochinese brilslang ("Naja atra") en maakte in 1895 het eerste serum.

De mannetjes beconcurreren elkaar en als twee gelijkende mannetjes elkaar tegenkomen gaan ze een gevecht aan. Het is echter een gevecht op punten en de dieren brengen elkaar geen schade toe. De giftanden worden niet gebruikt, de mannetjes richten zich op en bewegen zich slingerend langs elkaar heen. Ze voeren een krachtmeting uit waarbij de verliezer afdruipt. Deze gevechten zijn zo 'sierlijk' en niet-agressief dat lange tijd werd gedacht dat het een paringsdans betrof.

In de voortplantingstijd komen koppeltjes voor die enige tijd samen leven. De paring kan vijf uur tot enkele dagen duren, in het laatste geval wordt de copulatie regelmatig onderbroken.

Cobra's zijn altijd eierleggend, het aantal eieren loopt uiteen van ongeveer 10 tot 20 per nest. Sommige soorten kunnen meer dan 30 eieren produceren. De eieren worden gedeponeerd in gaten in de grond of in holle bomen. Bij sommige soorten bewaakt het moederdier het nest en is dan zeer agressief. Jonge cobra's hebben een zogenaamde eitand; een extra schub die als een stekel op de neus zit en dient om het ei open te scheuren. De eitand valt kort na de geboorte af. Bij waarnemingen van jonge Indochinese brilslangen in de dierentuin van Berlijn (Zoologischer Garten Berlin) is bekend dat de jonge cobra's zich weer in het ei verschuilen als ze tijdens het uitkomen worden gestoord.

Als de jongen uit het ei kruipen zijn ze al zo'n 20 tot 30 centimeter lang. De jongen staan bekend als agressiever en bijteriger dan de volwassen dieren. De jonge cobra's kunnen al direct uit het ei dreiggedrag vertonen, ze eten niet tot na de eerste vervelling. Jonge cobra's beschikken over giftanden en zijn direct giftig.

Veel soorten leven in dichtbevolkte gebieden en komen daarnaast ook algemeen voor. Cobra's doden jaarlijks vele mensen, schattingen van het aantal slachtoffers in India lopen op tot 10.000 doden per jaar. Gezonde mensen lopen minder gevaar dan jonge kinderen, bejaarden of zieke mensen. Met name hartpatiënten zijn kwetsbaar voor het gif. In veel landen waar cobra's leven is het de gewoonte om blootsvoets te lopen en dit verhoogt de kans op een beet. De Indiase cobra ("Naja naja") wordt beschouwd als een van de gevaarlijkste soorten, deze soort komt voor in een groot deel van Zuidoost-Azië. Cobra's zijn echter niet de gevaarlijkste slangen, de adders doden hier jaarlijks meer mensen, zoals de Russells adder ("Daboia russelii"). Het gif is zeer potent, er zijn gevallen waarbij het slachtoffer na een kwartier overleed.

Cobra's worden vaak gebruikt bij slangenbezweerders, vooral soorten met een brilcobra-achtige halsvlek zijn populair. In landen als India wordt vaak een cobra 'bezworen' door een enkele persoon met een fluit. In landen als Marokko is het vaak een klein muziekgroepje met een bezweerder die een verhaal vertelt en onderwijl de cobra laat 'dansen'. Cobra's reageren nooit op de muziek -ze zijn namelijk doof- maar zijn gevoelig voor bewegingen die ze volgen met het lichaam. Door het ritme te veranderen doet de bezweerder voorkomen alsof de slang mee danst op de muziek.

Veel soorten slangen worden wel eens in gevangenschap gehouden als exotisch huisdier, ook sommige soorten gifslangen zijn populair. Cobra's worden echter niet gezien als erg geschikt omdat ze niet alleen giftig zijn maar ook vrij groot worden en moeilijker zijn te huisvesten. In dierentuinen zijn cobra's wel goed te houden. Van in gevangenschap gehouden cobra's is bekend dat ze een leeftijd van 15 tot 20 jaar kunnen bereiken, met uitschieters van meer dan 30 jaar.

Veel soorten worden in Azië gedood en verwerkt tot traditioneel medicijn, onder andere tegen verkoudheid en reuma. Hiertoe worden organen als de galblaas verwijderd en verwerkt. Het vlees van de slangen wordt in duurdere restaurants als een delicatesse beschouwd.

Het geslacht "Naja" telt 29 soorten uit Afrika, het Midden-Oosten, India en Zuidoost-Azië. De taxonomische indeling van het geslacht is echter diverse keren aangepast en de verschillende bronnen geven derhalve nogal eens verschillende informatie.

Sommige soorten die meer bij water in de buurt leven en goed kunnen zwemmen, zijn in het verleden aan het niet langer erkende geslacht "Boulengerina" toegewezen. Een voorbeeld is de soort "Naja christyi", die indertijd met de wetenschappelijke naam "Boulengerina christyi" werd aangeduid.

De ringhalscobra ("Hemachatus haemachatus") werd vroeger ook tot het geslacht "Naja" gerekend maar wordt tegenwoordig bij het geslacht "Hemachatus" ingedeeld. Deze cobra wijkt af van alle andere soorten, doordat de schubben gekield zijn en de slang brengt daarnaast levende jongen ter wereld.

De schildcobra's die tot het geslacht "Aspidelaps" behoren lijken op cobra's omdat ze eveneens het lichaam kunnen oprichten en de hals kunnen afplatten. Deze soorten hebben echter een sterk vergroot neusschild waardoor ze makkelijk te herkennen zijn.

Onderstaand een lijst met alle soorten cobra's die tot het geslacht "Naja" behoren, met hun verspreidingsgebied en uiterlijke kenmerken.


</doc>
<doc id="1533617" url="https://nl.wikipedia.org/wiki?curid=1533617" title="Ameloblast">
Ameloblast

De ameloblasten of adamantoblasten zijn cellen die het glazuur van de tand vormen (buitenste laag van de tandkroon).

De ameloblasten scheiden bepaalde proteïnes (ameloblastin, enamelin, tuftelin)af die mineraliseren en zo het glazuur vormen. Het glazuur is de hardste substantie van het menselijke lichaam. Elke ameloblast is ongeveer 4 micrometer in diameter en 40 micrometer lang en heeft een hexagonale dwarsdoorsnede.

Ameloblasts ontstaat uit weefsel van ectodermische oorsprong. De epitheelcellen die contact hebben met het dentine dat reeds gevormd is tijdens de tandontwikkeling, ondergaan een differentiatie tot ameloblasten. Deze leggen glazuur neer tegen het dentine en worden geleidelijk naar de oppervlakte geduwd naarmate deze glazuurlaag toeneemt.
Men denkt dat de ameloblasten na het afvormen van de kroon apoptose ondergaan, dit in contrast met de odontoblasten die het hele leven van de tand metabolisch actief blijven.


</doc>
<doc id="1534230" url="https://nl.wikipedia.org/wiki?curid=1534230" title="4-methylthioamfetamine">
4-methylthioamfetamine

4-Methylthioamfetamine of 4-MTA is een designerdrug die in Nederland in de jaren 90 in smartshops te koop was en werd aangeprezen als een legaal alternatief voor XTC. Eind 1998 staakte de branche de verkoop van dit product en in 1999 werd het verboden.

Het middel was begin jaren 90 ontdekt en oorspronkelijk enkel bedoeld voor wetenschappelijk onderzoek naar de werking van de neurotransmitter serotonine, maar werd al snel aangewend als genotmiddel.



</doc>
<doc id="1535041" url="https://nl.wikipedia.org/wiki?curid=1535041" title="Subklinische endometritis">
Subklinische endometritis

Subklinische endometritis bij koeien is een ontsteking van de baarmoederwand ("endometrium") waarbij geen zichtbare symptomen optreden. Het wordt veroorzaakt doordat tijdens en kort na het afkalven bacteriën de baarmoeder indringen. Dit is mogelijk omdat tijdens en kort na het afkalven de baarmoedermond nog openstaat. Als de bacteriën niet voldoende geëlimineerd worden, kunnen deze zorgen voor een infectie van de baarmoederwand. Dit leidt uiteindelijk tot een ontsteking in de baarmoeder (endometritis). Endometritis heeft vaak een verminderde vruchtbaarheid als gevolg en kan van zodanige aard zijn dat de koe helemaal niet meer drachtig kan worden. 

Endometritis is dus algemeen een ontsteking van de baarmoeder. Deze infectie is echter verder te onderscheiden in twee subgroepen, klinische en subklinische endometritis. Het verschil tussen deze twee subgroepen is dat er bij klinische endometritis wel zichtbare symptomen zijn, en bij subklinische endometritis niet. 

Het belangrijkste symptoom bij klinische endometritis (zichtbaar) is dat er uit de vulva een sterk ruikende uitvloeiing komt met een wit-gelige kleur, ook wel bekend als witvuilen. Tevens is normaal gesproken de baarmoeder na afkalven na 2-3 dagen weer tot de oorspronkelijke grootte teruggekeerd, terwijl bij klinische endometritis de baarmoeder veel langer vergroot blijft. Ook is er vaak sprake van een temperatuursverhoging bij de koe (normaalwaarden 38,7 <...<39,2). 

Een ander onderscheid wordt gemaakt op basis van acuut of chronisch. Van een acute ontsteking is sprake tot 21 dagen na afkalven, hierna wordt gesproken van een chronische ontsteking.

Subklinische endometritis is voor de veehouder lastig te herkennen, omdat er geen zichtbare symptomen zijn. Een belangrijke aanwijzing is dat koe na verschillende kunstmatige inseminaties maar steeds niet drachtig wordt. Het herkennen van subklinische endometritis is belangrijk om een aantal redenen. 

Om de kwantiteit van de veestapel op peil te houden is het van belang dat een koe regelmatig gezonde kalveren aflevert. Alleen op die wijze kan een boer zijn veestapel op peil houden. 

Ook is het regelmatig afkalven nodig voor de continuïteit van de melkgift en dus heel belangrijk voor de veehouder die de koeien immers vanwege de melkproductie houdt. Kort na het afkalven is de melkgift hoog, in de tijd die hierop volgt daalt deze steeds verder. Regelmatige afkalving is dus nodig voor de continue melkgift, want meer melk betekent meer inkomsten. Subklinische endometritis is er echter de oorzaak van dat de koe niet meer drachtig wordt en dus niet meer afkalft, hierdoor levert ze langdurig minder melk. 

Doordat als gevolg van endometritis de tussenkalftijd stijgt kalft de koe minder af dan gebruikelijk. Door het niet drachtig worden van de koe moeten er extra inseminaties worden gedaan, waardoor er extra kosten worden gemaakt. De kosten voor een boerenbedrijf met 50 melkkoeien voor de verlengde tussenkalftijd en de extra inseminaties zijn bij de verschillende vormen van endometritis als volgt: 

Duidelijk is dat de kosten voor het insemineren van een koe aanzienlijk stijgen door de aanwezigheid van subklinische endometritis. De kosten van een diagnose en van de eventuele behandeling zijn hierbij niet inbegrepen. De kosten worden vaak onnodig hoog door het niet tijdig diagnosticeren van de ontsteking. Wanneer dit wel gebeurd kunnen de financiële gevolgen voor een bedrijf aanzienlijk beperkt worden.

Het stellen van de diagnose subklinische endometritis is lastig omdat er geen zichtbare symptomen zijn. Ook is er geen behandeling beschikbaar met een 100% genezingsgarantie. Daarom geldt ook voor deze aandoening de stelregel: ""voorkomen is beter dan genezen"" 

Er zijn voor subklinische endometritis een aantal factoren bekend die het risico voor het overdragen van ontsteking aanzienlijk verkleinen. Als een veehouder hiervan op de hoogte is een er naar handelt kan hij de problemen voorkomen. 





Door stress kan een negatieve energiebalans ontstaan. Dit verlaagt de weerstand en vergroot de kans op een infectieziekte. Het is mogelijk te voorkomen dat een koe te veel stress heeft. De meeste gevallen van subklinische endometritis worden aangetroffen bij de vaarzen, koeien die voor de eerste keer een kalf krijgen. De koe krijgt met allerlei nieuwe ervaringen te maken, waaronder het voor de eerste maal afkalven. Daarnaast komt de vaars vaak in een andere stal, wordt in een andere groep geplaatst en krijgt ander voer, allemaal factoren die stressverhogend kunnen werken. In een efficiënte moderne veehouderij deze maatregelen onontkoombaar, dus daar is niet veel aan te veranderen. Wel kan de boer ervoor zorgen dat alles zo rustig mogelijk verloopt. Van tevoren 'oefenen' met de vaars is ook een mogelijkheid. 

Energierijke en evenwichtige voeding is belangrijk voor de weerstand van de koe. Met name het voldoende innemen van mineralen, waaronder calcium, is van belang. Calcium is nodig voor de melkproductie en de werking van de spieren. Bij een tekort hieraan verzwakt de koe, wat tijdens het afkalven voor problemen kan zorgen. Koeien die te veel of te weinig voeding krijgen hebben eerder last van een verminderde weerstand. Als gevolg daarvan hebben ze sneller en ernstiger last van infecties. Ook het risico op een achterblijvende placenta kan met de juiste voeding worden verkleind. Een balans in de opname van vitamine E, seleen, calcium en vet speelt hierbij een belangrijke rol. 

Een moeilijke afkalving kan het risico op subklinische endometritis verhogen. Tweelingdracht is een factor die zorgt voor extra stress en risico's. Complicaties kunnen niet in alle gevallen voorkomen worden. Wel kan de veehouder bij de aanwezigheid van risicofactoren rekening houden met een verhoogde kans op subklinische endometritis. Op deze wijze kan het stellen van een uiteindelijke diagnose vergemakkelijkt worden.

Bij het achterblijven van de placenta wordt het samentrekken van de baarmoeder vertraagd, wat de kans op een ontsteking van het baarmoederslijmvlies vergroot. Het volledig meekomen van de placenta is daarom belangrijk. Indien dit niet het geval is moet een verhoogd risico op subklinische endometritis rekening worden gehouden.

Subklinische endometritis heeft geen zichtbare symptomen, en om deze reden wordt het dan ook pas vermoed wanneer na een aantal inseminaties de koe nog altijd niet drachtig is. Bij het bestaan van dit vermoeden zijn er gelukkig wel methoden die de diagnose kunnen vaststellen. Het nemen van weefelmonsters uit de baarmoeder is bijvoorbeeld een mogelijke manier. Dit kan met behulp van een cytobrush, wat een borsteltje is waarmee een stukje weefsel van de baarmoederwand kan worden geschraapt. 

Een andere bekende methode is het spoelen van de baarmoeder met fysiologisch zout en het baarmoedervocht te onderzoeken. 

Wanneer één van deze methoden is uitgevoerd worden de monsters onder de microscoop onderzocht op het aantal neutrofiele granulocyten. Dit zijn kort levende witte bloedcellen die zowel in het bloed als in ons weefsel voorkomen. Deze cellen vormen daar de primaire immuunrespons en zorgen ervoor dat infecties snel gecontroleerd worden. Dit doen ze door o.a. bacteriën 'op te eten' (fagocyteren) waardoor ze vernietigd worden. Wanneer neutrofielen in grote aantallen aanwezig zijn, duidt dit op een infectie. 

Gewoonlijk wordt deze diagnose door een dierenarts, en zo nodig een patholoog gesteld. 

Er zijn meerdere soorten behandelingen voor subklinische endometritis, waarbij er op twee punten een onderscheid te maken is: het soort middel en de toedieningswijze van het middel. 
De middelen die gebruikt kunnen worden bij de behandeling kunnen ingedeeld worden in groepen: 




Het tweede onderscheid wat te maken is, is op basis van toedieningswijze: 

Er zijn 3 behandelingsmethoden voor Subklinische Endometritis veelal gebruikt: 




</doc>
<doc id="1535114" url="https://nl.wikipedia.org/wiki?curid=1535114" title="Orchidometer">
Orchidometer

Een orchidometer is een medisch instrument dat gebruikt wordt om het volume van de testes te meten.

De orchidometer werd geïntroduceerd in 1966 door de pediatrisch endocrinoloog Prof. Dr. hc. Andrea Prader van de Universiteit Zürich. Dit instrument bestaat uit een snoer met hieraan twaalf genummerde houten of plastieken kralen geregen. De grootte van deze kralen varieert van 1 tot 25 milliliter.

De kralen worden vergeleken met de testes van de patiënt waarna het volume afgelezen wordt van de kraal. De grootte van de testes voor de puberteit bedraagt 1 à 3 ml, waardes gedurende de puberteit zijn 4 à 12 ml en volwassen waardes zijn 12 à 25 ml.

De orchidometer kan gebruikt worden om het testesvolume accuraat te meten. Een discrepantie tussen het testesvolume en andere ontwikkelingsparameters kan optreden bij verscheidene ziektes. Kleine testes kunnen het gevolg zijn van primair of secundair hypogonadisme. Het testesvolume kan helpen een onderscheid te maken tussen verscheidene types van vervroegde puberteit. Een orchidometer kan het begin van de puberteit markeren omdat een toename van het testesvolume vaak een eerste teken is van deze levensfase. Vergrote testes (macro-orchidisme) kunnen een teken zijn van het fragiele X-syndroom, één van de meest frequent voorkomende oorzaken van mentale retardatie.




</doc>
<doc id="1535362" url="https://nl.wikipedia.org/wiki?curid=1535362" title="Acetylcysteïne">
Acetylcysteïne

Acetylcysteïne is een vrij verkocht geneesmiddel dat ingezet wordt om ingedikt slijm bij aandoeningen van de luchtwegen dunner te maken zodat het gemakkelijker opgehoest kan worden. Aandoeningen zijn onder andere bronchitis, longemfyseem, longontsteking, cystische fibrose en tuberculose. Het middel wordt onder verschillende merknamen op de markt gebracht. Toedieningsvormen zijn inhalator, bruistabletten, granulaten en poeders. 

Acetylcysteïne wordt ook intraveneus toegepast na een overdosis paracetamol. In dat geval is het een bron van cysteïne dat nodig is in de detoxificatie van het bij een overdosis paracetamol ontstane NAPQI.


</doc>
<doc id="1535423" url="https://nl.wikipedia.org/wiki?curid=1535423" title="Draaiduizeligheid">
Draaiduizeligheid

Draaiduizeligheid of vertigo (van Lat. "vertere:" draaien) is een vorm van duizeligheid waarbij een gevoel van draaien of tollen wordt ervaren terwijl het lichaam die bewegingen feitelijk niet maakt. De meest voorkomende oorzaak is Benigne paroxismale positieduizeligheid en komt voor als symptoom van ziekte van Menière. Ook kan het gerelateerd zijn aan migraine, neuropathie van de evenwichtszenuw en bewegingsziekte. 

Draaiduizeligheid gaat vaak gepaard met misselijkheid, braken en evenwichtsstoornis. Gewone duizeligheid en draaiduizeligheid behoren tot de meest voorkomende lichamelijke klachten, ca. 20 tot 30% van de bevolking krijgt er mee te maken. Draaiduizeligheid komt voor in alle leeftijden, maar de frequentie neemt toe bij het toenemen van de leeftijd. Het komt twee tot drie keer vaker voor bij vrouwen dan bij mannen.

Wanneer de draaiduizeligheid wordt veroorzaakt door plotselinge beweging, of door plotseling afbreken van een herhaalde beweging of 'tollen', kunnen de klachten meestal snel worden verholpen door de patiënt stil te laten zitten met de ogen gesloten.

Draaiduizeligheid kan bij duikers ontstaan door zuurstofvergiftiging indien gedoken wordt met een gasmengsel met verrijkt zuurstof.

Draaiduizeligheid kan bij piloten ontstaan in situaties waarbij het vliegtuig bewegingen maakt en versnelt of vertraagt. Dit in combinatie met weinig tot geen visuele referentie, bijvoorbeeld 's nachts of in mist. Dit is een belangrijk aspect in de basisopleiding van piloten; er moet lang en intensief getraind worden om de draaiduizeligheid (de term vertigo wordt in de luchtvaart vaker gebruikt) ondergeschikt te maken ten opzichte van hetgeen de ogen registreren op de instrumenten (met name op de kunstmatige horizon). Vermoeidheid, medicijn- en alcoholgebruik vergroten de kans op het ervaren van vertigo in het vliegtuig.


</doc>
<doc id="1535487" url="https://nl.wikipedia.org/wiki?curid=1535487" title="Bob (kapsel)">
Bob (kapsel)

Een bob (ook wel bobline of boblijn genoemd) is een kapsel dat in de jaren twintig van de 20e eeuw populair werd als een vrouwenhaardracht, en sinds de jaren zeventig ook bekendstaat als mannenkapsel. Bij dit kapsel is al het haar op een lengte geknipt, meestal op de kaaklijn. Vaak wordt het gecompleteerd door een recht geknipte pony. 

De bob werd bedacht in 1909 in Parijs door kapper Antoni Cierplikowski. Hij deed inspiratie voor het kapsel op door publiek figuur Luana Cowley. In het Verenigd Koninkrijk werd het kapsel vooral populair in Bloomsbury-kringen tegen het einde van de Eerste Wereldoorlog. In de jaren twintig werd het kapsel bij een groot publiek populair dankzij de flappers. De Amerikaanse filmsterren Colleen Moore en Louise Brooks hadden grote invloed op het verspreiden van het kapsel als modetrend. Mistinguett en (iets later) Truus van Aalten maakten het kapsel populair in Europa.

In de jaren zestig maakte Vidal Sassoon het kapsel opnieuw populair. Sindsdien zijn er veel varianten op het kapsel ontstaan.



</doc>
<doc id="1535694" url="https://nl.wikipedia.org/wiki?curid=1535694" title="Schedeltrepanatie">
Schedeltrepanatie

Schedeltrepanatie of schedelboring werd in oude culturen toegepast bij krankzinnigen. In deze culturen werd gedacht dat krankzinnigheid werd veroorzaakt door een kwade geest in iemands hoofd. Het idee was dat door het boren van een gat in de schedel de kwade geest het hoofd kon verlaten.

Aanvankelijk werd schedeltrepanatie uitgevoerd met vuurstenen werktuigen. Later kwam hiervoor een boor in de plaats. Er zijn verschillende schedels gevonden met gaten, waarvan men veronderstelt dat schedeltrepanatie is toegepast. De randen van het gat laat aangroei zien van nieuw bot. Blijkbaar waren de patiënten na de behandeling nog enige tijd in leven.

In de middeleeuwen werd schedeltrepanatie vervangen door de kei- of steensnijding. Men geloofde in die tijd dat krankzinnigheid veroorzaakt werd door de aanwezigheid van een insect in het hoofd. Deze zou tijdens de slaap door de neus de hersenen bereiken om daar te veranderen in een kei. Dit geloof is gebaseerd op de waarneming van paarden. Als een horzel in het oor van een paard kruipt wordt deze dol. Op kermissen werd door kwakzalvers de illusie gewekt een kei uit de patiënt te verwijderen. Hierbij werd een kleine opening in de schedel gemaakt in het voorhoofd of achter het oor.



</doc>
<doc id="1536103" url="https://nl.wikipedia.org/wiki?curid=1536103" title="Dunnevezelneuropathie">
Dunnevezelneuropathie

Dunnevezelneuropathie is een vorm van polyneuropathie. Dunne zenuwvezels zijn de zenuwvezels vlak onder de huid, een beschadiging van deze vezels zorgt voor een afwijkende gevoelswaarneming. De symptomen beginnen vaak in de voeten en onderbenen en breiden zich uit naar andere delen van het lichaam, met name naar de handen en armen.

De volgende symptomen van dunnevezelneuropathie kunnen voorkomen: ongevoeligheid voor warmte en/of kou, tintelingen, doof of koud gevoel, brandend gevoel, prikkelingen (bijvoorbeeld het 'prikkeldraadgevoel' dat kinderen elkaar nog wel eens geven), spierzwakte, krampen, schietende of stekende pijn, allodynie (verschijnsel waarbij niet-pijnlijke prikkels als pijnlijk worden ervaren), intolerantie voor dekens op de benen. 
Ook kunnen voorkomen: autonome symptomen zoals een veranderd transpiratiepatroon, facial flushing (bloedstuwing naar het hoofd), droge ogen of mond, erectiestoornissen, orthostatische hypotensie (plotselinge bloeddrukdaling) of maag- en darmklachten. 
Soms wordt de pijn wordt vaak omschreven als een ijspriem die in de botten prikt, als een elektrische schok, of als lopen op glasscherven. Er zijn zeker ook patiënten die weinig van de hier genoemde pijnklachten hebben.
In het algemeen is de gevoelswaarneming verstoord, waardoor prikkels of gebeurtenissen worden ervaren die er niet zijn, zoals een steek van een insect, een snee in de huid, een blauwe plek of het gevoel dat er een injectie wordt gegeven. Soms verliest iemand juist het vermogen om pijn te voelen, waardoor een verwonding in de huid of een bloeding niet wordt opmerkt. 
Ook het autonome zenuwgestel kan aangetast zijn. Dit kan zich uiten in bv vergeetachtigheid, concentratieproblemen, grijze mist, duizelingen en problemen met de motoriek. Ook kunnen zgn 'flushes' optreden. Ten slotte kan de stoornis invloed hebben op de bloedvaten en kunnen hartritmestoornissen ontstaan.

De diagnose dunnevezelneuropathie kan gesteld worden op basis van het klinisch beeld (de klachten), gecombineerd met een niet-afwijkend EMG (Elektromyografie) en een afwijkend huidbiopt. In het huidbiopt wordt dan een verminderd aantal dunne zenuwvezels aangetroffen. Soms wordt ook een temperatuurdrempelonderzoek of een autonoom functieonderzoek gedaan. 

De oorzaak van dunnevezelneuropathie kan heel divers zijn. Het komt vaak voor als complicatie bij diabetes mellitus, alcoholisme, een gebrek of juist overschot aan bepaalde vitaminen (met name een vitamine B12-tekort, en zoals pernicieuze anemie) en een aantal bloedziekten (bijvoorbeeld vasculitis) en autoimmuunziekten (bijvoorbeeld sarcoïdose en syndroom van Sjögren). De behandeling zal in deze gevallen bestaan uit het wegnemen of verminderen van de oorzaak. Bij ongeveer dertig procent van de patiënten wordt echter geen oorzaak gevonden, de aandoening is dan in medische termen idiopathisch. Behandeling zal uitsluitend bestaan uit pijnbestrijding (voor zover pijnbestrijding mogelijk is)

Een paar jaar geleden is bij een deel van de patiënten waarbij geen onderliggende oorzaak voor de dunnevezelneuropathie werd gevonden, een afwijking in het SCN9A-gen aangetoond. Dit leidt tot een afwijkend natriumkanaal, met als gevolg een verhoogde prikkelbaarheid van de zenuwen. Er loopt in Maastricht een onderzoek hier naar.

In Nederland is het Academisch Ziekenhuis Maastricht (AZM) gespecialiseerd in onderzoek naar en behandeling van dunnevezelneuropathie.


</doc>
<doc id="1537253" url="https://nl.wikipedia.org/wiki?curid=1537253" title="Hendrik Cammu">
Hendrik Cammu

Hendrik Cammu (Aalst, 1956) is een hoogleraar en gynaecoloog verbonden aan het academisch ziekenhuis van de Vrije Universiteit Brussel. 
Hij is een klinisch onderzoeker met een aantal veel geciteerde artikels in belangrijke wetenschappelijke tijdschriften.

Cammu vindt het bijzonder belangrijk medische wetenschappen te populariseren en publiceert sinds 1997 medische artikels in "De Tijd". Hij schrijft ook voor "Eos". Tevens had hij meerdere seizoenen een wekelijkse medische rubriek in het televisieprogramma "De laatste show" op Eén.

Hij is gehuwd en vader van drie kinderen.


Tot zijn meest geciteerde artikels behoren


</doc>
<doc id="1537481" url="https://nl.wikipedia.org/wiki?curid=1537481" title="Multifocaal brillenglas">
Multifocaal brillenglas

Multifocale brillenglazen – ook wel "varifocale" of "varifocus"-brillenglazen, en in Vlaanderen ook "doorvloeiglazen", genoemd (Engels: "progressive lenses", of "progressive addition lenses" (PAL)) – zijn brillenglazen waarmee men niet alleen veraf en dichtbij maar ook op alle tussenliggende afstanden goed kan zien. Een multifocaal glas heeft, in tegenstelling tot een bifocaal glas, geen abrupte overgang tussen het leesgedeelte en het verafgedeelte. Als iemand een leesbril nodig heeft (presbyoop is) en daarbij ook hypermetroop (verziend) of myoop (bijziend) is, kan deze persoon in plaats van bifocale glazen desgewenst multifocale glazen nemen.

Multifocale glazen kenmerken zich door een van boven naar beneden geleidelijk toenemende sterkte. De sterkte aan de bovenzijde van het glas is die voor veraf zien (in het ideale geval dus nul of minimaal) en is aan de onderzijde die voor lezen (maximaal).

Het Varilux-glas was het eerste moderne multifocale brillenglas. Het werd ontwikkeld door Bernard Maitenaz, gepatenteerd in 1953 en in 1959 geïntroduceerd door de Société des Lunetiers (later onderdeel van Essilor).

Moderne multifocale glazen zijn inmiddels volledig geaccepteerd en omvatten speciale ontwerpen, die rekening houden met de vele verschillende soorten van gebruik. Zo kunnen glazen speciaal worden ontworpen voor een breder gezichtsveld dichtbij en bij tussenliggende afstanden, zoals voor bij computergebruik, of specifieke types van glazen om te sporten.

Tegenwoordig kunnen de complexe oppervlakken van multifocale glazen gegoten, gesneden en gepolijst worden door computergestuurde machines, die elke gewenste vorm toestaan. Dit in tegenstelling tot het vroegere mechanische fabricageproces.

De diameter van de oogpupil – afhankelijk van de verlichtingsomstandigheden ca. 3 tot 9 mm – is veel kleiner dan de diameter van het brillenglas. Daardoor wordt telkens maar een klein gedeelte van het glas werkelijk gebruikt. Door het hoofd licht op of neer te bewegen en daarbij naar hetzelfde punt te blijven kijken, kijkt men telkens door een ander gedeelte van het glas, met een andere sterkte. Men „probeert” in feite met welk gedeelte men op dat moment het beste kan zien. Op den duur, als men geheel aan het glas is gewend, doet men dit vrijwel automatisch. Veraf ziet men scherp door het bovenste deel van het glas. Hoe lager het gedeelte waar men door kijkt, des te dichterbij kan men scherp zien.











Piloten gebruiken soms een speciale multifocale bril met bovenin weer een gedeelte voor dichterbij. Hiermee kunnen zij de instrumenten boven het cockpitvenster goed aflezen. (Dit dient niet verward te worden met een „pilotenbril”, waaronder gewoonlijk een bepaald model zonnebril wordt verstaan.)



</doc>
<doc id="1537509" url="https://nl.wikipedia.org/wiki?curid=1537509" title="Pieter Baan">
Pieter Baan

Pieter Aart Hendrik Baan (Magelang, 22 oktober 1912 - Utrecht, 18 juli 1975) was een Nederlands forensisch psychiater en gevangenisdirecteur gespecialiseerd in het gedrag van criminelen. 

Hij was tevens de eerste geneesheer-directeur vanaf 1949 van de door hem opgerichte Psychiatrische Observatie Kliniek (POK) van het Ministerie van Justitie te Utrecht. Hij ging uit van de behandelbaarheid van criminelen, waardoor een herhaling van crimineel gedrag kan worden voorkomen. Daarnaast dienden ze een vriendelijke, menselijke behandeling te krijgen. Door het combineren van vele disciplines uit de geesteswetenschappen zal beter inzicht in de persoonlijkheid van de crimineel mogelijk zijn. De adviezen worden aan de strafrechters voorgelegd ter bepaling van het vonnis. Deze POK-kliniek (eigenlijk een Huis van Bewaring) is inmiddels naar hem genoemd als het Pieter Baan Centrum.

Hij stichtte tevens het Selectie-Instituut (SI) - nu genoemd het Dr. F.S. Meijers Instituut - ten behoeve van de tenuitvoerlegging van de maatregelen TBS, wanneer de crimineel gevonnist was. Hierdoor is de gelijksoortige behandeling van de crimineel met een geestesstoornis in de gevangenis verder mogelijk.

Vanaf 1957 tot 1963 was hij hoogleraar aan de universiteit van Groningen. Hij werd daar opgevolgd door professor Kuno van Dijk.


</doc>
<doc id="1537749" url="https://nl.wikipedia.org/wiki?curid=1537749" title="International Code of Nomenclature of Bacteria">
International Code of Nomenclature of Bacteria

De International Code of Nomenclature of Bacteria ("ICNB") of Bacteriological Code regelt de nomenclatuur (wetenschappelijke naamgeving) voor bacteriën, inclusief de archaea (oerbacteriën).

Oorspronkelijk werden de bacteriën benoemd volgens de botanische nomenclatuur. Vanaf 1958 werd de "International Code of Nomenclature of Bacteria and Viruses" gehanteerd. Er werd een speciaal wetenschappelijk tijdschrift voor opgericht: het "International Bulletin of Bacterial Nomenclature and Taxonomy", later voortgezet als "International Journal of Systematic Bacteriology" (IJSB) en thans als "International Journal of Systematic and Evolutionary Microbiology (IJSEM)"

Op de "Bacteriological Code" wordt toezicht gehouden door het International Committee on Systematics of Prokaryotes (ICSP); vroeger het International Committee on Systematic Bacteriology, ICSB). De "Bacteriological Code" stelt de regels vast voor de naamgeving van de taxonomische groepen van bacteriën en regelt de positie van de taxonomische rangen ten opzichte van elkaar.

In 1980 zijn alle bestaande namen herzien; alleen de namen in de Approved Lists of Bacterial Names (eenmalig vastgesteld) mogen gebruikt worden.

Voor een naam van na 1980 zal de ICSP vaststellen of de naamgeving voldoet aan de "Bacteriological Code", zo ja dan wordt deze gepubliceerd in het "International Journal of Systematic and Evolutionary Microbiology (IJSEM)". 




</doc>
<doc id="1538058" url="https://nl.wikipedia.org/wiki?curid=1538058" title="Karyorelictea">
Karyorelictea

Karyorelictea is een klasse van trilhaardiertjes. Karyorelictea is een van de twee klassen in de onderstam Postciliodesmatophora de andere is Heterotrichea. De klasse omvat drie ordes en twee geslachten waarvan de classificatie nog niet duidelijk is (Incertae sedis).




</doc>
<doc id="1538268" url="https://nl.wikipedia.org/wiki?curid=1538268" title="Facing">
Facing

Een facing of veneer (ook wel: "schildje", "facet", of "schaaltje") is een tandheelkundige restauratie gemaakt van porselein of keramiek. Voor het zetten van een facing wordt de eigen tand geslepen tot een klein puntig tandje. Deze wordt niet glad gepolijst, want hoe ruwer het oppervlak, hoe beter de facing blijft zitten. De facings worden door een gespecialiseerd tandheelkundig technicus gemaakt met behulp van een afdruk die na het slijpen wordt gemaakt.

De behandeling vraagt doorgaans niet veel opoffering van de eigen tanden. 

In de tijd tussen het afslijpen van de tand en het daadwerkelijke plaatsen van de definitieve facing krijgen patiënten tijdelijke facings.


</doc>
<doc id="1538390" url="https://nl.wikipedia.org/wiki?curid=1538390" title="Lichenometrie">
Lichenometrie

Lichenometrie (van het Griekse: "lichè", korstmos en "metrein", meten) is een absolute en incrementele dateringsmethode in de archeologie, geologie en sedimentologie, waarmee kan worden bepaald hoelang een gesteente is blootgesteld aan atmosferische omstandigheden. Men gebruikt de grootte van korstmossen als indicator voor de ouderdom van het gesteente of substraat waarop ze groeien.

De methode werd voor het eerst gebruikt door de Noorse botanicus Knut Fægri in 1933, waardoor deze de "Vader van de Lichenometrie" wordt genoemd.

Er wordt gebruikgemaakt van de groeisnelheid van korstmos- of algenkolonies, aangezien die immers met een constante (trage) snelheid groeien (tussen 1 en 2 millimeter per jaar), zodat men de ouderdom van het substraat vrij nauwkeurig kan bepalen. Deze snelheid bepaalt men met hulp van gedateerde gesteentes, waarop korstmossen groeien. Door het meten van de diameter van de grootste korstmossen op een gesteente, kan de absolute ouderdom van het gesteente bepaald worden. De volgende formule leidt tot de ouderdom van het gesteente:

met formula_2 = ouderdom van het substraat (in jaren), formula_3 = diameter van het korstmos (in millimeter) en formula_4 = de groeisnelheid van het korstmos (in millimeter per jaar).

Lichenometrie wordt aangewend voor ouderdomsbepaling van glaciale afzettingen in toendragebieden of hoelang geleden het landoppervlak vrijgekomen was van de bedekkende gletsjers uit de laatste ijstijd (hier zijn andere dateringsmethoden meestal niet mogelijk), veranderingen in het waterpeil van meren, rivieren en zeeën en aardverschuivingen. De factoren waarvan deze techniek afhangt zijn het soort korstmos (sommige korstmossen groeien niet gelijkmatig) en de klimatologische omstandigheden.

Er is een aantal nadelen aan deze methode verbonden:


</doc>
<doc id="1538612" url="https://nl.wikipedia.org/wiki?curid=1538612" title="Knieband">
Knieband

Een knieband is een band in de knie. In de knie zit een aantal banden (ligamenten), die als functie hebben het bij elkaar houden van de botstructuren. Zo weerhouden het ligamentum collaterale fibulare en het ligamentum collaterale tibiale respectievelijk de varus- (O-benen) en valgushouding (X-benen) van de knie.

Een aantal kniebanden zijn:


</doc>
<doc id="1538848" url="https://nl.wikipedia.org/wiki?curid=1538848" title="Degeneratieve myelopathie">
Degeneratieve myelopathie

Degeneratieve myelopathie (DM) is een fatale progressieve neurologische aandoening van het ruggenmerg bij honden, mogelijk vergelijkbaar met Amyotrofe laterale sclerose (ALS, Lou Gehrig's disease) of multiple sclerose (MS) bij mensen, daarover bestaat verschil van mening. Dr. Clemmons van de University of Florida houdt het op MS. Op zijn website http://dog2doc.com/neuro/DM_Web/DMofGS.htm doet hij in 1998 verslag van hoopgevende resultaten van zijn behandeling, maar daarna stopt de informatie van zijn kant. Dr. Coates van de University of Missouri denkt aan ALS. De mening van de meerderheid van de onderzoekers neigt naar ALS. De door Missouri ontwikkelde DNA-test is gebaseerd op een mutatie in het superoxide dismutase 1 enzym in het SOD1 gen. Mogelijk zijn er meer ras-afhankelijke soorten DM, hetgeen verder onderzoek wettigt. De onderzoekers zijn tot deze conclusie gekomen nadat 2 als drager en 1 als vrij geteste honden alsnog DM ontwikkelden.

De ziekte heeft een verraderlijk begin en vangt meestal aan tussen de leeftijd van 6 en 14 jaar. Vanaf de eerste tekenen tot het einde verloopt meestal 6 tot 18 maanden.

Op 15 juli 2008 is het gen, verantwoordelijk voor DM, gevonden in 43 hondenrassen. De ziekte wordt vooral geconstateerd bij de Duitse herders en de Welsh corgi Pembroke. Andere rassen gevoelig voor DM zijn: Boxer, Pronkrug (Rhodesian ridgeback), Saarlooswolfhond en de Franse buldog. Een test is nu beschikbaar door middel van een zogenaamde “swap”. Eerder al was het gen verantwoordelijk voor deze ziekte bij de Duitse herder geïdentificeerd en een test voor Degeneratieve myelopathie voor deze honden ontwikkeld maar dan met vers bloed, wat het testen moeilijker maakte. Inmiddels is deze test niet meer beschikbaar door gebrek aan fondsen. De SOD1 test is wel beschikbaar, ook in Europa.

Degeneratieve Myelopathy begint met zwakte en coördinatieverlies in de achterste ledematen. Eerst een poot en later de andere poot. De hond gaat slepen en waggelen met de achterpoten en struikelen. De nagels slijten en beschadiging van de poot kunnen volgen, waarna mogelijk infecties kunnen optreden. Later, als de verlamming verergert, valt de hond om, vooral op een gladde ondergrond. Lopen wordt steeds moeilijker. Een hond in goede conditie kan echter nog wel rennen (zolang de tweede poot nog bruikbaar is). Incontinentie betekent meestal dat het einde nabij is. Uiteindelijk worden de vitale organen aangetast. Het verloop van de ziekte is afhankelijk van de fysieke conditie en omgevingsfactoren. De hond wordt meestal stressgevoelig.

In het ruggenmerg lopen de zenuwbanen welke de spieren aansturen. Deze zenuwen liggen in bundels gegroepeerd in de zogenoemde "witte stof". Deze witte stof wordt aangetast, de isolatie (myeline) van de zenuwen verdwijnt en de zenuwen sterven af, waardoor de aansturing van de spieren steeds minder wordt. Dit wordt veroorzaakt door een mutatie in een gen en het al dan niet aanwezig zijn van een bepaald allel. Bij de Duitse herder allel 1101*J, bij de Welsh corgi Pembroke is een ander allel verantwoordelijk.

De diagnose gebeurt door middel van eliminatie. Er kunnen meerdere oorzaken zijn voor de uiterlijke kentekenen van DM, zoals onder andere hernia, spondylose, tumor, cyste, infecties of hartaanval. De meeste aandoeningen gaan met pijn gepaard, DM niet, dus is de kans op DM bij bijvoorbeeld een herdershond zonder pijn, vrij groot. Statistisch 65 procent. Er kan een EMG, CT-scan en/of MRI-scan worden gemaakt. Geeft dit geen resultaat, dan wordt de diagnose DM gesteld. De definitieve diagnose is slechts mogelijk door middel van een autopsie.

Er bestaat geen behandeling welke DM tot staan brengt. Echter, soms is het mogelijk de ziekte dragelijker te maken. De verschillende behandelingen welke op het Internet worden aanbevolen zijn zonder wetenschappelijk gemeten resultaat, wat niet altijd betekent dat ze niet zouden werken.
Training bevordert de spieropbouw van de nog bruikbare spieren, waardoor de hond langer mobiel blijft. Aanbevolen is training, bijvoorbeeld wandelen (niet slenteren) en zwemmen. Creatine is een beproefd middels om dit proces te ondersteunen.
Waarschuwing: vermijdt stress, het kan het verloop van deze ziekte versnellen. Zelfs kleine chirurgische ingrepen kunnen van invloed zijn.

Mogelijk medicijn is het geven van EACA, een zuur, in combinatie met het antioxidant NAC. Een dierenkliniek (van Dr. Clemmons) meldt dat dit bij tot 80 procent van de honden resultaat heeft. EACA is alleen in de VS te bestellen, in Nederland kan het worden gemaakt door een apotheker. Een vitamine B-complex kan positief werken al dan niet in combinatie met EACA en NAC. Ook PEA, een krachtige ontstekingsremmer zonder bijwerkingen, kan een oplossing bieden. Ook hier zijn veel aanbevelingen te vinden op het Internet, maar ook hier met onbewezen resultaat.



</doc>
<doc id="1539033" url="https://nl.wikipedia.org/wiki?curid=1539033" title="Isaäc Groneman">
Isaäc Groneman

Isaäc Groneman (Zutphen, 15 augustus 1832 – Jogjakarta, 2 december 1912) was een Nederlands medicus in Nederlands-Indië en Indonesiëkundige. Hij verwierf zijn bekendheid door zijn vele publicaties over de Javaanse cultuur en oudheid.
Groneman werd in 1832 in Zutphen geboren als een zoon van Johannes Casparus Theodorus Groneman en Florentia Adriana Francina de Bruin. Hij trouwde (per volmacht) op 23 augustus 1860 met Johanna Amalia de Wilde. Uit dit huwelijk werd een dochter geboren, Theodora Maria Bernardina Justina Groneman; zij trouwde met Pieter Jan Bijleveld.
Na het overlijden van zijn vrouw in 1903 trouwde Groneman in 1904 met Radhen Ajoe Retno Kasyan.

Groneman studeerde medicijnen. In 1858 vertrok hij naar Nederlands-Indië, waar hij zich na Batavia en Bandung, blijvend vestigde in Jogjakarta. Hij werd de lijfarts van de sultan. Eenmaal op Java raakte Groneman gefascineerd door de traditionele Javaanse cultuur, vooral zoals hij die aantrof in het sultanaat Jogjakarta, en door de Hindoe-Javaanse monumenten die in zijn dagen nog voor het merendeel in een staat van verval verkeerden. Zo was hij onder meer persoonlijk betrokken bij het opgraven van de Prambanan in de buurt van Jogjakarta. Daarnaast publiceerde hij regelmatig over wat hij noemde 'Javaanse toestanden', zoals huwelijksregels, het concubinaat, de inheemse rechtsgang en maatschappelijke kwesties die het gevolg waren van de regels en voorschriften van de Nederlandse koloniale overheid. In zijn publicaties kwam Groneman naar voren als een sociaal bewogen mens.

Groneman zal bekend blijven om zijn onderzoek van de Javaanse kris. Als een van de eerste geïnteresseerde buitenlanders, woonde hij de smeedsessies bij van een empu, de Javaanse wapensmid, en legde vast hoe het gecompliceerde krislemmet met zijn typerende decoratieve lijnenstructuur tot stand kwam. 
Deze zogenaamde pamortechniek, ook wel 'vals damast' genoemd, komt tot stand door het veelvuldig smeden en bewerken van laagjes verschillend staal.
De methode verschilt wezenlijk van het 'echte' damast waarbij de tekening van de lijnen besloten ligt in de samenstelling en structuur van een enkel soort staal.
Groneman deed verslag van zijn onderzoek in een reeks baanbrekende artikelen. Met deze en een aantal kleinere artikelen wilde hij tevens bereiken dat het door de invloed van de moderne tijd snel verdwijnende ambacht van de krissmid onder de aandacht kwam van de intellectuele wereld en het Nederlandse bestuur in Nederlands-Indië, die zich dan zouden gaan moeten inzetten voor een reddingsoperatie. Echter, ondanks Gronemans noodkreten kwam er nauwelijks respons. Als een teleurgesteld mens maakte hij op 80-jarige leeftijd een eind aan zijn leven.




</doc>
<doc id="1539380" url="https://nl.wikipedia.org/wiki?curid=1539380" title="Inhibine">
Inhibine

Inhibine is een eiwit dat de synthese en secretie van FSH remt. Inhibine wordt bij vrouwen gesynthethiseerd door de granulosacellen van een zich ontwikkelend follikel in de ovaria. Dit eiwit speelt een rol bij de regulatie van de menstruele cyclus.

Inhibine bestaat uit een α- en β-subeenheid die verbonden zijn met een zwavelbrug. Er bestaan twee vormen van inhibine waarbij de variatie optreedt in de β-subeenheid (A of B); de α-subeenheid is steeds dezelfde.

Inhibine behoort tot de transforming-growth-factor-beta-superfamilie (TGFβ-superfamilie)

Inhibine komt zowel bij mannen als vrouwen voor. Inhibine inhibeert zowel de productie van het follikelstimulerend hormoon als de secretie van Gonadotropin-Releasing hormone in de hypothalamus. Het mechanisme dat hiervoor verantwoordelijk is verschilt bij mannen en vrouwen:

Bij vrouwen wordt FSH geproduceerd door de de adenohypofyse onder invloed van GnRH. Ter hoogte van de granulosacellen zal door een toename in FSH concentratie inhibine geproduceerd worden.



Inhibine wordt geproduceerd door de gonaden, de hypofyse, de placenta en andere organen.

Bij mannen inhibeert inhibine eveneens de FSH-productie. Dit leidt tot een verminderde spermatogenese. Inhibine wordt bij mannen afgescheiden door de Sertoli-cellen die gelegen zijn in de tubuli seminiferi van de testes.

Activine is een gerelateerd peptide dat de effecten van inhibine tegenwerkt.
Het wordt geproduceerd in de granulosacellen en door de hypofyse.
Het bestaat uit een combinatie van de twee beta-subunits (AA, AB, BB) van Inhibine.

De antagonist van activine is follistatine, hetgeen activine bindt en deactiveert.

Het kwantificeren van inhibine A is een deel van de quad screen die bij een zwangerschapsduur van 16 à 18 weken kan uitgevoerd worden. Een toegenomen inhibine A (gecombineerd met een toegenomen waarde voor beta-hCG, een verlaagde waarde voor alfa-foetoproteine en een verlaagde waarde voor oestriol toont een verhoogde kans aan voor de aanwezigheid van een foetus met het syndroom van Down. Een positieve quadtest is een indicatie voor prenatale diagnostiek. Meestal wordt echter de tripletest uitgevoerd waarin inhibine A niet is opgenomen.

Daarnaast wordt inhibine gebruikt als een marker voor eierstokkanker.


</doc>
<doc id="1539399" url="https://nl.wikipedia.org/wiki?curid=1539399" title="Alcoholpercentage">
Alcoholpercentage

Met het alcoholpercentage van een sterkedrank doelt men meestal op het volumepercentage aan ethanol dat deze drank bevat. Dit is niet hetzelfde als het massapercentage, aangezien ethanol een lagere dichtheid (ca. 0,79) heeft dan water. In de meeste landen wordt dit percentage op de verpakking van alcoholische dranken vermeld. Ook op niet voor menselijke consumptie bestemde vloeistoffen als spiritus wordt dit percentage vaak vermeld. Men spreekt internationaal ook wel van alcohol by volume (abv) of graden Gay-Lussac. In de Verenigde Staten spreekt men van graden proof, gerelateerd aan de capaciteit van de drank om buskruit (nog steeds) tot ontbranding te brengen wanneer dit is doordrenkt met de alcoholische vloeistof.


</doc>
<doc id="1539491" url="https://nl.wikipedia.org/wiki?curid=1539491" title="Oleanaan">
Oleanaan

Oleananen zijn chemische verbindingen die karakteristiek zijn voor bloeiende planten. Ze worden ook aangetroffen in fossiele voorlopers van deze bloeiende planten.

Oleananen worden gebruikt om de herkomst van verschillende soorten koolwaterstoffen vast te stellen.


</doc>
<doc id="1539549" url="https://nl.wikipedia.org/wiki?curid=1539549" title="Nikkel(II)oxide">
Nikkel(II)oxide

Nikkel(II)oxide (NiO) is een anorganische verbinding van het metaal nikkel met zuurstof. Andere nikkeloxiden zijn nikkel(III)oxide (NiO) en nikkel(IV)oxide (NiO). De stof komt voor als een donkergroene tot zwarte kristallijne vaste stof met een kubische kristalstructuur. Nikkel(II)oxide is een basisch oxide en vrijwel onoplosbaar in water.

De minerale vorm, bunseniet, is genoemd naar de Duitse scheikundige Robert Bunsen. Bunseniet is een zeldzaam mineraal, dat aangetroffen wordt in het Ertsgebergte nabij Johanngeorgenstadt (Duitsland). De hardheid op de hardheidsschaal van Mohs bedraagt 5,5.

Nikkel(II)oxide wordt gevormd wanneer nikkelpoeder met zuurstofgas boven 400°C wordt verwarmd. Het kan ook bereid worden door een zuurstofhoudend zout van nikkel, zoals nikkel(II)carbonaat of nikkel(II)sulfaat, bij hoge temperaturen (meer dan 1000°C) te calcineren:

Nikkel(II)oxide wordt gebruikt bij de productie van keramische materialen en het kleuren van porselein. Het wordt ook gebruikt als grondstof voor de productie van nikkelzouten en nikkelbevattende katalysatoren. Nikkel(II)oxide is ook een component in elektroden van brandstofcellen.

De reactie met chroom(III)oxide en zuurstofgas leidt tot vorming van nikkel(II)chromaat:

Zoals de meeste nikkelverbindingen wordt nikkel(II)oxide beschouwd als een kankerverwekkende stof (via inhalatie van poeder). Contact met de ogen of de huid kan leiden tot irritatie.



</doc>
<doc id="1539854" url="https://nl.wikipedia.org/wiki?curid=1539854" title="Mean corpuscular volume">
Mean corpuscular volume

Mean corpuscular volume of MCV staat voor het gemiddeld volume van de erytrocyten in bloed.

Het MCV kan makkelijk bepaald worden door bloedceltellers, die gemeengoed zijn in klinisch chemische en hematologische laboratoria in ziekenhuizen. Door de som van de grootte van alle gemeten erytrocyten te delen door het getelde aantal erytrocyten wordt het MCV verkregen. De eenheid is femtoliter (10l). De normaalwaarden vallen tussen 80 en 100 fl. 

Een verhoogd MCV, macrocytose, is het gevolg van een stoornis in de deling en rijping van zeer onrijpe erytrocyten. Erytrocyten worden gevormd in het beenmerg en daar vindt ook de uitrijping plaats. Deze wordt gestoord door vitamine B12- of foliumzuurtekort. Ook bepaalde maligniteiten veroorzaken een verhoogd MCV.

Een verlaagd MCV, microcytose, wijst op verminderde aanmaak van hemoglobine, een eiwit dat verantwoordelijk is voor zuurstoftransport in het bloed, door een ijzergebreksanemie of door een thalassemie, een ziekte waarbij de hemoglobine niet goed wordt geproduceerd.



</doc>
<doc id="1539895" url="https://nl.wikipedia.org/wiki?curid=1539895" title="Galzuur">
Galzuur

Galzuren zijn onderdeel van de gal, dat de secretie van de lever bevat. Galzuren ontstaan door hydroxylatie en oxidatie van cholesterol. De galzuren worden in de ingewanden omgezet in galzouten door contact met een kation, zoals natrium. De belangrijkste galzouten zijn echter glycocholaat en taurocholaat, die een verbinding zijn van galzuur met respectievelijk glycine (een aminozuur) en taurine.

Hoewel galzuur in zijn structuur erg op de steroïden lijkt, vormt de oriëntatie van het waterstof-atoom op C5 (in de figuur hiernaast het laagst aangegeven waterstof-atoom) een wezenlijk verschil. De "cis"-ringkoppeling veroorzaakt een knak in het molecuul, die bij de voor de steroidhormonen gebruikelijke "trans"-koppeling ontbreekt. De galzuren zijn daarmee een duidelijk derivaat van 5"α"-gonaan.

Door de galzuren in de gal worden vetten geëmulgeerd en ontstaan micellen zodat de vetten makkelijker verteerbaar zijn. De belangrijkste galzuren zijn:


</doc>
<doc id="1540205" url="https://nl.wikipedia.org/wiki?curid=1540205" title="Nimesulide">
Nimesulide

Nimesulide is een koortsverlagend, ontstekingsremmend en pijnstillend geneesmiddel dat behoort tot de NSAIDs (niet-steroïdale ontstekingsremmers). Het is een weinig selectieve COX-2-remmer: de selectiviteit van nimesulide is beduidend lager (5- tot 16-voudig) dan die van de nieuwe COX-2-remmers zoals rofecoxib (400- tot 800-voudig) .

Het Zwitserse bedrijf Helsinn verkreeg de wereldwijde rechten op het middel van de ontwikkelaar, het Amerikaanse Riker Laboratories, in 1980. Het oorspronkelijke octrooi dateerde uit 1974 en was het eerst verkregen in België. Het eerste land waar het op de markt kwam was Italië (1985). Merknamen waren "Mesulid" en "Aulin". Het werd nadien onder verschillende andere merknamen uitgebracht in ongeveer 50 landen waaronder België, maar niet in de Verenigde Staten. De octrooibescherming is verlopen en er zijn vele generieke versies van andere firma's op de markt.

Nimesulide is beschikbaar in de vorm van tabletten, poeder of suspensie voor oraal gebruik, van zetpillen voor rectale toediening, of van een gel voor topische (uitwendige) toepassing.

Nimesulide is een omstreden geneesmiddel vanwege een aantal gevallen van ernstige tot dodelijke levertoxiciteit na gebruik van het middel. In 2002 werd het middel in Finland en Spanje uit de handel genomen na melding van een aantal gevallen. Het Europees Geneesmiddelenbureau evalueerde het middel daarop en besloot om de indicaties te beperken tot de behandeling van acute (kortstondige) pijn, van dysmenorroe en van de pijnlijke symptomen van osteoarthritis. Het werd gecontraïndiceerd bij patiënten met leverproblemen; de dagelijkse dosis werd beperkt en het langdurig gebruik werd afgeraden.

In 2007 nam de Ierse overheid het middel van de markt na berichten over ernstige bijwerkingen op de lever. Op basis van de nieuwe gegevens voerde het Europees Geneesmiddelenbureau een nieuwe evaluatie uit van nimesulide. Het besluit was, dat het veiligheidsprofiel van nimesulide sedert de vorige evaluatie niet veranderd was: er is een risico op levertoxiciteit bij het nemen van nimesulide, maar de voordelen van het gebruik van het middel wegen toch op tegen dit risico. Wel wordt aangeraden om de behandelingsduur te beperken tot maximaal 15 dagen. Het mechanisme waarmee nimesulide de lever aantast is niet bekend, en het is niet mogelijk om te voorspellen of een patiënt een verhoogd risico heeft op leverbeschadiging bij het nemen van nimesulide.

In dezelfde periode evalueerde ook de Belgische overheid het middel, en het Federaal Agentschap voor Geneesmiddelen en Gezondheidsproducten (FAGG) besliste op 19 december 2007 om de orale vormen van nimesulide uit de handel te nemen. De topische vormen (gel) mogen nog wel verkocht worden. De verdeler van het product in België, NV Therabel-Pharma, heeft deze beslissing aangevochten bij de Raad van State.

In India heeft het farmaceutisch bedrijf Lincoln Pharmaceuticals een vorm van nimesulide uitgebracht onder de merknaam "Namsafe", die veilig voor de lever zou zijn. Het product bevat racemethionine dat de toxiciteit van nimesulide voor de lever zou verminderen.



</doc>
<doc id="1540596" url="https://nl.wikipedia.org/wiki?curid=1540596" title="Keeltablet">
Keeltablet

Een keeltablet wordt meestal toegepast bij keelpijn. Soms is aan het tablet een medicijn toegevoegd. Bij keelpijn is het echter vooral de slikkende beweging, die de pijn verzacht.

Keeltabletten zijn meestal vrij groot en niet wit, zoals gewone tabletten. Dit type tablet is namelijk niet gemaakt van geperst poeder, zoals gewone tabletten. Keeltabletten zijn bedoeld om op te sabbelen, waardoor het tablet langzaam oplost en zijn daarom (net als zuurtjes) gemaakt van suikers, die verhit zijn. Op deze manier ontstaat een hard, zeer zoet tablet dat in de mond langzaam oplost en daardoor de gebruiker zo vaak mogelijk laat slikken.


</doc>
<doc id="1540809" url="https://nl.wikipedia.org/wiki?curid=1540809" title="John E. Mack">
John E. Mack

John Edward Mack (New York City, 4 oktober 1929 - Londen, 27 september 2004) was een Amerikaans psychiater en hoogleraar aan de Harvard Medical School, die internationale bekendheid verwierf met zijn biografie van T.E. Lawrence, "A Prince of Our Disorder" (1976), die in 1977 met de Pulitzerprijs werd bekroond.

Als maatschappelijk bijzonder geëngageerd arts was hij lid van de International Physicians for the Prevention of Nuclear War, en richtte hij in 1983 het "Center for Psychology and Social Change" op, dat na zijn dood in "John E. Mack Institute" werd omgedoopt. Als psychiater is hij – naast zijn werk op het gebied van dissociatieve- en borderline-bewustzijnstoestanden – vooral bekend geworden door zijn intensieve, in sommige academische kringen heftig omstreden onderzoek naar de ervaringen van mensen die claimden door buitenaardse, niet-menselijke wezens te zijn ontvoerd.



</doc>
<doc id="1541170" url="https://nl.wikipedia.org/wiki?curid=1541170" title="Gabapentine">
Gabapentine

Gabapentine is een geneesmiddel uit de groep van anti-epileptica. Het is een GABA-agonist met een chemische structuur gelijkt op die van de neurotransmitter GABA (gamma-aminoboterzuur).

Gabapentine werd in 1977 geoctrooieerd door Gödecke AG in Duitsland en door Warner-Lambert (later overgenomen door Pfizer) in de Verenigde Staten. Het werd voor het eerst toegelaten in de Verenigde Staten in 1994 en kwam in 1999 internationaal op de markt. De merknaam van Pfizer is "Neurontin". Er zijn nu ook generieke versies van het middel verkrijgbaar.

Het wordt voorgeschreven:

Gabapentine blijkt ook te werken tegen postoperatieve pijn en in hoge dosis is het ook geschikt voor de behandeling van essentiële tremor.

Het exacte werkingsmechanisme van gabapentine is niet bekend. De stof is chemisch analoog aan GABA, maar zou niet op dezelfde receptoren inwerken als GABA.

De voornaamste bijwerkingen zijn duizeligheid, slaperigheid, ataxie, moeheid, hoofdpijn, tremor en visusstoornissen.


</doc>
<doc id="1541352" url="https://nl.wikipedia.org/wiki?curid=1541352" title="Seroom">
Seroom

Een seroom is een afgesloten ruimte gevuld met vocht die kan ontstaan bij een litteken in het lichaam na een operatie. Een seroom kan zich presenteren als een zwelling op de plaats van de operatie. Als kleine bloedvaatjes kapotgaan, kan er ook bloedplasma in het seroom sijpelen. Ook kan er een steriele ontsteking ontstaan als er cellen doodgaan.

Het vocht is te vergelijken met het vocht dat uit een blaar komt. Seromen onderscheiden zich van hematomen doordat hematomen rode bloedcellen bevatten en een abces kunnen vormen, waar pus in kan zitten.

Meestal wordt het vocht uit een seroom vanzelf weer opgenomen door het lichaam. Dat kan echter wel enkele dagen tot weken duren. Ook kan er een knobbel van gecalcificeerd weefsel achterblijven. Seromen kunnen worden gedraineerd, wat betekent dat met een injectiespuit de vloeistof uit het lichaam wordt verwijderd.

Het bekendst is een seroom dat ontstaat na een borstamputatie, waarbij de lymfeknopen zijn verwijderd. Het lymfevocht dat wordt geproduceerd kan dan niet meer worden afgevoerd.


</doc>
<doc id="1541400" url="https://nl.wikipedia.org/wiki?curid=1541400" title="Tongzoen">
Tongzoen

Een tongzoen, tongkus of "French Kiss" is een erotisch getinte kus waarbij de kussenden elkaar met geopende mond kussen, zodat de tongen elkaar kunnen raken, waarbij deze tegen elkaar bewegen. Vaak wordt de tong in de mond van de partner gebracht. In vergelijking met een gewone kus is een tongzoen over het algemeen veel langer van duur. Tongzoenen of "tongen" wordt vaak bedreven in seksueel getinte context. Door het stimuleren van gevoelige gedeeltes zoals de lippen en de tong kan men opgewonden raken.

Tongzoenen is niet in alle culturen even gebruikelijk en de frequentie hiervan kan zelfs per koppel verschillen. Tongzoenen in het openbaar wordt in de meeste culturen afgekeurd, hoewel het in West-Europa en Noord-Amerika oogluikend wordt toegestaan. In veel andere culturen wordt het gezien als expliciet seksuele daad en staan er soms zelfs (strafrechtelijke) sancties op.

Tongzoenen onder dwang of tegen iemands wil viel aanvankelijk in Nederland juridisch onder de term verkrachting, namelijk het seksueel binnendringen van het lichaam (met de tong). Hier is de Hoge Raad op teruggekomen in het arrest van 12 maart 2013. Een gedwongen tongzoen geldt derhalve niet langer als verkrachting. 

Hoewel via een tongzoen geslachtsziekten niet overdraagbaar zijn kunnen wel andere aandoeningen als verkoudheid, griep, meningitis en koortslip overgedragen worden.


</doc>
<doc id="1541968" url="https://nl.wikipedia.org/wiki?curid=1541968" title="Leidsche Wolspinnerij">
Leidsche Wolspinnerij

De Leidsche Wolspinnerij N.V. was een bedrijf te Leiden dat bestaan heeft van 1934 tot 1981, waarna het naar Veenendaal is verhuisd en inmiddels failliet is gegaan.

Het bedrijf is op 1 juli 1934 aan de "Zoeterwoudseweg" 3 opgericht onder de naam: "La Vesdre Wolindustrie". Het was toen een filiaal van de in Brussel zetelende maatschappij: "La Vesdre S.A. Belge de Peignage & Filature de Laine".

Ondanks de crisistijd groeide het bedrijf voorspoedig en het werd op 19 april 1937 omgedoopt in "Leidsche Wolspinnerij N.V.", ook kortweg genoemd de NEWO, waarbij tevens de Nederlandse invloed op het bedrijf versterkt werd. Het bedrijf breidde uit en mechaniseerde. Nieuwe uitbreidingsplannen konden echter geen doorgang vinden daar de Tweede Wereldoorlog uitbrak.

Op 1 februari 1943 werd echter de N.V. Nederlandse Wolspinnerij te Veenendaal opgekocht. Dit bedrijf had een kammerij en een ververij, waardoor het gehele productieproces in eigen hand kon worden genomen.

Het bedrijf produceerde en verkocht handbreigarens en Smyrna-wol voor het knopen van tapijten onder de merknaam Neveda, waarin de namen "Nederlandse" en "Veenendaal" zijn verweven.

In de jaren zestig van de 20e eeuw had het bedrijf eveneens vestigingen in Amsterdam en Lokeren, maar geleidelijk werd er steeds minder aan huiselijk handwerken gedaan en uiteindelijk zijn alle bedrijven gesloten. De Veenendaalse fabriek aan de "Spoorlaan" 2 is in 1991 gesloopt.



</doc>
<doc id="1542479" url="https://nl.wikipedia.org/wiki?curid=1542479" title="Tevredenheid">
Tevredenheid

Tevredenheid is een gemoedstoestand waarbij het individu niet meer verlangt dan er reeds aanwezig is. 

Het begrip "tevredenheid" dient te worden onderscheiden van het begrip geluk. Dat laatste refereert hetzij aan een bijzondere situatie, hetzij aan een bijzondere gemoedstoestand: In het eerste geval "verkeert men in omstandigheden" die het welbevinden bevorderen, en die omstandigheden kunnen langdurig van aard zijn. In het tweede geval "is men vrolijk of blij" door een omstandigheid die veelal van kortere duur is: er wordt een topervaring teweeggebracht die per definitie niet lang kan duren. 

Tevredenheid daarentegen is een ervaring die noch van bijzonder gunstige omstandigheden, noch van uitzonderlijke gemoedstoestanden afhankelijk is, maar bestaat bij de gratie van de "houding" die men tegenover de werkelijkheid inneemt. Daardoor kan zij meer gelijkmatig en tegelijkertijd meer bestendig zijn dan geluk. Het zijn niet de omstandigheden die tevredenheid teweegbrengen, het is de instelling van het individu die haar veroorzaakt. Men is niet zozeer tevreden met iets, als wel met de situatie als geheel, of zelfs tevreden onafhankelijk van de wisselingen in die situatie: men aanvaardt de situatie en ondergaat haar als aanvaardbaar.

Er is ook verschil tussen tevredenheid en genotzucht. Als er van die laatste behoefte sprake is, kan men zich alleen wel bevinden bij het najagen van plezier of genieting als hoogste goed. Tevredenheid beoogt juist het omgekeerde: niet het nastreven van die zaken die plezier verschaffen, maar plezier beleven aan die zaken die er zijn.

Dit houdt in dat men weliswaar het genieten als het hoogste goed kan beschouwen, echter zonder steeds nieuwe genietingen na te streven. Dit is een centraal aspect van de filosofie van Epicurus, over wie in zijn tijd wilde verhalen over allerlei uitspattingen de ronde deden. In werkelijkheid erkende hij weliswaar het genot als hoogst nastreefbaar doel, maar dan zodanig dat de mens alleen zijn noodzakelijke verlangens en behoeften diende te bevredigen. Aldus zou een situatie van "statische" tevredenheid ontstaan, die wel door tijdelijke prikkels kon worden beïnvloed, maar niet werkelijk erdoor werd verbeterd. Het gaat niet om de topervaringen die men zich bij het geluk voorstelt, maar om de gemakkelijker bereikbare bevrediging die door de eigen instelling mogelijk wordt gemaakt.

Tevredenheid is daarmee, beschouwd vanuit een ander, psychologisch, oogpunt, een zaak van verzoening. 

Verzoening is enerzijds nodig doordat de mens veelvuldig met "zichzelf" in conflict is, ten prooi aan gemengde gevoelens en innerlijke tegenstrijdigheden. Dit kan tot ontkenning of verdringing leiden, maar pas als de tegenstrijdigheden worden onderkend en wellicht ook opgelost, is een staat van vrede mogelijk. De oplossing zal zelden volmaakt zijn: zo zal de een tegelijk rijk willen zijn maar een hekel aan werken hebben; een ander zal bij iedereen populair willen zijn, maar het wel altijd bij het rechte eind willen hebben. In beide gevallen is er conflict tussen twee drijfveren. Soms kan het conflict worden ‘’opgelost’’ door de eliminatie van een van de strijdende impulsen, vaak ook is het onmogelijk zo'n drijfveer uit te roeien. Dan is alleen verzoening met het feit dat men een vat vol tegenstrijdigheden is, de weg naar tevredenheid.

Verzoening is ook een noodzakelijke voorwaarde om tevreden te zijn met de "situatie" waarin men verkeert. Die is niet altijd de gewenste situatie: men zou een grotere auto willen hebben maar kan er zich geen veroorloven; men wenst zich een partner maar heeft niet het uiterlijk dat de verwezenlijking van die wens in de hand werkt. In vele gevallen is het conflict tussen wens en werkelijkheid niet op te lossen, in de zin dat men de werkelijkheid naar zijn hand zou kunnen zetten. Ook is het niet altijd mogelijk de wens te laten varen zonder dat men tot verdringing vervalt. Oplossing is dan niet de weg naar tevredenheid; die kan alleen worden gevonden door verzoening met de werkelijkheid, terwijl men de eigen wens blijft onderkennen. 


</doc>
<doc id="1542532" url="https://nl.wikipedia.org/wiki?curid=1542532" title="Graeme Clark">
Graeme Clark

Graeme Milbourne Clark AC (Camden (Nieuw-Zuid-Wales), 16 augustus 1935) is een Australische uitvinder.

Hij is de uitvinder van het meerkanaals implantaat voor de gehooringang dat geluid kan omzetten in elektrische pulsen die de gehoorzenuw stimuleren, waardoor personen die doof of ernstig slechthorend zijn (opnieuw) kunnen horen. Dit implantaat wordt in meer dan tachtig landen toegepast. Hij is tevens oprichter van het Bionic Ear Instituut, dat een samenwerkingsovereenkomst met Cochlear Limited heeft afgesloten.

Clark werd geboren als zoon van dove ouders Colin M Clark en Dorothy May Thomas. Na zijn middelbare school volgde hij een opleiding aan de Universiteit van Sydney.

In de jaren zeventig van de twintigste eeuw ontwikkelden hij en zijn groep wetenschappers, in eerste instantie geïnspireerd tot het ontwikkelen van een "kunstmatig oor" door zijn dove vader, een versie van een cochleair implantaat dat het slakkenhuis ("cochlea") op diverse plaatsen stimuleert. Op 1 augustus 1978 werd het eerste implantaat van deze soort geïmplanteerd.

Hij is benoemd tot "Companion" in de Orde van Australië en "Fellow" bij de Royal Society. Daarnaast won hij verschillende prijzen, waaronder de Australische Vader van het Jaar Award in 2004 en de Centenary Medal in 2003.
In 2007 presenteerde hij de Boyer Lectures.



</doc>
<doc id="1542726" url="https://nl.wikipedia.org/wiki?curid=1542726" title="Bezorgdheid">
Bezorgdheid

Bezorgdheid is een gemoedstoestand die optreedt als iemand "bezorgd" is, oftewel "over iemand anders in zit". Men vraagt zich bijvoorbeeld af hoe iemands "gezondheid" is, of door ouders, als een kind te laat thuis komt. Vaak zijn moeders "overbezorgd" vanwege hun kinderen en kunnen ze van het piekeren niet slapen.

"Bezorgdheid" komt van het werkwoord "zorgen" (voor iemand willen zorgen).


</doc>
<doc id="1542963" url="https://nl.wikipedia.org/wiki?curid=1542963" title="Religieus fanatisme">
Religieus fanatisme

Religieus fanatisme wordt gedefinieerd als fanatisme van een persoon of een groep in zijn toewijding tot een religie. Naar gelang van de vertrouwdheid met religieuze beleving wordt het ook fundamentalisme in een extreme vorm, sektarisme of godsdienstwaanzin genoemd.

Vanaf het begin dat het christendom de macht kreeg, zochten de machthebbers naar manieren om hun Kerk te kunnen controleren en uit te breiden. Vaak op een fanatieke en gewelddadige manier. Het christelijke fanatisme zou oorsprong hebben bij de Romeinse keizer Constantijn I, die geen afwijkingen van de officiële ideologie duldde. Een voorbeeld van een groep van christenen die van deze ideologie afweken waren de aanhangers van het donatisme.

Het christelijk fanatisme blijft voortduren tot in de middeleeuwen, een goed voorbeeld zijn hier de kruistochten. Deze tochten waren pogingen, goedgekeurd door de paus, om het Heilige Land van de moslims te bevrijden. Gezien de vermenging van geloof en politiek kan men deze bewegingen niet als een louter religieus gebeuren beschouwen.

Tot religieus fanatisme kan men uiteraard ook de inquisitie rekenen, die ketters vervolgde op de meest gruwelijke wijze. Deze inquisitie was vooral actief in de 16e eeuw. Joden en "ketters" waren het slachtoffer, maar ook vele heksenprocessen vonden in die tijd plaats. Deze hadden overigens niet alleen een religieus-fanatieke maar ook een economische achtergrond: de machthebbers konden zich de bezittingen van de veroordeelden toe-eigenen. Hoewel de inquisitie aanvankelijk ook de reformatie moest bestrijden, werden uitwassen als heksenprocessen ook door reformatorisch gezinden tot diep in de 17e eeuw voortgezet, met als dieptepunt de Heksenprocessen van Salem uit 1692.

Als reactie op de uitspattingen van kerkelijke hoogwaardigheidsbekleders stonden soms boetepredikers op die een zuiverende invloed hadden, maar toen ze eenmaal macht verkregen hadden, ook zelf tot fanatisme vervielen. Een bekend voorbeeld van een dergelijk iemand is Girolamo Savonarola (1452-1498). Een ander voorbeeld was de wederdoper Jan van Leiden (1509-1536) die in de nadagen van de theocratie in Münster, een waar schrikbewind uitoefende. De tegenkrachten gingen in deze gevallen overigens even bloeddorstig te werk.

Een vorst als Filips II van Spanje (1527-1598) was zo behept met religieus fanatisme dat hij, teneinde de reformatie te bestrijden, een geheel wereldrijk in gevaar heeft gebracht.

In de 19e eeuw werd geleidelijk in de christelijke wereld het principe van scheiding van kerk en staat doorgevoerd zodat religieus fanatisme sindsdien meestal beperkt blijft tot een binnenkerkelijke aangelegenheid in het christendom.

Niettemin zijn bepaalde vormen van christelijk fanatisme ook daarna blijven bestaan. Zo werden van 1860-1870 door de paus katholieke jongens opgeroepen om te vechten voor het behoud van de Kerkelijke Staat. Velen gaven aan deze oproep gehoor en werden Pauselijk Zoeaaf. Ook toen in 1870 duidelijk was dat de Inname van Rome onvermijdelijk was, werden zij nog opgeofferd.

Voorbeelden van christelijk fanatisme in de twintigste eeuw zijn de gekkenlogger uit Katwijk en Lou de Palingboer.

Nog recenter zijn The Troubles in Noord-Ierland, waarbij gewelddaden en provocaties tussen katholieken en protestanten het maatschappelijk leven ondermijnden. Hoewel hier de sociaal-economische factor zeer belangrijk was, werd de godsdienst toch als excuus voor de gewelddadigheden aangevoerd.

Religieus fanatisme ziet men ook in bepaalde anti-abortusbewegingen die zich weliswaar Pro-life noemen maar zich zeer fanatiek, en soms zelfs op gewelddadige wijze, verzetten tegen abortus in al haar vormen, wat gebeurt op grond van religieuze leerstelligheden.

Misschien is de islam wel de meest bekende religie met aanhangers die fanatieke tendensen uiten. Vanaf Osama bin Ladens fatwa in 1998, is de wereld bekend geraakt met de radicale jihad. Bin Ladens opvatting is heel anders dan de oorspronkelijke betekenis van de term. In de religieuze context betekent jihad ongeveer: "Met spoed werken voor een bepaald godsdienstig doel, doorgaans een positief doel." 

Osama bin Ladens fatwa illustreert daarentegen een doel van de fanatieke jihad: "Naar gehoorzaamheid van Gods bevel, brengen wij de volgende fatwa uit voor alle moslims: de verklaring om alle Amerikanen en hun bondgenoten – burgers en militairen - te doden is een individuele plicht voor elke moslim die de kans krijgt".


</doc>
<doc id="1544078" url="https://nl.wikipedia.org/wiki?curid=1544078" title="Antiaritmisch middel">
Antiaritmisch middel

Antiaritmische middelen of antiaritmica zijn geneesmiddelen die voornamelijk worden gebruikt bij de behandeling van hartritmestoornissen (aritmieën), hoewel bij de meeste ritmestoornissen geen behandeling nodig is. Medicijnen kunnen worden toegepast bij aanvallen van aritmie of worden ingenomen om ritmestoornissen te voorkomen en onder controle te houden.

Er bestaan verschillende typen antiaritmica: de keuze voor een bepaald type hangt af van de soort aritmie, de reactie van de patiënt op het middel en van het al dan niet aanwezig zijn van andere aandoeningen.

Afhankelijk van de manier waarop ze werken, worden antiaritmica in verschillende klassen ingedeeld. Tot de klasse-1-antiaritmica, ook membraanstabilisatoren genoemd, behoort bijvoorbeeld lidocaïne. Klasse-2-antiaritmica zijn bètablokkers zoals atenolol. Deze werken door bepaalde celeiwitten (receptoren) te blokkeren. Klasse-3-antiaritmica zijn middelen die de kaliumkanalen op de celmembraan blokkeren, zoals amiodaron. Klasse-4-antiaritmica, waaronder verapamil, blokkeren andere kanalen op de celmembraan, namelijk de calciumkanalen.

Antiaritmica veranderen de geleiding van elektrische signalen in het hart. De soort wijziging is afhankelijk van het type antiaritmicum. Sommige middelen, zoals bètablokkers, blokkeren de overbrenging van signalen naar het hart. Andere, zoals adenosine, werken op de geleiding van signalen binnen het hart en weer andere, zoals calciumantagonisten, beïnvloeden de reactie van de hartspier op de signalen.


</doc>
<doc id="1544700" url="https://nl.wikipedia.org/wiki?curid=1544700" title="Emil Selenka">
Emil Selenka

Emil Selenka (Braunschweig, 27 februari 1842 - München, 20 februari 1902) was een Duits zoöloog. Selenka is bekend om zijn onderzoek naar ongewervelden en mensapen, en van de expedities die hij naar de tropen organiseerde.

Selenka's vader, Johannes Selenka, was een boekbinder in Braunschweig. Emil Selenka studeerde natuurlijke historie aan de universiteit van Göttingen. Na in 1866 te zijn gepromoveerd met een studie van zeekomkommers werd hij assistent van de zoöloog en anatoom Wilhelm Moritz Keferstein (1833-1870). In 1868 werd hij hoogleraar in de zoölogie en vergelijkende anatomie aan de universiteit van Leiden. Onder zijn studenten bevonden zich de later bekend geworden biologen Ambrosius Hubrecht en Hugo de Vries. In 1874 verwisselde hij deze universiteit voor de universiteit van Erlangen. In 1895 werd hij ten slotte hoogleraar aan de universiteit van München. Hij was mede-oprichter van het wetenschappelijk tijdschrift "Biologisches Zentralblatt".

Selenka deed onderzoek naar de anatomie, embryologie en taxonomie van mariene ongewervelden, vooral stekelhuidigen (Echinodermata). Hij schreef mee aan het verslag van de Challengerexpeditie, waarbij hij de ringwormen beschreef. Later verschoof zijn interesse naar zoogdieren, met name mensapen. Hij deed embryologisch onderzoek naar de vroege ontwikkeling van het embryo en de vorming van het kiemblad bij zoogdieren en anatomisch onderzoek naar de schedels en tanden van mensapen, met name orang-oetans en gibbons. Hij vond bewijs dat de verspreiding van verschillende rassen orang-oetans het gevolg was van geografische afzondering (allopatrische soortvorming). Selenka onderzocht ook de evolutie van buideldieren en hun overeenkomsten met reptielen. Hij was daarbij vooral geïnteresseerd in overeenkomsten en de verwantschap tussen Zuid-Amerikaanse en Australische buideldieren.

Om materiaal te verzamelen organiseerde hij expedities. In 1877 reisde hij naar Brazilië. Vanaf 1892 leidde hij een twee jaar durende expeditie naar Oost-Azië. Deze expeditie bezocht onder andere Ceylon, Nederlands-Indië, Japan en Australië. Op deze reis werd hij vergezeld door zijn vrouw Margarete Selenka (1860-1922), zelf ook zoöloog, met wie hij in 1893 getrouwd was. Toen Selenka in Nederlands-Indië ernstig ziek werd en naar Duitsland terug moest keren, zette zijn vrouw zijn werk in Borneo voort. Selenka schreef met zijn vrouw een verslag van de expeditie, getiteld "Sonnige Welten- Ostasiatische Reiseskizzen".



</doc>
<doc id="1544802" url="https://nl.wikipedia.org/wiki?curid=1544802" title="Kaakgewricht">
Kaakgewricht

Het kaakgewricht of de articulus temporomandibularis verbindt de onderkaak met de schedelbasis. Het is een uniek "dubbelgewricht" en zorgt voor de beweging van de onderkaak ( de bovenkaak kan niet bewegen want deze zit vast verankerd aan de schedelbasis). De beweging van het kaakgewricht kan worden gevoeld als men een vinger net voor de oren plaatst en de mond opent. Doordat deze gewrichten heel flexibel zijn, kan de onderkaak in alle richtingen bewegen waardoor spreken, kauwen, slikken, geeuwen en dergelijke mogelijk zijn.

De belangrijkste onderdelen van het kaakgewricht.
Het gewricht is gevuld met synoviaal vocht dat fungeert als een soort glijmiddel.

In strikte zin bestaat het kaakgewricht uit de gewrichtsholte, het gewrichtskopje en de tussenliggende discus articularis. Deze belangrijkste drie elementen worden bijeengehouden en omgeven door de gewrichtskapsel. Nauw ermee verbonden zijn de belangrijke ligamenten die het gewricht omgeven en versterken, en de musculus pterygoidicus lateralis, het collum mandibulae en de discus. Ruimer gezien moet voor het kauwsysteem hier ook de andere kauwspieren en de tandenbogen bijgerekend worden. Men spreekt daarom tegenwoordig over het kaakcomplex.

Het kaakgewricht neemt een heel aparte plaats in onder de gewrichten. Het is een parig gewricht. Beide kaakgewrichten zijn star met elkaar verbonden. Als het linker gewricht beweegt moet ook het rechtergewricht bewegen. Dit zorgt voor een complexe situatie bij het gebruik van de gewrichten.

De innervatie van het kaakgewricht is beperkt tot het gewrichtskapsel en een stuk van de discus articularis. Het zijn hoofdzakelijk vezels van de nervus auriculitemporalis, maar ook van de nervus massetericus en nervus temporalis. Het centrale deel van de discus is niet gevasculariseerd en vertoont geen zenuwuiteinden.

Het is het enige gewricht dat een zogenaamde gepaarde beweging maakt, dat wil zeggen de bewegingen van het linker kaakgewricht zijn afhankelijk van die van het rechter en omgekeerd. De kop van het gewricht bevindt zich in de kom en draait gedurende het eerste stukje van de mondopening (ongeveer de eerste 20 mm) in die kom (rotatie beweging). Wordt de mond verder opengedaan dan gaat de kop verschuiven naar voren, dat is goed te voelen met de vinger voor het oor (translatie beweging). Ook zijdelingse bewegingen van de onderkaak worden mogelijk gemaakt door een combinatie van draai- en schuifbewegingen van linker en rechter kaakgewricht. Het kraakbeenschijfje (de discus articularis) zorgt voor een soepel verloop van de bewegingen. De bewegingen van de onderkaak worden gemaakt door een ingewikkeld samenstel van de kauwspieren.

Er zijn veel mensen die door problemen van het kaakgewricht last hebben bij het bewegen van de onderkaak. Deze kaakgewrichtsklachten openbaren zich klinisch als verstoringen in normaliter vloeiend verlopende bewegingen van de onderkaak, zoals slingerende onderkaakbewegingen, onregelmatige bewegingen, bewegingsbeperkingen, slotverschijnselen (open lock en closed lock), luxaties en kaakgewrichtsgeluiden. Ook pijn kan zich soms voordoen in het kaakgewricht. Circa 20-30% van de bevolking heeft één of meerdere symptomen, slechts een enkeling behoeft behandeling. Het slecht functioneren van het kaakgewricht valt onder de noemer temporomandibulaire disfunctie.

Kaakgewrichtsklachten worden veroorzaakt door afwijkingen in de vorm of positie van de intra-articulaire weefsels van het kaakgewricht of van het gewrichtskraakbeen. De meest voorkomende morfologische gewrichtsafwijkingen zijn discusverplaatsingen en luxaties. Verder kan de kraakbeenbekleding van het kaakgewricht worden aangetast (artralgie) door allerlei gewrichtsaandoeningen, zoals osteoartrose en reumatoïde artritis, met crepiterende geluiden en/ of beperkte bewegingen van de onderkaak als gevolg.

Kaakgewrichtsklachten gaan louter over problemen uitgaande van het kaakgewricht en dienen derhalve te worden onderscheiden van het bredere begrip "kaakklachten".


</doc>
<doc id="1545130" url="https://nl.wikipedia.org/wiki?curid=1545130" title="Ligamentum transversum humeri">
Ligamentum transversum humeri

Het ligamentum transversum humeri, een Latijnse anatomische uitdrukking die letterlijk 'dwarsverbinding van het opperarmbeen' betekent, is een bindweefselband of ligament dat het tuberculum minus (letterlijk 'kleinere knobbel') verbindt met het tuberculum majus ('grotere knobbel') van het opperarmbeen ('humerus'). Beide tubercula zijn verdikkingen van het bot waartussen zich een groeve bevindt. Het ligamentum transversum humeri houdt de pees van de lange kop van de biceps stevig in deze groeve tussen beide tubercula. Deze groeve wordt "sulcus intertubercularis humeri" genoemd oftewel 'gleuf tussen de knobbels van het opperarmbeen'). 


</doc>
<doc id="1545530" url="https://nl.wikipedia.org/wiki?curid=1545530" title="Christiaan Bernhard Tilanus">
Christiaan Bernhard Tilanus

Christiaan Bernhard Tilanus (Harderwijk, 1796 - Amsterdam, 8 augustus 1883) was een Nederlandse medicus en hoogleraar in de medicijnen.

Tilanus volgde lessen aan de Utrechtse Hogeschool, promoveerde in 1818 in de geeskunde en in 1819 in de chirurgie. Hij vestigde zich te Arnhem als arts in een genees- en heelkundige praktijk. In 1828 werd hem een leerstoel in de heel- en verloskunde te Amsterdam aan de klinische school aangeboden. In 1873 werd hij - kort na de opheffing van de klinische school - hoogleraar aan het Atheneum Illustre. Op 30 september 1873 kreeg hij eervol ontslag.

Hij was gedurende een aantal jaren voorzitter van het Genootschap tot bevordering der Genees -en Heelkunde en richtte de eerste polikliniek voor ooglijders op in 1853; mede door zijn inspanningen kwam de Rijkskweekschool voor vroedvrouwen tot stand. 

Hij was de vader van J.W.R. Tilanus.


</doc>
<doc id="1545860" url="https://nl.wikipedia.org/wiki?curid=1545860" title="Voorhoofdsbeen">
Voorhoofdsbeen

Het voorhoofdsbeen of os frontale is het gebeente dat in de menselijke schedel de voorkant van het hoofd vormt. Ook vormt het een deel van het schedeldak. Het hartschelpvormige gebeente bevindt zich ter hoogte van het voorhoofd.

Het bot bestaat uit twee gedeelten:
De squama is dikker dan het oogkasgedeelte, dat dun, doorschijnend is en bestaat uit compact been. Linksboven en rechtsboven de neus bevinden zich bij een overgroot deel van de mensen twee met lucht gevulde holten in het bot, die zijn bekleed met slijmvlies. Aan de binnenkant heeft het bot een uitsteeksel, de crista frontalis, bij de fissura longitudinalis van de hersenen. Dit uitsteeksel beschermt de sinus sagittalis superior, een van de holtes waar hersenvocht kan eindigen voordat het de bloedcirculatie instroomt.

Het voorhoofdsbeen is met continue verbindingen verbonden met de elf botten: de twee wandbeenderen (deze verbindingen heten de kroonnaden), jukbeenderen, neusbeenderen (het gewrichtspunt van de drie botten heet het nasion) en traanbeenderen en het bovenkaakbeen, wiggenbeen en zeefbeen.

Het bot en de spieren die hier overheen liggen worden van bloed voorzien van een zijtak aan beide kanten van het hoofd van de arteriae temporales superficiales, die van het oor boven het oog langs lopen. Bloed wordt afgevoerd door de vena supratrochlearis en vena supraorbitalis.
Sensorische informatie wordt gestuurd naar en motorische informatie voor de spieren komt uit de hersenstam via de nervus temporalis.
Over het bot loopt de musculus frontalis, dit is de spier die de wenkbrauwen omhoog trekken. Ook loopt hier de musculus occipitofrontalis, die de hoofdhuid kan bewegen en voor fronsen zorgt. Verder zit de neusspier zit vast aan de glabella. De voorkant van de slaapspier is aan de zijkant van het bot vastgemaakt. Aan de bovenkant van de oogkas zijn de bovenooglidheffer en het orbitale deel van de circulaire oogspier aangehecht, die respectievelijk het bovenste ooglid opentrekt en het oog sluiten.

In de tweede maand na bevruchting ontstaan twee plaatsen boven de oogkassen die bot vormen. Deze twee plaatsen worden door de voorste botnaad bestaande uit kraakbeen van elkaar gescheiden. Onder andere door deze verbinding geeft schedel bij de geboorte mee. Na de geboorte maakt deze verbinding het mogelijk dat de hersenen in volume toenemen. Rond het achtste levensjaar groeit de voorste botnaad dicht met botweefsel. Tussen het voorhoofdsbeen en de aangrenzende botten bevinden zich bij de geboorte kraakbeenplaten: de fontanellen. Ook deze verbenen gedurende de kindertijd. De voorhoofdsholten in het voorhoofdsbeen ontstaan in de periode rond de eerste verjaardag.

Bij andere gewervelden bestaat het bot, dat bij mensen ongepaard is, uit twee delen. Reptielen, amfibieën en beenvisachtigen hebben bovendien vaak botten die de mens ontbreken tussen de voorhoofdsbeenderen en de oogkassen.


</doc>
<doc id="1546025" url="https://nl.wikipedia.org/wiki?curid=1546025" title="Arteria profunda brachii">
Arteria profunda brachii

De arteria profunda brachii of diepe armslagader is een grote slagader die ontspringt uit het achterste mediale gedeelte van de bovenarmslagader. De oorsprong van dit vat bevindt zich aan de onderste rand van de musculus teres major.

De arteria profunda brachii volgt het traject van de nervus radialis. Aanvankelijk loopt dit vat naar achteren (posterior) tussen de mediale en laterale kop van de musculus triceps brachii. Vervolgens gaat het traject doorheen een groeve in het opperarmbeen (humerus) waarin ook de nervus radialis loopt. In deze groeve zijn zowel de nervus radialis als de arteria profunda brachii bedekt door het caput laterale van de musculus triceps brachii. Het verloop doorheen deze groeve brengt de slagader naar lateraal (de buitenzijde van het lichaam). Daar dringt de slagader doorheen het septum intermusculare brachii laterale (een septum is een bindweefselige laag rondom spiervezels die ervoor zorgt dat een spier in compartimenten verdeeld wordt). Vervolgens daalt de arteria profunda brachii tussen de musculus brachioradialis en de musculus brachialis naar de voorzijde van het epicondylium laterale van het opperarmbeen. De arteria profunda brachii vormt ten slotte een netwerk met de arteria recurrens radialis.


</doc>
<doc id="1546155" url="https://nl.wikipedia.org/wiki?curid=1546155" title="Dry needling">
Dry needling

Dry needling, soms ook Intramuscular stimulation "IMS" genoemd, is een behandelmethode waarbij met een speld in verdikkingen van een spier wordt geprikt. Volgens behandelaars zou daarmee de 'knooppunten' in de spieren worden ontspannen. De behandeling wordt onder andere toegepast voor de behandeling van een myofasciaal pijnsyndroom, stijfheid en pijn in de spieren. De methode is ontwikkeld in de jaren zeventig van de 20ste eeuw door de Canadese arts C. Chan Gunn. In Nederland wordt de behandeling uitgevoerd door fysiotherapeuten en is in 2007 door het Koninklijk Nederlands Genootschap voor Fysiotherapie opgenomen hun beroepsprofiel. Volgens de vereniging tegen de Kwakzalverij worden met de behandeling myogelosen in de spier aangeprikt, die normaliter vanzelf genezen. Ze oordeelt dat er geen bewijs is dat dry needling effectiever is dan het warm houden van de spieren of een verlichtende massage te geven.

Een patiënt met myofasciale pijn heeft last van stijfheid en vaak acute of zelfs chronische spierpijn. Wanneer de spieren te gespannen zijn, kunnen zich pijnlijke en verharde plekken vormen; de triggerpoints. De spierproblemen kunnen vaak door een geschoolde dry needling therapeut (fysiotherapeut of manueel therapeut) worden verholpen. Het aandrukken van een triggerpoint wekt meestal dezelfde pijn op waar de patiënt last van heeft. Deze pijngebieden worden ook wel reffered pain patterns genoemd.

De zienswijze die ten grondslag ligt aan deze vorm van pijnbehandeling komt neer op het herstellen van de supersensitiviteit. De zenuw functioneert niet goed en uiteindelijk ontstaat er pijn in het overeenkomstige neurogene segment. Het gevolg van de zenuwdisfunctie is dat de organen (waaronder de spieren) die afhankelijk zijn van de zenuw verhoogd gevoelig worden. Dat geldt met name voor chemische prikkels. Deze aanname is gestoeld op het werk van Walter B. Cannon. In 1949 verscheen zijn werk "The supersensitivity of denervated structures". Hierin wordt gesteld: "“When a unit is destroyed, in a series of efferent neurons, an increased irritability to chemical agents develops in the isolated structure or structures, the effect being maximal in the part directly denervated"". Deze regel wordt ook wel "Cannon's Law of Denervation" genoemd. Voor het ontstaan van chronische pijn komt dit neer op het volgende: als een zenuw niet goed functioneert, wordt de spier geleidelijk "supersensitief". Deze spier zal versterkt reageren op allerlei prikkels. Voorbeelden hiervan zijn rek, koude, warmte en druk. Een bij lichamelijk onderzoek waarneembare uiting van supersensitiviteit in de spier is het ontwikkelen van strengen en verharde pijnlijke punten, ook wel spierknopen genoemd. Andere termen die gebruikt worden voor spierknopen zijn: "trigger points, tender points, myofascial trigger points".

Recente onderzoeken onderschrijven "Cannon's Law of Denervation" maar deze zienswijze is sterk verouderd. Recentere onderzoeken wijzen uit dat er wel een verandering ontstaat in het aangedane segment maar dat deze stoornissen zowel lokaal (in de spier) als centraal (in het ruggenmerg) plaatsvinden. Deze stoornissen zijn eerder verantwoordelijk voor het ontstaan van chronische pijnklachten in myogeen en fasciaal weefsel.

Dr. C.C. Gunn gaat er in zijn hypothese van "Radiculopathy model" van uit dat de oorzaak van de klachten gezocht moeten in een (kleine) stoornis van de zenuwwortel van de wervelkolom. Doordat de rugmusculatuur spanning veroorzaakt op de wervels en hierdoor de zenuwwortel ongewenst onder druk komt, ontstaat er een neuropathie van de perifere zenuw, die uiteindelijk resulteert in chronische pijn in het perifere zenuwgebied en bij de rug. Zijn uitgangspunt is dan ook dat spieren die naast een wervel gelegen zijn (paravertebrale musculatuur) altijd behandeld moet worden alsmede de spieren in hetzelfde neurogene segment.

Supersensitiviteit op basis van neuropathie waardoor spieren verkortingen laten zien, wordt ook wel "short muscle syndrome" genoemd. Deze hypothese is enkel onderzocht door Dr. C.C. Gunn en nooit door ander onderzoek nader onderbouwd.

Volgens het dry needling-principe van Dr C.C. Gunn wordt gekeken naar de volgende stoornissen:

Een therapeut kijkt tijdens het onderzoek en de behandeling naar signalen van neuropathie. Tijdens de behandeling wordt gebruikgemaakt van dunne acupunctuurnaalden. Deze worden gebruikt om een zogenaamde "release" van de spier te verkrijgen. De spier wordt geprikkeld met een dunne naald. In eerste instantie ontstaat een reflexmatige verkramping van de spier dit wordt een Local twitch respons genoemd. Die wordt door de patiënt waargenomen. De bedoeling is dat naderhand de spier loslaat. Dat kan direct zijn (de patiënt voelt dan onmiddellijk een soort "losheid"), maar kan ook pas later optreden. Meer ontspanning in de spier betekent dat de doorbloeding kan toenemen en herstel kan optreden. De mobiliteit in de aanliggende gewrichten kan verbeteren. Het uiteindelijke doel van Dry needling is dat de "neuropathie" zich geleidelijk herstelt. De pijn neemt af en de spier en gewrichtsfunctie neemt toe.

Dry needling is geen acupunctuur en heeft in tegenstelling tot acupunctuur geen energetisch kader en er wordt geen gebruik gemaakt van meridianen om de aanprikpunten te bepalen.

Volgens het Nederlands Genootschap voor Fysiotherapie is het bewijs voor de effectiviteit van dry needling "niet sluitend". De Vereniging tegen de Kwakzalverij noemt de effectiviteit niet bewezen. Ze stelt dat er geen sprake is van genezing en dat er enkel myogelosen aangeprikt worden die palpabel (voelbaar, tastbaar) zijn als verdikkingen in de spier. Doorgaans gaan myogelosen in de loop van enkele dagen tot enkele weken vanzelf over. De vereniging is van mening dat Dry Needling voor myogelosen/myofasciale triggerpoints niet bewezen zinvoller is dan reeds bestaande behandelwijzen, zoals warmhouden en een verlichtende massage. Ondanks het feit dat het hier geen voorbehouden handeling betreft in het kader van dewet BIG (Beroepen in de Individuele Gezondheidszorg), die invasieve technieken verbiedt aan anderen dan artsen, wijst de vereniging erop dat Dry Needling wel een invasieve techniek is met een onduidelijk aangrijpingspunt. Daarom zou Dry Needling een riskantere behandeling zijn dan behandelswijzen waarbij geen naalden in spieren worden gestoken.



</doc>
<doc id="1546249" url="https://nl.wikipedia.org/wiki?curid=1546249" title="Benzylpiperazine">
Benzylpiperazine

Benzylpiperazine of BZP is een piperazine derivaat dat populair is geworden als drug vanwege zijn euforische en stimulerende eigenschappen. Van 2000-2005 werden 'Party Pillen' verkocht die benzylpiperazine bevatten. De potentie van benzylpiperazine is grofweg 10 keer lager dan die van d-amfetamine.

In vitro is waargenomen dat benzylpiperazine de secretie van noradrenaline in het perifere- en centrale zenuwstelsel teweegbrengt. In ratten zorgt chronisch gebruik ook voor het vrijkomen van serotonine in de hippocampus. Tevens zorgt benzylpiperazine voor een toename van dopamine in de nucleus accumbens.


</doc>
<doc id="1546411" url="https://nl.wikipedia.org/wiki?curid=1546411" title="Blauw trompetdiertje">
Blauw trompetdiertje

Het blauwe trompetdiertje ("Stentor coeruleus" Ehrenberg 1830) is een eencellig diertje dat behoort tot het geslacht Stentor, familie Stentoridae. De Stentoridae behoren tot de ciliaten (trilhaardiertjes of wimperdiertjes) net zoals het bekende pantoffeldiertje. Het diertje heeft de vorm van een trompet met langs de bovenrand een ronde krans van bewegende trilhaartjes die een waterstroom -met daarin voedseldeeltjes zoals bacteriën- naar de slokdarm veroorzaken (dat wil zeggen naar de 'opening van de trompet', of cytostoma). 
Het trompetdiertje wordt vaak aangetroffen in organisch vervuild, stilstaand of langzaam stromend zoet water, soms in enorme aantallen. Het zet zich vaak met zijn spitse uiteinde vast op een substraat -vaak waterplanten- maar kan soms ook vrij rondzwemmend gevonden worden. Het is uiterst elastisch en kan in maximaal uitgerekte vorm wel 2 mm lang worden en is dan met het blote oog zichtbaar. Het is daarmee een van de grootste eencellige dieren, groter dan diverse veel complexere meercellige organismen zoals raderdiertjes. Het rondzwemmen vindt zowel plaats in de langgerekte trompetvorm als in een samengetrokken bolvorm; bij het zwemmen dienen trilharen op het lichaam voor de voortstuwing. 

De celkern is zeer groot en wordt een macronucleus genoemd; deze kern heeft de vorm van een kralensnoer. 
De blauwe kleur is afkomstig van het pigment stentorine dat zich hecht aan bepaalde korreltjes (granula) in het lichaam.
Stentor is sterk regeneratief; een klein deel van het dier (1/100ste) kan uitgroeien tot een volledig exemplaar.

Een typische eigenschap van het trompetdiertje is de zogenaamde contractiele vacuole, een microscopische waterblaas: omdat de concentratie aan zouten en andere opgeloste stoffen in het diertje hoger is dan in het omringende slootwater, dringt er door osmose constant water door de celmembraan (huid) naar binnen. Dit overschot aan water hoopt zich op in de vacuole, die dit met regelmatige tussenpozen naar buiten loost. Wie een dier een paar minuten observeert kan dit verschijnsel meestal waarnemen. 

Waarschijnlijk is het trompetdiertje zo genoemd door L. Oken, een filosoof uit de romantiek die ook natuuronderzoek deed. De geslachtsnaam Stentor komt waarschijnlijk van de held Stentor uit de Trojaanse oorlog met zijn zeer luide stem.

Diverse foto's van "Stentor coeruleus" staan hier en hier.


</doc>
<doc id="1546489" url="https://nl.wikipedia.org/wiki?curid=1546489" title="Schedeldak">
Schedeldak

Het schedeldak of calvaria is de bovenkant van een menselijke schedel. Het bestaat uit de volgende beenderen:


Bij een foetus wordt het schedeldak gevormd door een proces genaamd intremembrane botvorming, hoewel de basis van de schedel zich ontwikkeld via endochondrale botvorming.

Het oppervlak aan de binnenkant van het schedeldak is concaaf en bevat uitsparingen, "impressiones gyrorum" voor de windingen van de grote hersenen.

Vooraan wordt het schedeldak doorkruist door de sutura coronalis en achteraan door de sutura lambdoides.


</doc>
<doc id="1546682" url="https://nl.wikipedia.org/wiki?curid=1546682" title="Ligamentum coracoacromiacum">
Ligamentum coracoacromiacum

Het ligamentum coracoacromiacum of ligamentum coracoacromiale is een bindweefselband (ligament), dat gelegen is in het schoudergewricht. Dit ligament vormt een verbinding tussen twee benige uitsteeksels van het schouderblad (Latijn: "scapula"); de processus coracoides en het acromion. Deze benige uitsteeksels vormen samen met het tussenliggende ligament het zogeheten schouderdak.

Het acromion, de processus coracoides ("ravenbekuitsteeksel") en het daartussen gespannen ligamentum coracoacromiacum, vormen samen een boogvormige structuur, die het schoudergewricht beschermt. Deze drie structuren staan ook gekend als het "schouderdak". 

Wanneer de ruimte onder het schouderdak te klein is geworden spreek men van het zogeheten "impingementsyndroom". Dit veroorzaakt inklemming van de slijmbeurs en de pees. Dit kan leiden tot bursitis (slijmbeursontsteking) en tendinitis (peesontsteking). 


</doc>
<doc id="1546826" url="https://nl.wikipedia.org/wiki?curid=1546826" title="Impingementsyndroom">
Impingementsyndroom

Het impingementsyndroom van de schouder is een toestand waarbij de ruimte onder het schouderdak (de zogeheten subacromiale ruimte) te klein is voor structuren die hier gelegen zijn. Dit schouderdak bestaat uit twee benige uitsteeksels van het schouderblad; het acromion en de processus coracoides. Tussen beide is het ligamentum coracoacromiacum gespannen. Zowel de slijmbeurs (bursa subacromiodeltoidea) als de pees van de musculus supraspinatus kunnen bekneld raken tussen de kop van het opperarmbeen (lat: caput humeri) en de onderzijde van het schouderblad (lat: scapula). Door deze beknelling kunnen de slijmbeurs en de pees geïrriteerd raken en ontsteken wat resulteert in respectievelijk bursitis en tendinitis. Ook de continue wrijving van deze structuren zoals veroorzaakt bij bepaalde sporten en werkzaamheden kan het impingementsyndroom tot resultaat hebben. 


</doc>
<doc id="1547130" url="https://nl.wikipedia.org/wiki?curid=1547130" title="Traanbeen">
Traanbeen

Het traanbeen of os lacrimale is het kleinste en meest breekbare been van de menselijke schedel. Het been maakt deel uit van de oogkas. Het heeft twee oppervlaktes en vier grenzen.

Het traanbeen grenst aan vier botten: twee van de hersenschedel (voorhoofdsbeen en zeefbeen) en twee van de aangezichtschedel (het bovenkaakbeen en de onderste neusschelp).



</doc>
<doc id="1547316" url="https://nl.wikipedia.org/wiki?curid=1547316" title="Fenhexamid">
Fenhexamid

Fenhexamid (ISO-naam) is een fungicide. Het behoort tot de hydroxyanilides. De stof is ontwikkeld door Bayer CropScience. Merknamen zijn "Teldor" (Europa), "Elevate" (Noord-Amerika) en "Password" (Japan).

Fenhexamide is een specifiek fungicide voor de bestrijding van "Botrytis cinerea" (grauwe schimmel) en verwante organismen zoals Monilia-rot, op verschillende plantensoorten: druivelaars, bessen, steenfruit, citrusvruchten, groenten, sierplanten en -bomen.

De Europese Commissie heeft fenhexamid opgenomen in de lijst van gewasbeschermingsmiddelen die in de Europese Unie mogen toegelaten worden. De geldigheidsduur liep tot en met 31 mei 2011, maar is nadien verlengd tot 31 december 2030.

Fenhexamid is een weinig toxische stof. Er zijn ook geen aanwijzingen dat ze kankerverwekkend zou zijn. Ze is niet giftig voor bijen en andere nuttige insecten. Ze is wel giftig voor vissen en waterorganismen.




</doc>
<doc id="1547529" url="https://nl.wikipedia.org/wiki?curid=1547529" title="Sarcoplasma">
Sarcoplasma

Het sarcoplasma is een vloeistof die de spierfibrillen omspoelt en is het cytoplasma van een spiervezel. Binnen het sarcoplasma bevinden zich vele duizenden mitochondria (zogenaamde energiefabrikanten), die een grote hoeveelheid ATP genereren.

Het sacroplasma is gevuld met myofilamenten of myofibrillen. Enkel rond de celkern (of nucleus) zijn er geen myofilamenten aanwezig. 


</doc>
<doc id="1547839" url="https://nl.wikipedia.org/wiki?curid=1547839" title="Fructaan">
Fructaan

Een fructaan is een polymeer van fructosemoleculen met één sacharosemolecuul. Ze komen onder andere voor in cichorei, artisjok, asperge, prei, uien, yacón, tarwe en sommige bacteriën.

Fructanen komen ook voor in grassen. Bij de Poales, waar ook de grassen toe behoren, komen verschillende en soms zeer complexe fructanen voor. Bij veel zonneschijn en tegelijkertijd lage temperaturen, zoals die kunnen voorkomen in de late herfst en het vroege voorjaar, wordt bij grassen de energie als tussenopslag opgeslagen in fructanen. Hierdoor kan bij paarden hoefbevangenheid optreden.

Naar de bindingsplaats van de fructosylresten aan het sacharosemolecuul worden drie fructaantypen onderscheiden:

Planten die hun reservevoedsel opslaan in de vorm van fructanen kunnen lage temperaturen overleven omdat de fructanen voor vorsttolerantie zorgen. Ze binden aan membranen, waardoor ze bijdragen aan het intact houden van de cellen.

Fructanen komen ook voor bij enkele groenwieren (Dasycladales, Cladophorales) en mossen (Sphagnales, Jungermanniales). In varens en naaktzadigen zijn nog geen fructanen gevonden.

Fructanen komen bij enkele groepen bacteriën voor en worden dan levanen genoemd. Levan heeft een hoge polymerisatiegraad, tot meer dan 100. De biosynthese van de levanen is duidelijk verschillend van de biosynthese van fructanen bij de 'hogere planten'.


</doc>
<doc id="1547967" url="https://nl.wikipedia.org/wiki?curid=1547967" title="Calci-Chew">
Calci-Chew

Calci-Chew is een medicijn (kauwtablet) waar gebruik van wordt gemaakt wanneer men een tekort aan calcium heeft in het lichaam. Het bevat calciummonocitraat, calciumdicitraat en aspartaam/fenylalanine. Het werkt onder andere tegen osteoporose.

Er bestaan tabletten van 500 en 1000 mg. Het is uitsluitend verkrijgbaar op doktersvoorschrift.

Calcium is van erg groot belang voor de botvorming, maar ook voor de geleiding van zenuwprikkels, bloedstolling en de spieractiviteit.


</doc>
<doc id="1548002" url="https://nl.wikipedia.org/wiki?curid=1548002" title="Carbimazol">
Carbimazol

Carbimazol is een geneesmiddel dat wordt toegepast als behandeling voor hyperthyreoïdie. Carbimazol wordt na opname omgezet in de actieve vorm methimazol. Methimazol hindert het thyreoïdperoxidase-enzym. Als gevolg daarvan wordt de schildklierhormoonproductie verlaagd.

Het heeft een halfwaardetijd van 6 uur.

Carbimazol kan als bijwerking verschijnselen van geelzucht en agranulocytose veroorzaken. Carbimazol geeft interacties met lithium, met kalium- en natriumjodide en met antistollingsmiddelen.



</doc>
<doc id="1548514" url="https://nl.wikipedia.org/wiki?curid=1548514" title="Doofstom">
Doofstom

Doofstom was een term voor mensen die doof zijn en daarnaast niet of slecht verstaanbaar kunnen spreken. Die slechte verstaanbaarheid wordt vaak veroorzaakt doordat een doof of slechthorend persoon al lange tijd of zelfs vanaf geboorte zichzelf niet hoort spreken en ook niet iemand anders heeft horen spreken. Hierdoor is het aanleren van spreken lastig. Dove mensen maken doorgaans gebruik van gebarentaal om zich verstaanbaar te maken.

In het verleden was "doofstom" een meer algemeen geaccepteerde term, maar tegenwoordig wordt het door sommigen gezien als inaccuraat, politiek incorrect of zelfs beledigend. Al sinds de oudheid wordt de term vaak in verband gebracht met "achterlijk" of "verstandelijk beperkt". Bij een rechtstreekse vertaling uit het Engels van "deaf" naar "doof" is de vertaling of benaming echter correct. Doofheid heeft namelijk geen oorzakelijk verband met problemen rond het verstandelijke vermogen ("dumb" = "stom") van een doof persoon. De vertaling van de toevoeging "mute" in engels "mute" naar "stom" in het Nederlands valt dan ook in twee opzichten als dubieus te kenmerken. Ten eerste impliceert "doofheid" niet dat er geen stemgeluid kan worden voortgebracht of dat een doof persoon niet tot spraak kan komen (mute, stom). Ten tweede kent het woord 'stom' in het Nederlands meerdere betekenissen of brede interpretatie (die geen van alle zonder meer gekoppeld mogen worden aan doofheid). Het betekent ook dat dove ook niet gebarentaal had geleerd. Daar waar doofheid als beperking bestaat in combinatie met andere beperkingen (bijvoorbeeld in syndromen), kunnen die beperkingen indien nodig specifiek worden benoemd. Vandaag de dag wordt bij voorkeur alleen de term "doof" gebruikt.

Door nieuwe spraakmethoden kunnen sommige vroegdoven hun spreekvaardigheid wel verbeteren. De vroegdoven hadden niet alleen moeite met spreken maar beheersen ook moeite met taalbeheersing. Toch kan niet iedereen spraakverstaan van dove volgen. Veel doven ervaren de term doofstom als een scheldwoord.

De term "doofstom" verscheen voor het eerst in de Codex Hammurabi, een oude set wetten uit ongeveer 1700 voor Christus. De term komt ook voor in oude Griekse geschriften uit de zevende eeuw voor Christus.

De term doofstom wordt gebruikt in "The Catcher in the Rye" om iemand te omschrijven die nooit zijn mening uit of meningen van anderen wil horen, en zo geïsoleerd raakt van de wereld.

Chief Bromden, uit "One Flew Over the Cuckoo's Nest", wordt door velen gezien als doofstom, maar kan in werkelijkheid wel horen en spreken.

In de film "Babel" wordt het personage Chieko Wataya, gespeeld door Rinko Kikuchi, in de ondertiteling vaak omschreven als doofstom. Het is onbekend of de ondertiteling deze term letterlijk uit het Japans vertaalt, of dat sprake is van een verbastering van het Japanse woord voor doof.

Het personage Singer uit de roman "The Heart Is a Lonely Hunter", geschreven in 1940, wordt een aantal keer omschreven als 'doofstom'.

Het personage Zorro wordt in veel werken vaak bijgestaan door een 'doofstom' hulpje genaamd Bernardo.


</doc>
<doc id="1548879" url="https://nl.wikipedia.org/wiki?curid=1548879" title="Jacob Moleschott">
Jacob Moleschott

Jacobus Albertus Willebrordus Moleschott ('s-Hertogenbosch, 9 augustus 1822 – Rome, 20 mei 1893) was een Nederlands arts, fysioloog en hoogleraar. 

Moleschott behaalde op 22 januari 1845 zijn doctoraat in de genees-, heel- en verloskunde aan de Universiteit Utrecht; zijn "Kritiek van Liebig's theorie der voeding van de plant" was toen al door Teylers Genootschap bekroond; voor de beloning, vierhonderd gulden, kocht Moleschott zijn eerste microscoop. Zijn studievriend in deze tijd was J.W.R. Tilanus.

Moleschott vertrok naar Heidelberg waar hij zijn "Lehre der Nahrungsmittel für das Volk" en "Kreislauf des Lebens" publiceerde. De regering van Baden ontzegde, naar aanleiding van laatstgenoemd geschrift, Moleschott, op 26 juli 1854, de bevoegdheid om college te geven, maar desalniettemin had het boek toen al vijf drukken beleefd. Moleschott werd nu hoogleraar in de fysiologie te Zürich (21 juni 1856); op 16 december 1861 werd hij hoogleraar aan de hogeschool van Turijn. Angelo de Grubernatis (hoogleraar te Florence) noemde hem "un des chefs de l'école médicinale moderne"; Victor Emanuel II van Italië benoemde hem in 1876 tot Senator van het Rijk. In 1879 werd Moleschott benoemd tot hoogleraar aan de "Sapienza", alwaar hij omringd was met mensen als Pasquale Stanislao Mancini, Francesco de Sanctis, Giuseppe Zanardelli, Ubaldino Peruzzi enz.

In 1848 deed Moleschott een geschrift uitgaan, waarin hij bepleitte dat hoogleraren niet langer benoemd zouden moeten worden in dienst van een kerkelijke partij maar in het belang van de wetenschap. Hij was in die tijd ook een voorstander van de staatkundige vereniging van Nederland met Duitsland, maar herriep dit standpunt in 1870.

Hij wordt beschouwd als een van Nederlands meest oorspronkelijke denkers in de 19e eeuw. Zijn denken kan worden gekarakteriseerd met 'atheïstisch materialisme'. Hoewel hij uit zichzelf het lidmaatschap van de vrijdenkersvereniging De Dageraad nooit heeft gezocht aanvaardde hij in 1892 het erelidmaatschap van die vereniging.

Van hem is het bekende woord afkomstig: ""Ohne Phosphor keine Gedanken"" ('zonder fosfor geen gedachten').




</doc>
<doc id="1549035" url="https://nl.wikipedia.org/wiki?curid=1549035" title="Onderste neusschelp">
Onderste neusschelp

De onderste neusschelp ("concha nasalis inferior") is een gepaard bot en een van de drie neusschelpen in de neus.
Ze zitten horizontaal vast aan de laterale wand (zie Afb. 1) en zijn gevormd uit een lamina van spongieus bot. De functie is net als bij de andere neusschelpen om de instromende lucht te verwarmen, te bevochtigen en te ontdoen van stofdeeltjes. Doordat de neusschelpen gekruld zijn ongeveer als een rol papier gaat de lucht hierin wervelen.

De bovenste neusschelpen zijn deel van het zeefbeen en maken dus deel uit van de hersenschedel. De onderste hoort bij de aangezichtsschedel

Het bot heeft twee oppervlakken, twee grensvlakken en twee uiteinden:

Het mediale oppervlak is convex, heeft meerdere openingetjes en groeven voor bloedvaten.

Het laterale oppervlak is concaaf en is deel van de onderste neusgang.

De bovengrens is onregelmatig van vorm en grenst aan meerdere botten in de laterale wand van de neusholte:

De ondergrens is vrij, dik en cellulair opgebouwd, vooral in het midden van het bot.

Beide uiteinden zijn min of meer puntig van vorm: het achterste loopt meer taps dan het voorste.

De onderste neusschelp verbeent vanuit een enkele kern, die ongeveer in de vijfde maand van de zwangerschap ontstaat.


</doc>
<doc id="1549276" url="https://nl.wikipedia.org/wiki?curid=1549276" title="Microchip-implantaat">
Microchip-implantaat

Een microchip-implantaat is gebaseerd op radio frequency identification (RFID). Hij wordt verpakt in een omhulsel van silicaatglas en geïmplanteerd in het menselijk lichaam.
Dit soort onderhuidse implantaten kunnen worden gebruikt voor het opslaan van informatie in de vorm van contactgegevens en gegevens over persoonlijke identiteit, medische geschiedenis en medicatie.

Het vroegst bekende experiment met een RFID-implantaat werd uitgevoerd in 1998 door de Britse wetenschapper Kevin Warwick. Bij wijze van proef werd zijn implantaat gebruikt om deuren te openen en lampen aan te doen. Dit implantaat wordt sindsdien bewaard in het Science Museum in Londen.

In 2002 ontving de VeriChip Corporation toestemming van de United States Food and Drug Administration (FDA) om hun apparaat op de markt te brengen in de Verenigde Staten, maar wel binnen specifieke richtlijnen. Sinds de volledige goedkeuring in 2004 hebben ongeveer tachtig ziekenhuizen en 232 artsen in de Verenigde Staten ervoor gekozen om het systeem te gebruiken.

Door een dergelijke chip, gekoppeld aan een database met de medische gegevens van de patiënt te implanteren, kunnen ziekenhuizen en hulpverleners direct toegang verkrijgen tot de medische geschiedenis van een ziek of gewond iemand, wat kan bijdragen aan de overlevingskansen van deze persoon. geïmplanteerde chips kunnen niet worden verloren (zoals pasjes of naamplaatjes), wat de kans op diefstal van informatie kan verminderen. Ook zouden auto's en huizen kunnen worden uitgerust met microchip-scanners, zodat ze alleen toegankelijk worden voor personen met een chip die op de juiste manier geprogrammeerd is.

Als de microchip volledig onbeveiligd is, zou deze zeer kwetsbaar zijn voor hacking en onderschepping door scanners van derden. Door ongeoorloofd scannen zou iemand de informatie die is opgeslagen in de chip kunnen stelen en deze kopiëren. Dit kan leiden tot misbruik van medische dossiers en verzekeringsgegevens. Zo zou, bijvoorbeeld, de informatie over allergieën van een patiënt kunnen worden gewijzigd, waardoor een levensbedreigende situatie kan ontstaan.

Volgens de FDA kan ook de plaatsing van de chip zelf gezondheidsrisico's opleveren. Een patiënt zou afstotingsreacties tegen de chip kunnen krijgen in de vorm van een infectie of allergische reactie, de chip kan verkeerd worden ingebracht, hij zou los kunnen raken en door het lichaam gaan "zwerven" en het implantaat zou stuk kunnen gaan waarbij de opgeslagen informatie verloren raakt.

Ernstiger schade zou kunnen ontstaan wanneer de chip reageert met een bron van buitenaf, bijvoorbeeld een sterk magnetisch veld zoals een MRI-scanner. De sterke magneten die in deze apparaten gebruikt worden kunnen het implantaat vernietigen en ernstige brandwonden veroorzaken, zowel intern als extern.
Echter, volgens de 'onderzoekers' van de televisieserie MythBusters is het zeer onwaarschijnlijk dat zoiets zich voor zou doen. Hun testpersoon liet geen tekenen zien van pijn of wonden, hoewel deze uitkomsten natuurlijk afhankelijk kunnen zijn van het type chip.

Veterinair en toxicologisch onderzoek dat uitgevoerd werd tussen 1996 en 2006 heeft aangetoond dat zich bij laboratoriumratten en -muizen die geïnjecteerd werden met microchips soms onderhuidse sarcomen (gezwellen) vormden. Uit de gegevens blijkt dat tot 10% van de geïmplanteerde dieren kwaadaardige tumoren ontwikkelden in het weefsel rond de microchips. Dr. Cheryl London, een veterinair oncoloog aan de Ohio State University, heeft gezegd: ""Het is veel makkelijker om kanker in muizen te veroorzaken dan in mensen. Het kan dus zijn dat wat je bij muizen ziet een overdreven versie is van wat bij mensen zou plaatsvinden."" London suggereerde dat een onderzoek van twintig jaar bij gechipte honden nodig is ""om te zien of er een biologisch effect optreedt."" Specialisten van verschillende vooraanstaande kankerinstituten hebben dit soort tests aanbevolen voordat er begonnen kan worden met het implanteren van mensen op grote schaal.

Anders dan veel mensen denken is een chip met gps, om mensen via de satelliet te volgen, nog niet uitgevonden. Dit komt vooral door problemen met het energieverbruik en antennebereik. Een ander probleem met dit type applicatie is dat wanneer het implantaat eenmaal de gps gegevens van de satellieten ontvangt, het niet duidelijk is hoe hij zijn locatie kenbaar kan maken aan de buitenwereld. Het overbrengen van dit soort gegevens vergt een grote energiebron en een systeem zoals het bestaande mobiele telefoonnetwerk om de applicatie praktisch en betrouwbaar te maken. Er zou dus nog een lange weg te gaan zijn om mensen daadwerkelijk via gps te kunnen volgen, verschillende media claimen echter dat dit al mogelijk zou zijn.

Theoretisch gezien zou een gps-chip het mogelijk maken om individuen te lokaliseren op lengte- en breedtegraad, hoogte, snelheid en bewegingsrichting. Dit zou autoriteiten kunnen helpen om bijvoorbeeld vermiste personen of voortvluchtigen te traceren. In 2008 werd door de regering van het Indonesische eiland Irian Jaya een toepassing van de gps-chip besproken waarbij mensen die besmet zijn met hiv gevolgd zouden worden, met het doel de kans te verkleinen dat ze andere mensen besmetten.

De implantatie van microchips in mensen heeft nieuwe ethische discussies teweeggebracht op professionele fora, bij mensenrechtenorganisaties, regeringen en religieuze groeperingen. In 2007 publiceerde de raad voor ethische en justitiële zaken van de American Medical Association een rapport waarin gesteld werd dat geïmplanteerde chips een bedreiging vormen voor de privacy van mensen, omdat er geen zekerheid is dat de informatie op de chip op een degelijke manier beschermd wordt, en omdat er gezondheidsrisico's zijn.

In de Verenigde Staten heeft, na Wisconsin en North Dakota de staat Californië een wet aangenomen die o.a. werkgevers verbiedt om iemand te dwingen een RFID onder de huid aan te laten brengen.




</doc>
<doc id="1549367" url="https://nl.wikipedia.org/wiki?curid=1549367" title="Hoefbevangenheid">
Hoefbevangenheid

Hoefbevangenheid of laminitis is een aandoening aan de hoeven bij paarden en komt voornamelijk voor bij de voorbenen. Tussen de verbinding van hoornschoen met het hoefbeen ontstaat een hoeflederontsteking van de plaatjes, die tot een zeer pijnlijke zwelling leidt.

Een van de oorzaken is een te hoog fructaangehalte in het gras. Dit komt doordat bij veel zonneschijn en tegelijkertijd lage temperaturen, zoals die kunnen voorkomen in de late herfst en het vroege voorjaar, het gras de overmaat aan opgenomen energie als tussenopslag opslaat in fructanen. Bij het paard ontstaat bij opname van dit gras een te hoog suikergehalte waardoor endotoxinen in de bloedbaan komen en uiteindelijk ook te veel melkzuur in de bloedbaan.

Een andere oorzaak kan overbelasting zijn.



</doc>
<doc id="1549656" url="https://nl.wikipedia.org/wiki?curid=1549656" title="Barend Joseph Stokvis">
Barend Joseph Stokvis

Barend Joseph Stokvis (Amsterdam, 16 augustus 1834 - aldaar, 29 september 1902) was een Nederlandse arts en hoogleraar in de fysiologie en pathologie. Onder het pseudoniem van dr. S. de Jonge schreef Stokvis ook gedichten.

Hij werd geboren binnen het gezin van arts Joseph Barend Stokvis en Rachel Wittering. Zelf huwde hij Julia Elisabeth Wertheim (1836-1902). Het stel kreeg twee kinderen, Rachel Stokvis en Carel Samuel Stokvis. 

Hij volgde van 1843-1850 een opleiding aan de Latijnse school en promoveerde op tweeëntwintigjarige leeftijd in de geneeskunde op het proefschrift "De suikervorming in de lever in verband met de suikerafscheiding bij Diabetes mellitus." 

Na een wetenschappelijke reis naar Rome en Wenen publiceerde Stokvis twee verhandelingen, "Over de glycogene stof in de lever" en "Bijdragen tot de fysiologie van het acidum uricum"; hij werkte nu verder als geneeskundige en als onderzoeker op het gebied van de fysiologie en pathologie en publiceerde artikelen in het Nederlands Tijdschrift voor Geneeskunde. In 1874 werd Stokvis benoemd tot hoogleraar in de Algemene Ziektekunde en Klinische Geneeskunde te Amsterdam. Zijn inaugurele rede had als titel "De eenheid der fysiologie en der pathologie in haar betekenis voor de beoefening der beide wetenschappen geschetst." Stokvis gaf een reeks voordrachten over de homeopathie en publiceerde een omvangrijk werk over de geneesmiddelleer. 
In 1887 werd het eerste Nederlandse Natuur -en en geneeskundig congres gehouden; Stokvis was hiervan de algemene voorzitter. In 1883 vond het Internationale Koloniale Geneeskundig congres te Amsterdam plaats, waarbij Stokvis president en hoofd van het Comité van organisatie was; tijdens het congres was hij de algemene voorzitter. Hij vertegenwoordigde de Nederlandse universiteiten tijdens het 300-jarig jubileum van de Universiteit van Edinburgh in 1884 en werd benoemd tot doctor honoris causa aan deze universiteit, in casu tot "doctor of law and literature". 

Stokvis vertegenwoordigde Nederland in 1894 op het internationale geneeskundige congres te Rome. Hij was onder meer voorzitter van het Nederlands Israëlitisch Armbestuur, lid en kort vicevoorzitter van de plaatselijke schoolcommissie, voorzitter van de Amsterdamse Vereniging voor Gezondheids- en Vakantiekolonies, voorzitter van het bestuur van de Toneelschool, lid van de Koninklijke Nederlandse Akademie van Wetenschappen, corresponderend lid van de "Deutsche Gesellschaft für innere Medizin" te Berlijn, erelid van de "Société royale des sciences naturelles et médicinales" te Brussel, erelid van de "Société endémiologique" en lid van de "Endemological Society".




</doc>
<doc id="1549749" url="https://nl.wikipedia.org/wiki?curid=1549749" title="Personen met een Autisme Spectrum Stoornis">
Personen met een Autisme Spectrum Stoornis

Personen met een Autisme Spectrum Stoornis of kortweg PASS is een Vlaamse en autonome zelfhulpgroep voor (jong)volwassenen met een stoornis in het autismespectrum en personen die een autismespectrum stoornis vermoeden bij zichzelf.

De vereniging wordt zelfstandig gerund door personen met een autismespectrumstoornis zonder inmenging van hulpverleners. Er worden maandelijkse meetings georganiseerd waar mensen met autisme elkaar kunnen ontmoeten en ervaringen uitwisselen.

PASS werd opgestart in Antwerpen en snel werden er nieuwe afdelingen opgericht in andere Vlaamse steden.

PASS organiseert maandelijkse bijeenkomsten in diverse steden in Vlaanderen. Momenteel zijn er afdelingen in Antwerpen, Kapellen, Gent, Leuven, Hasselt, Brugge, Brussel, Sint Niklaas en Turnhout. Op deze dagen wordt er vaak een thema gekozen waar de leden dan in groep over kunnen praten.

Naast de reguliere PASS afdelingen zijn er ook enkele afdelingen die de naam PASS-Actief hebben en dat in Antwerpen, Gent en Hasselt. Deze afdelingen organiseren activiteiten allerhande zoals uitstapjes, korte reizen, enzovoort. Verder zijn er ook nog enkele jongerenafdelingen.

PASS is een autonome vereniging. Het krijgt wel ondersteuning van de Vlaamse Vereniging Autisme, die de maandelijkse uitnodigingen verstuurt aan de leden.

PASS heeft geen banden met Personen uit het Autisme Spectrum, de vereniging uit Nederland voor personen met een autisme spectrum stoornis.

Een aantal Pass leden startte in 2006 met het project “Rent an Autist”. Bedoeling van dit project is om jaarlijks een aantal dagen te voorzien waarbij mensen zonder autisme een persoon met autisme kunnen “inhuren” om een gesprek aan te gaan. Mensen kunnen dan vrij vragen stellen. De bedoeling van het project is om mensen kennis te laten maken met een persoon met autisme en op die manier onder meer een aantal vooroordelen proberen weg te werken die bestaan over autisme.



</doc>
<doc id="1550259" url="https://nl.wikipedia.org/wiki?curid=1550259" title="Baclofen">
Baclofen

Baclofen (β-parachlorophenyl GABA) is een spierverslapper. Het is een gamma-aminoboterzuur-agonist (GABA-B-agonist) die in het bijzonder bij oromandibulaire dystonie wordt voorgeschreven. In een dosis van 40–180 mg per dag wordt het gebruikt bij spasmen en dystonie. Reeds vele jaren wordt dit patentloze medicijn onderzocht omdat het buitensporig drinken als gevolg van een alcoholverslaving zou kunnen tegengaan. Ook bij andere verslavingen, zoals cocaïne en GHB verslaving, zou het middel goede resultaten opleveren. 

Het geneesmiddel is bewezen teratogeen. Dat wil zeggen dat het, samen met een groot aantal andere chemische stoffen, geneesmiddelen, alcohol, roken en drugs, een stof is die bij gebruik tijdens de zwangerschap nadelige gevolgen voor de vrucht kan hebben.

De spierverslapper is chemisch verwant aan de partydrug gamma-hydroxyboterzuur (GHB) en ook veronderstelt men soms een gelijkenis met veel voorgeschreven (en verslavende) benzodiazepines als diazepam en oxazepam. GHB is echter een lichaamseigen stof, baclofen is dat niet. Terwijl GHB als partydrug wordt geassocieerd met een toename van seksuele prikkels, is bij baclofen juist het tegenovergestelde aangetoond. In een klein onderzoek is de effectiviteit van baclofen bij paniekstoornis en angststoornissen aangetoond. Baclofen kwam in 2004 in het nieuws toen een ernstig aan alcohol verslaafde Franse cardioloog Dr. Olivier Ameisen in zijn boek "Le dernier verre" (Nederlandse vertaling: "Het einde van mijn verslaving") claimde dat hij zichzelf genas door zichzelf grote doses baclofen voor te schrijven.

Dr. Ameisen, hoogleraar geneeskunde aan de State University of New York, was een alcoholist die zichzelf naar eigen zeggen "in een coma zoop". Ameisen had zonder succes het twaalfstappenprogramma gevolgd en de Anonieme Alcoholisten bezocht en de bij alcoholverslaving voorgeschreven medicijnen refusal, naltrexon en campral gebruikt. Toen hij vernam dat baclofen bij een spastische cocaïneverslaafde de zucht naar cocaïne sterk had verminderd, ging hij baclofen onderzoeken. In wetenschappelijke tijdschriften was de uitwerking van baclofen op verslaafde laboratoriumratten beschreven. De dieren werden onder invloed van baclofen minder afhankelijk van cocaïne en alcohol.

Het medicijn is in Frankrijk eerst "off-label" aan alcoholisten voorgeschreven als experimenteel middel en met goede resultaten. De Franse SFA (Société française d'alcoologie) is echter voorzichtig en noemt verslaving een complexe aandoening waarvoor een medicijn alleen niet de oplossing zal zijn. Ameisen beweert echter niet dat het middel de ziekte verslaving geneest, maar meer dat het middel helpt bij het verminderen van de ziekelijke zucht, de craving, naar alcohol of drugs. Die craving is in feite psychische onrust, maar omdat de hersenen via hormonen en/of neurotransmitters allerlei alarmbellen laten rinkelen dat het tijd is voor de volgende dosis, vertaalt die psychische onrust zich tevens in lichamelijke onrust en ongemakken. Die onrust triggert vervolgens een dwangmatig op zoek gaan naar het middel dat de onrust zal wegnemen.<ref name="www.nida.nih.gov/scienceofaddiction">Drugs, brains and behavior, The Science of addiction, National Instistute on Drug Abuse, U.S. Department of Health, 2010, Bron: http://www.nida.nih.gov/scienceofaddiction/sciofaddiction.pdf</ref> De craving kan zich overigens ook uiten als emotionele disbalans, verveling, dysforie of prikkelbaarheid.

Het verschil dat men vroeger maakte tussen een lichamelijke en geestelijke afhankelijkheid bestaat volgens Ameisen in feite niet, al kan men van de ene drug meer lichamelijk ongemak ervaren dan van de andere. Als het ziekelijke element kan worden overwonnen met een medicijn, dan ligt de weg daarna open om ook echt te kunnen stoppen, en vervolgens ook te willen stoppen met het overmatige en ziekelijk gebruik van de desbetreffende verslavende middelen.

De kern van het probleem bij verslaving is dat verslavingsgevoelige mensen wel willen, maar niet kunnen stoppen of minderen. Dit omdat het deel van de hersenen, het limbische systeem, dat de craving initieert, bij verslavingsgevoelige mensen (die daadwerkelijk verslaafd raken) zo vele malen sterker naar voren treedt dat de prefrontale cortex, die betrokken is bij functies als beslissingen nemen, plannen, sociaal gedrag en impulsbeheersing, dit vaak simpelweg niet meer kan corrigeren. Het limbische systeem is een groep structuren in de hersenen die betrokken zijn bij emotie, motivatie, genot en het emotioneel geheugen en is evolutionair gezien een van de oudste delen van de hersenen. Bij verslavingsgevoelige mensen neemt dit limbische systeem dus feitelijk de beslissingen en kan de prefrontale cortex hier nog vrij weinig aan doen, hoezeer men na het laatste gebruik ook overtuigd was dit nooit meer te willen of te doen.

Ook regelt dit systeem de vecht- of vluchtreactie, een verdedigingsmechanisme dat bij mensen en dieren optreedt als er acuut gevaar dreigt. De reactie begint met acute hevige angst, paniek en stress. Als gevolg hiervan produceert het lichaam grote hoeveelheden adrenaline en cortisol (stresshormonen), de bloeddruk en hartslag gaan omhoog, de spieren worden gespannen, haren komen rechtop te staan (kippenvel), de zintuigen worden scherper (pupillen verwijden, oren staan rechtop) en de pijngevoeligheid daalt naar een zeer laag niveau (endorfinestimulus). Hierdoor is het lichaam voorbereid op een gevecht of om op de vlucht te slaan. Bij craving (ziekelijke-zucht) slaat dit systeem als het ware nodeloos op hol. Bij verslavingsgevoelige mensen is het limbische systeem in de war geraakt doordat het verslavende middel of gedraging aanvankelijk een bepaalde disbalans kon opheffen waartoe het lichaam eerder niet zelf toe in staat was (vanwege bijvoorbeeld een psychiatrische aandoening). Als dat het geval is kan men spreken van de ziekte verslaving. Het inzicht dat verslaving vooral een biologische, genetische en epigenetische ziekte is wordt daarmee essentieel voor een succesvolle behandeling.

Baclofen zou de angel uit de verslavingsproblematiek halen. Het lijkt erop dat Baclofen iets in de plaats stelt voor dat waar het in de hersenen van de verslaafde al voor de verslaving aan ontbrak. Iemand kan zich wederom normaal voelen, het leven krijgt weer enige kleur en diepte en de onrust wordt minder, en dat kon zelfs het verslavende middel nooit meer bereiken. Ook wordt vermeld dat Baclofen een zodanig effect heeft op de hersenen dat de ratio in de prefrontale cortex het niet aflegt tegenover het oudere en sterkere emotionele brein in het limbische systeem, waardoor beseft wordt (en belangrijker: beseft blijft worden) dat een verslavend middel niets extra's op zal leveren, of zelfs integendeel. Vooral ter voorkoming van een terugval (relapse) zou baclofen daarom nuttig kunnen zijn. Maar ook zou het het dwangmatige element uit een verslaving kunnen halen.

Een verslaafde raakt op den duur daadwerkelijk verslaafd aan een verslavend middel niet zozeer omdat hij (/zij) zich beter gaat voelen, waarvan in het begin natuurlijk nog wel sprake is, maar omdat hij zich alleen (nog) normaal kan voelen met het verslavende middel. De verslaafde voelt zich dus niet per se beter door inname van het verslavende middel, maar eerder normaal. Het verraderlijke en datgene wat het meest tot verwarring leidt is dat een verslaafde zich eigenlijk nooit normaal heeft gevoeld. Het effect bij een niet verslavingsgevoelig persoon kenmerkt zich meestal doordat die zich meestal wel veel beter voelt dan normaal bij inname van een bepaald middel, ook na verloop van tijd. Omdat de niet verslavingsgevoelige persoon ook tevreden kan zijn met het zich normaal voelen, dus als hij niets gebruikt, zal hij daarom niet steeds dwangmatig op zoek hoeven gaan naar een (verslavend) middel dat hem nog beter doet voelen.

Slechts zo'n 3% van de patiënten in professionele ontwenningsklinieken ondervinden geen enkele terugval indien zij geen aanvullende medicatie of op wetenschappelijke methodes gebaseerde behandeling krijgen. Ondanks de hoopvolle resultaten van al dit wetenschappelijk onderzoek, de vele positieve resultaten die worden gemeld buiten de reguliere verslavingszorg om, in Nederland maar vooral ook in Frankrijk, blijft men in Nederland vasthouden aan het idee dat er eerst nog meer onderzoek moet worden gedaan. Terwijl veel privé-klinieken in Amsterdam meewerken aan het grootschalige onderzoek aan de Universiteit van Amsterdam naar de effectiviteit van het patentloze baclofen blijven de artsen van de Jellinek kliniek, in Amsterdam vrijwel monopolist, vasthouden aan medicijnen die zeer weinig mensen helpen, maar die wel veel bijwerkingen hebben. Die medicijnen zijn nieuw ontwikkeld en vallen daardoor wel onder patent. Om die reden zijn daar wel tientallen miljoenen aan onderzoek, lobby en promotie aan besteed en daarom wel wettelijk als geneesmiddel erkend. Deze middelen leveren wel veel geld op voor de industrie maar zijn dus niet altijd het beste voor de patiënt. 

Op 24 april 2012 heeft de Franse Medicijnen Toezichthouder (L’Agence nationale de sécurité du médicament et des produits de santé, ANSM), het gebruik van baclofen bij de behandeling van alcoholisme officieel goedgekeurd. Bij de Jellinek kliniek in Amsterdam zegt men echter nog steeds te wachten op overtuigend bewijs voor de effectiviteit van baclofen bij de behandeling van verslaving. Ondertussen heeft men sinds een paar jaar wel uitgebreid ingezet op het uit de VS overgewaaide en op religieuze leest gestoelde twaalfstappenprogramma. Dit terwijl de Cochrane Drugs and Alcohol Group reeds in 2006 een uitgebreid onderzoek heeft gepubliceerd waarin men heeft gekeken naar alle beschikbare wetenschappelijke studies vanaf de jaren 60 naar de effectiviteit van het twaalfstappenprogramma en de bijbehorende regelmatige, soms dagelijkse, bezoeken aan de Anonieme Alcoholisten groepen (en andere verslavingsgroepen). Het resultaat was dat de effectiviteit van het programma niet kon worden aangetoond. In acht van de twaalf stappen speelt god of "een hogere macht" een cruciale rol. Deze therapie gaat ervan uit dat jij niet zelf van je verslaving kunt afkomen maar moet vertrouwen op god of een andere "hogere macht" voor je herstel. Als men op de website van de Jellinek zoekt op "baclofen" treft men 0 resultaten aan terwijl "12 stappen" 49 resultaten oplevert. Terwijl men elders experimenteert met baclofen, tot nu toe met meestal vrij positieve resultaten, blijft de verslaafde bij de Jellinek voorlopig toch echt verstoken van een potentieel levensreddend en zeer goedkoop en te verdragen medicijn.

Men blijft dus lijden aan de ziekte verslaving. Verslaving blijft een complexe aandoening, en vooral als de verslaving eigenlijk een symptoom is van een onderliggende psychiatrische aandoening, is het maar de vraag of baclofen in alle gevallen het juiste middel is. Echter, tot voor kort was het een vrij normale gang van zaken een persoon met de dubbele diagnose psychiatrische aandoening en verslaving eerst naar de verslavingszorg te verwijzen. De verslavingsproblematiek kon vervolgens niet worden opgelost omdat de achterliggende psychiatrische aandoening niet werd behandeld. Gelukkig weet men ondertussen dat verslavingsproblematiek alleen kan worden opgelost als de onderliggende psychiatrische problematiek tegelijkertijd wordt behandeld. De verslaving verergert de psychiatrische problematiek en andersom. Het is daarom belangrijk dat behalve medicatie voor andere psychiatrische aandoeningen nu wordt onderkend dat er medicijnen als baclofen bestaan die specifiek werken op de psychiatrische aandoening verslaving.

De resultaten van twee kleinschalige dubbelblinde onderzoeken doen vermoeden dat baclofen weinig bijwerkingen heeft en goed wordt verdragen, ook in combinatie met alcohol. Geregistreerde bijwerkingen waren verwardheid, concentratieverlies, duizelingen en vermindering van het reactievermogen. Verder moet worden vermeld dat baclofen niet geschikt is om zomaar zelf mee te experimenteren vanwege een gerapporteerde agressie verhogende werking bij een verkeerde dosering of in combinatie met bepaalde andere medicatie. Die dosering verschilt van persoon tot persoon en dient onder toezicht van een arts plaats te vinden. Antidepressiva en stimulantia hebben die bijwerkingen overigens ook en toch is dat geen reden om die medicatie dan maar niet voor te schrijven. De voordelen wegen doorgaans ruimschoots op tegen de nadelen.

Enkele door gebruikers als positief ervaren bijwerkingen, bekend van andere spierverslappers, als goede nachtrust, gestegen zelfvertrouwen en de door Ameisen beschreven luciditeit, hij schrijft "helder te kunnen denken", doen vermoeden dat baclofen geestelijk verslavend zou kunnen zijn. Aan de andere kant hoeven als positief ervaren werking of bijwerkingen niet op verslavingsgevoeligheid te wijzen. Belangrijker is na te gaan of men door een grotere hoeveelheid van een medicijn te nemen zich nog beter gaat voelen, of er tolerantie optreedt en of men daadwerkelijk eerder aanklopt bij de huisarts voor een herhalingsrecept dan vooraf is afgesproken. De kleine groep gebruikers die met baclofen stopte, meldde geen ontwenningsverschijnselen. Baclofen wordt reeds decennialang voorgeschreven en in die tijd is het middel niet als verslavend bekend komen te staan. Het niet willen voorschrijven van een medicijn omdat het chemische verwantschap toont met GHB en daarom wel eens (niet bewezen) verslavend zou kunnen zijn, is aldus onterecht.

Omdat er nog geen grootschalige en langdurige klinische dubbelblinde onderzoeken zijn gedaan naar het effect van baclofen op alcoholisme, verslavingen en autistische stoornissen, is hierover nog onvoldoende bekend en blijft het gebruik van deze stof voorlopig op eigen risico van de voorschrijvende arts en de patiënt. De omvang van die onderzoeken zijn zeer talrijk, maar blijven qua grote en degelijkheid beperkt, aangezien dit patentloze middel financieel gezien niet meer interessant is voor de farmaceutische industrie. De Universiteit van Amsterdam heeft inmiddels wel een fonds opgericht, bedoeld voor een wetenschappelijke studie naar het effect van baclofen op alcoholverslaving. UvA-hoogleraar Ontwikkelingspsychopathologie prof. dr. Reinout Wiers leidt het onderzoek. Als onderdeel van de Faculteit der Maatschappij- en Gedragswetenschappen rijst wel de vraag uit welke invalshoek het onderzoeksteam het effect van baclofen onderzoekt. Het lijkt er op dat men tegen de gangbare wetenschappelijke paradigma verschuiving in toch enig onderscheid wilt behouden tussen psychiatrie en psychologie en tussen verslavingszorg en andere zorg. 

Mei 2011 werd in Schotland het laatste belangrijke onderzoek gepresenteerd: "Baclofen at a Tailored Dose Reduces Alcohol Use, Craving and Consequences of Drinking in Alcoholics with Medical Disease due to Alcohol Dependence". De dosis tijdens het onderzoek betrof tussen de 15 and 360 mg baclofen per dag. Deelnemers aan het onderzoek gaven aan dat craving pas minder wordt bij doses boven de 90 mg. Het onderzoek stelt in de conclusie dat een dosis boven de 100 mg per dag verder onderzoek verdient.

De werking van baclofen is echter subtiel en neemt voornamelijk de fysiek gevoelde zucht naar het middel weg (craving), maar toch wordt ook de psychische craving en onrust als minder hevig ervaren. Een uitgebreide bijeenkomst van vele partijen heeft overigens plaats gevonden op Dinsdag  28  februari  2012. Georganiseerd door het Trimbos‐instituut in samenwerking met de Stichting voor Alcoholverslavingszorg (www.alcoholverslavingszorg.nl). Zie bronvermelding 

Die subtiele werking is echter ook meteen de reden dat naast de mogelijkheid nu te kunnen stoppen/minderen, vooral ook het willen stoppen aanwezig dient te zijn om echt succesvolle toepassing te garanderen. En hier komt dan wellicht het hele arsenaal aan nu reeds bestaande hulpverleningsmogelijkheden en AA/CA/NA bijeenkomsten van pas, doch hopelijk nu dan met meer garantie op succes dan voorheen het geval was. geen baclofen inneemt, de verslaving volledig terug kan komen bij de eerste de beste trigger. Het middel geneest dus niet, het onderdrukt "slechts" de symptomen. Bemoedigend is dan weer wel dat indien de juiste dosis baclofen wordt ingenomen ten tijde van het innemen van het verslavende middel, het controleverlies dat normaal gesproken optreedt na een "terugval" dan niet optreedt.

Ook bij eetstoornissen, eetverslavingen en obesitas wordt onderzocht of baclofen behulpzaam kan zijn bij een biologische benadering en behandeling van de ziekte. Ook hier ligt het opheffen van een bestaande chemische disbalans ten grondslag aan de veronderstelde werkzaamheid van baclofen bij het helpen genezen van o.a. obesitas.

En ook bij het stoppen met roken (nicotine) kan Baclofen een rol spelen.

Baclofen heeft mogelijk naast spierverslappende eigenschappen ook op psychisch niveau een "verslappende" werking. Lopend onderzoek moet uitwijzen of baclofen om die reden ook een geschikt middel zou kunnen zijn om de symptomen van autisme te verlichten. De eerste resultaten zijn bemoedigend.

Recent onderzoek naar autisme en verslaving wijst uit dat het aantal verslaafden onder autisten ruim acht keer hoger ligt dan vanuit de algemene bevolking is te verwachten. In een andere studie bleek dat bij 70 volwassenen met autisme het profiel van de persoonlijkheid minder afweek van het profiel van de algemene populatie als er sprake was (geweest) van een verslaving, vergeleken bij mensen uit die groep die nooit verslaafd waren geweest. Datzelfde fenomeen zag men bij de cijfers die mensen met autisme gaven over hun sociaal functioneren; er werden minder sociale problemen gerapporteerd als er sprake was (geweest) van een verslaving. Met het onderzoek naar baclofen bij autisme en het onderzoek naar baclofen bij verslaving hoopt men aan te tonen dat men op dit gebied twee vliegen in een klap kan slaan.

Ook naar de werkzaamheid van baclofen bij het syndroom van Gilles de la Tourette is onderzoek gedaan. 


</doc>
<doc id="1550404" url="https://nl.wikipedia.org/wiki?curid=1550404" title="Olivier Ameisen">
Olivier Ameisen

Olivier Ameisen (Parijs, 25 juni 1953 – aldaar, 18 juli 2013) was een Franse cardioloog, hoogleraar en auteur.

De ooit ernstig aan alcohol verslaafde arts schreef in zijn boek "Le dernier verre" (Nederlandse vertaling: "Het einde van mijn verslaving") hoe hij zichzelf genas door zichzelf grote doses baclofen voor te schrijven. Ameisen was een alcoholist die zichzelf in een "coma zoop". Onder invloed van baclofen noemde hij zich later in zijn leven een "sociale drinker".

Ameisen was hoogleraar aan de Amerikaanse Cornell-universiteit en werkzaam in het NewYork–Presbyterian Hospital. In 1994 opende hij een goedlopende cardiologenpraktijk in New York City. Hij keerde later terug naar Parijs. Vanaf 2008 was hij gasthoogleraar aan de SUNY Downstate Medical Center in New York City.
Op 18 juli 2013 overleed hij op 60-jarige leeftijd aan een hartaanval in Parijs.



</doc>
<doc id="1550819" url="https://nl.wikipedia.org/wiki?curid=1550819" title="Verwenteling">
Verwenteling

Verwenteling is een begrip uit de schapenhouderij. Een schaap dat op zijn rug ligt, noemt men een verwenteld schaap. Directe hulp is dan noodzakelijk. Verwentelingen komen meestal voor bij schapen die geruime tijd niet geschoren zijn. Hun rug is dan zo breed dat zij niet zelfstandig weer op kunnen staan. Wanneer een verwenteld schaap niet geholpen wordt, drukken de ingewanden op de longen en de ruggengraat, waardoor het moeite krijgt met ademen en na verloop van tijd zal stikken.

Het dier moet altijd via het achterwerk weer op de poten geholpen worden, waarbij de achterpoten het eerst de grond moeten raken. Er moet hierbij niet te veel aan de wol of de hoorns worden getrokken omdat er dan bloeduitstortingen ontstaan. Het beste is, om het dier bij de "vangen" (de oksels van een schaap) te pakken. Omdat een schaap soms wel 60 tot 70 kilogram kan wegen, is het verstandig het schaap met zijn tweeën op te tillen. Als het schaap op de kont getild is, moet het meestal even zitten. Er komt dan weer zuurstof naar de spieren, en de organen krijgen weer ruimte. 

Een schaap dat nog levenskracht heeft, zal zelf ook willen opstaan, en hoeft alleen maar geholpen te worden. Een schaap dat geheel niet meewerkt, moet niet te plotseling op de poten gezet worden, maar in etappes, zodat de organen zich weer aan kunnen passen aan de nieuwe situatie. Een schaap dat op tijd geholpen wordt, zal meestal binnen tien minuten weer gaan grazen. Een schaap dat langer op de rug heeft gelegen, zal in het begin wat slingeren bij het lopen. Men moet er dan altijd even bij blijven staan zodat het dier niet ergens in loopt, bijvoorbeeld een sloot. Pas als de dronkemansloop over is en het dier gaat grazen, is het grootste gevaar geweken. 

Een verwenteld schaap dat te snel of ruw omgerold en op de poten gezet is, loopt een grote kans op een maagkanteling (maagtorsie). Dan kan het gas, dat, zoals bij alle herkauwers in grote hoeveelheden in het maag-darmstelsel gevormd wordt, niet ontsnappen. Dit kan leiden tot een coma en uiteindelijk de dood. Verder kunnen allerlei weefsels en organen gekneusd of afgekneld worden.


</doc>
<doc id="1550864" url="https://nl.wikipedia.org/wiki?curid=1550864" title="Maagtorsie">
Maagtorsie

Een maagtorsie (ook wel "maagkanteling" of "volvulus" genoemd) is een acuut levensbedreigende aandoening bij dieren met een grote buikholte. Bij een maagkanteling draait de maag binnen de buikholte om zijn as, waardoor de maag afgesloten raakt van de darmen en de slokdarm. Doordat maagbacteriën gassen blijven produceren, kan de maag opzwellen, wat acuut levensbedreigend is. Normaal gesproken zouden die gassen ontsnappen door winden en boeren. Een maagtorsie kan een reeks aan bijkomende problemen geven doordat organen en weefsels afgekneld of gekneusd worden. Ook scheuringen en het afsterven van weefsels komen voor. Onmiddellijk ingrijpen van een dierenarts is vereist.

Als een dierenarts onmiddellijk kan komen, moet het dier niet vervoerd worden, maar meestal zal vervoer toch nodig zijn, aangezien een dierenarts op locatie erg beperkt is met de mogelijkheden. Daarbij moet druk op de buik vermeden worden. Als het dier kan lopen, heeft dit de voorkeur, en in het algemeen moet het zelf zijn houding kunnen kiezen. Het dier moet zo mogelijk gemuilkorfd worden, omdat het uit pijn gevaarlijk kan bijten.

Soms zijn de symptomen overduidelijk (opgezwollen buik, gasophoping, loos braken) en kan er direct een spoedbehandeling worden ingezet. Soms dient echter eerst een röntgenfoto gemaakt te worden om onderscheid tussen andere aandoeningen te maken: hierbij vormt de maag met het gas meestal een typisch popeye teken. De eerste remedie bij maagkanteling is het laten ontsnappen van de gassen. Dit kan soms door een maagsonde in te brengen, maar meestal wordt de maag, dwars door huid en buikwand heen, aangeprikt met een holle naald die het gas afvoert. Na het vrijlaten van het gas neemt het volume van de maag af. Daardoor kan de maag de vrijheid krijgen om zich weer in een normale positie te draaien, waarmee het acute probleem verholpen is. Meestal moet de dierenarts de maag echter operatief recht draaien. Verder komt het voor dat bloedvaten en lichaamsweefsels beschadigd zijn. Een dierenarts zal dit onderzoeken. Als de milt ook verdraaid is, zal de arts die meestal verwijderen, vanwege het risico van afsterven. Soms heeft de maag via het middenrif op het hart gedrukt, wat tot acute of blijvende hart- en ademhalingsproblemen kan leiden.

Maagtorsie komt voor bij dieren met een grote buikholte waarbij de maag door oorzaken als voeding, beweging en gasvorming afwijkend is gaan bewegen. Verder zijn bij enkele gedomesticeerde diersoorten oorzaken en remedies bekend die specifiek zijn voor die soort.

Een schaap dat een tijdje op zijn rug heeft gelegen (een verwenteld schaap) en dan te snel of ruw overeind geholpen wordt, kan een maagtorsie oplopen. Een verwenteld dier moet dus rustig en in fasen op de buik gedraaid worden, te beginnen bij de achterpoten. Daarna moet het dier geholpen worden met opstaan.

Vooral bij de Deense dog en andere grote hondenrassen komt maagkanteling voor. Waarschijnlijk hangt dit samen met het eetgedrag. Hoewel de oorzaak niet volkomen duidelijk is, wordt aangenomen dat geschrok en wild spel kort na het eten kunnen leiden tot maagtorsie.


</doc>
<doc id="1551363" url="https://nl.wikipedia.org/wiki?curid=1551363" title="Lunney-schaal">
Lunney-schaal

De Lunney-schaal is een methode om een verpleegkundige diagnose te testen op accuraatheid.


</doc>
<doc id="1551473" url="https://nl.wikipedia.org/wiki?curid=1551473" title="Anuskloofje">
Anuskloofje

Een anuskloofje, anusfissuur of fissura ani, is een kloofje in de huid rond de anus. Een anaal kloofje bevindt zich in de huidplooien in en rond de anus, meestal aan de voor- of achterkant ervan. De symptomen zijn een scherpe pijn aan de anus tijdens de stoelgang of bij aanraking, bijvoorbeeld tijdens het douchen. Het wondje kan soms zeer licht bloeden tijdens of na de stoelgang.

Hoe een anale kloof ontstaat is niet geheel duidelijk. Constipatie, verhoogde spanning van de sluitspier, verstoorde bloedvoorziening, achtergebleven vocht in de huidplooitjes, het te veel oprekken van de huid rond de anus, zwangerschap/bevalling en niet op tijd verwisselen van een vuile luier bij baby's kunnen een rol spelen.

Nadat een kloofje is dichtgetrokken duurt het nog 6 weken tot 3 maanden voor een kloofje geheel is genezen. Tot die tijd springt het kloofje gemakkelijk weer open, zodat het wondje steeds weer terugkeert.

Een huisarts kan verschillende middelen voorschrijven om de anusfissuur te behandelen. Onder andere pijnstillende zalf of zetpillen, laxeermiddel en zinkzalf (zinkoxide werkt beschermend en licht samentrekkend op de huid, zodat de huid sneller heelt). Hiernaast kan een huisarts adviezen geven over verzorging van de fissuur en verbetering van spijsvertering en stoelgang. 

Als de anusfissuur chronisch is geworden, zijn er twee kleine operatieve ingrepen mogelijk. De sluitspier kan door een chirurg worden ingeknipt of opgerekt. Ook een botox-injectie, die de sluitspier ontspant, kan een gunstig effect hebben.

Anuskloofjes komen geregeld voor bij ziekte van Crohn patiënten.

Isosorbidedinitraatzalf is in Nederlandse apotheken ontwikkeld om te gebruiken bij kleine scheurtjes rond de anus. Isosorbidedinitraat is een vaatverwijder. De druk rond de anus vermindert en de bloedvoorziening op de plaats van het kloofje verbetert.

Inmiddels is de formulering zoals opgesteld door het FNA in Nederland in de handel als geregistreerd geneesmiddel. Het betreft de 1% isosorbidedinitraat-vaselinecreme FNA.

Deze plaatselijk toe te passen zalf mag alleen op recept worden afgeleverd. Er zijn een aantal contra-indicaties, onder andere met sildenafil. De belangrijkste bijwerking is hoofdpijn.

In Angelsaksische landen is een zalf op basis van nitroglycerine geregistreerd. In België wordt een dergelijk preparaat op basis van nitroglycerine vaak zelf door de apotheek (op voorschrift) gemaakt ter behandeling van kloofjes.



</doc>
<doc id="1551484" url="https://nl.wikipedia.org/wiki?curid=1551484" title="Fraxinus">
Fraxinus

Fraxinus is een geslacht van middelgrote tot grote bomen. De Es is een onderdeel van dit geslacht. De meeste bomen van dit geslacht zijn bladverliezend, maar er zitten ook een paar subtropische soorten bij die groenblijvend zijn. De bladeren zijn oneven geveerd. De zaden van de plant zijn vruchten genaamd samara. 

Het geslacht "Fraxinus" telt zo’n 45 tot 65 soorten. 






</doc>
<doc id="1551768" url="https://nl.wikipedia.org/wiki?curid=1551768" title="Cloacale bevruchting">
Cloacale bevruchting

Cloacale bevruchting is een vorm van inwendige bevruchting waarbij het mannetje echter geen gebruik maakt van een penis. 

Cloacale bevruchting komt onder andere voor bij de brughagedissen, een zeer primitieve groep van reptielen.


</doc>
<doc id="1552710" url="https://nl.wikipedia.org/wiki?curid=1552710" title="Kurt Demmler">
Kurt Demmler

Kurt Demmler, geboren als "Kurt Abramowitsch", (Posen, 12 september 1943 - Berlijn, 3 februari 2009) was een Duitse componist en tekstschrijver voor veel DDR-rockgroepen.

Als zoon van artsen, werd Kurt Demmler zelf ook arts in 1969 en werkte tot 1976 in een kliniek in Leipzig. Hij begon zelf als zanger, maar werd in de jaren 1970 en 1980 vooral de belangrijkste schrijver van liedjesteksten in Oost-Duitsland.

Hij was mede-ondertekenaar van de protestresolutie tegen de uitburgering van Wolf Biermann in 1976 en van de resolutie van rockmuzikanten en liedesmakers voor de "democratisering en vrijheid van de media in de DDR" van september 1989. Demmler trad op bij de grote demonstratie van 4 november 1989 in Oost-Berlijn, waar hij een toespraak hield en nadien met zijn gitaar het lied "Irgendeiner ist immer dabei" inzette, een ironische aanval op de alomtegenwoordige Stasi.

In augustus 2008 werd hij opgepakt op verdenking van seksueel misbruik van zeker zes minderjarige meisjes. Het proces begon in januari 2009, maar Kurt Demmler pleegde in februari 2009 zelfmoord in zijn gevangeniscel.






</doc>
<doc id="1554667" url="https://nl.wikipedia.org/wiki?curid=1554667" title="Diffuse intravasale stolling">
Diffuse intravasale stolling

Bij diffuse intravasale stolling (afgekort DIS) wordt de bloedstolling in de vaten (intravasculair) geactiveerd. Hierbij zet trombine fibrinogeen om tot fibrine waardoor fibrine draden vormt in de bloedvaten (microtrombi). Tijdens DIS is er een versnelde vorming en afbraak van fibrine. De microtrombi worden het meest frequent gevonden in de nieren, longen, milt, bijnieren, hart, hersenen en lever. De microtrombi kunnen zowel lokaal als wijdverspreid voorkomen. Door de activatie van de bloedstolling worden de stollingsfactoren verbruikt: dit kan leiden tot een bloedingsneiging. Deze intravasculaire afzetting van fibrine is een reactie van het lichaam op een ziekte of aandoening, maar is eigenlijk onjuist en kan voor veel schade zorgen.

De meest voorkomende oorzaken van DIS zijn complicaties bij de bevalling, infecties, maligniteiten en vasculaire schade. Het gevolg van DIS kunnen bloedingen of trombotische complicaties zijn, zoals het afsterven van weefsels.

De diagnose wordt gesteld op een verhoogde D-dimeer uitslag, in combinatie met een verlaging van de bloedplaatjes en de stollingsfactoren (verlenging van de APTT en PT). De behandeling bestaat uit het wegnemen van de oorzaak. Bij bloedingen kan het nodig zijn om bloedplaatjes, vers bevroren plasma en fibrinogeen toe te dienen.


</doc>
<doc id="1555078" url="https://nl.wikipedia.org/wiki?curid=1555078" title="Safranal">
Safranal

Safranal is een organische verbinding die voorkomt in saffraan en verantwoordelijk is voor het aroma ervan.

Vermoed wordt dat safranal een afbraakprodukt is van het carotenoïde zeaxanthine via het tussenprodukt van picrocrocine. Safranal is een monoterpeenaldehyde, en het kan ook synthetisch bereid worden uitgaande van citral. Dat wordt omgezet in cyclocitral hetgeen op zijn beurt kan worden omgezet in safranal.

Safranal is een effectief anti-epilepticum en reageert als een agonist bij GABA receptoren.

Safranal werkt ook als een sterke antioxidant en kan vrije radicalen onschadelijk maken. Ook blijkt de stof in vitro tegen kankercellen te werken.

Verder werkt de stof als een antidepressivum.

Natuurlijke bronnen van safranal zijn:


</doc>
<doc id="1555161" url="https://nl.wikipedia.org/wiki?curid=1555161" title="Drugstest">
Drugstest

Een drugtest is een onderzoek waarmee kan worden vastgesteld of een persoon drugs heeft gebruikt. Zo'n onderzoek wordt uitgevoerd wanneer een arts een patiënt verdenkt van het gebruik van drugs. Ook kan een drugtstest buiten het ziekenhuis toegepast worden, zoals op de werkplek (bijvoorbeeld de Drugtest bij werknemer in België), tijdens sportactiviteiten, in gevangenissen, bij het vaststellen van de doodsoorzaak van een persoon of in een thuis situatie ouder-kind.

Voor het onderzoek wordt er gebruikgemaakt van urine of speeksel. Afhankelijk van het moment van inname van de drug, de hoeveelheid die ingenomen is en het tijdstip dat er urine verzameld wordt, is een drug wel of niet aantoonbaar. Afhankelijk van de drug kan de aantoonbaarheid enkele dagen (heroïne of cocaïne) tot weken (THC als afbraakproduct of metaboliet van Cannabis) zijn. De drugstest zelf bestaat uit een cassette waaraan enkele druppels urine of speeksel worden toegevoegd. De testen zijn ook verkrijgbaar voor particulier gebruik bij drogist, apotheek of online webwinkels.

Vrijwel alle drugs soorten zijn meetbaar waaronder:

Dit is slechts een verkorte opsomming. Vrijwel alle verkrijgbare drugs zijn aantoonbaar in urine of speeksel. Door middel van een enkele drugstest of middels een zogenaamde multidrugstest waarbij meerdere soorten drugs (tot wel 12 soorten) via één test zijn aan te tonen. Op paddo's en GHB kan niet worden getest met een drugstest. Wel zijn er testen beschikbaar waarmee GHB (en ketamine) is aan te tonen in drankjes. GHB kan gebruikt worden als "rape-drug". De test (Drink Detective) is in staat om GHB, ketamine en benzodiazepinen (Rohypnol of "Rooie Knol") binnen enkele seconden aan te tonen in het drankje dat wordt getest.

Ook alcohol als verdovend middel kan getest worden door de arts. Bij een (acute) alcoholintoxicatie kan de arts een bepaling van alcohol in bloed aanvragen. Voor de detectie van langdurig overmatig alcoholgebruik vraagt de dokter een bepaling van de koolhydraatdeficiënt transferrine (CDT) aan.


</doc>
<doc id="1556796" url="https://nl.wikipedia.org/wiki?curid=1556796" title="Mierennesthofje">
Mierennesthofje

Het Mierennesthofje is een hofje in de binnenstad van de Nederlandse stad Leiden.

Het hofje telt vijf huisjes en is te betreden via een toegangspoort aan de Hooglandse Kerkgracht. Het hofje is echter alleen toegankelijk voor bewoners. De historie van het hofje gaat terug tot 1386 toen het Sint Pancrasbegijnhof werd gesticht door Katrijne Jacobsdochter in een huis aan de 'Hooglandsesteeg'. Er werd bepaald dat het hof onder toezicht kwam van de pastoor van Sint Pancras en twee 'wereldlijke personen'.

Het is niet bekend waar het huis van Katrijne Jacobsdochter precies lag. In ieder geval bevond het begijnhof zich vanaf 1402 op de huidige plaats aan de oostzijde van de Hooglandse Kerkgracht.

Toen na de Reformatie en het Beleg van Leiden (1573-1574) de stad Leiden het begijnhof in bezit kreeg, liet het stadsbestuur een aantal gezinnen in het hof wonen. De intensieve bewoning leidde tot de bijnaam Ruypenest (rupsennest) of Mierennest. In 1590 kwam het hofje in het bezit van de protestantse kerkbesturen. In 1732 werd het verkocht aan de rijke Leidenaar Diederik van Leyden, die er in 1760 ook formeel een hofje van maakte met een college van regenten.

De laatste regenten verkochten het inmiddels sterk verwaarloosde hofje in 1967 aan de gemeente Leiden. Die droeg het in 1977 over aan de Stichting Diogenes Leiden, die het in de jaren 1981-1982 volledig liet opknappen. De woningen worden tot op heden door deze stichting beheerd en verhuurd.


</doc>
<doc id="1557000" url="https://nl.wikipedia.org/wiki?curid=1557000" title="Yves Benoit">
Yves Benoit

Yves Benoit (Deerlijk, 13 juli 1949) is een Vlaamse doctor in de geneeskunde en hoogleraar. Hij is de oprichter van het Kinderkankerfonds en van het project KOESTER.

Yves Benoit brengt zijn jeugd door in de Kapel ter Rustestraat te Deerlijk. Na zijn humaniora in Kortrijk studeerde hij geneeskunde aan de universiteit van Gent. Aan deze instelling blijft hij na het voltooien van zijn opleiding ook verbonden. Tijdens zijn studententijd was Yves Benoit praeses van studentenvereniging Gavergild (1971 en 1972). Ook was hij Senior Seniorum van het SK Ghendt.

Hij richt in 1985 het Kinderkankerfonds op, het jaar dat hij aan het hoofd komt van de Kinderkankerafdeling van het Universitair Ziekenhuis te Gent. In 1992 sticht hij het project KOESTER (Kinder Oncologische Eenheid voor Specifieke Thuiszorg En Rehabilitatie), het thuiszorgproject voor kinderen met kanker. 

Yves Benoit is als eerste hoogleraar in België benoemd in zijn specialisme ‘pediatrische hematologie-oncologie’.

Samen met Luuk Gruwez is hij ereburger van de gemeente Deerlijk. 

In februari 2015 werd hij bekroond met de titel 'Strafste Gentenaar 2014' door stad Gent. 

Hij woont in Dikkelvenne (Gavere).


</doc>
<doc id="1557037" url="https://nl.wikipedia.org/wiki?curid=1557037" title="Kinderkankerfonds">
Kinderkankerfonds

Het Kinderkankerfonds, voluit Kinderkankerfonds VZW, is een Belgisch steunfonds, ontstaan in 1985 binnen de Kinderkankerafdeling van het Universitair Ziekenhuis te Gent op initiatief van doctor Yves Benoit, verbonden aan voornoemd instituut.

De officiële start van het Kinderkankerfonds vond plaats op 2 juni 1988 met de verschijning van de statuten in het Belgisch Staatsblad. Ondertussen was het Kinderkankerfonds een Vereniging zonder winstoogmerk (vzw) geworden. "Kom op tegen Kanker" werd een belangrijke sponsor van de vereniging.

Het Kinderkankerfonds neemt veel initiatieven om het lot van kinderen met kanker te verbeteren. Naast het bieden van materiële hulp in de vorm van speelgoed, televisies en dergelijke, is er de professionele hulp aan de kinderen en hun familie.

Daarnaast is er ook sinds 1992 het thuiszorgproject "Kinder Oncologische Eenheid voor Specifieke Thuiszorg En Rehabilitatie" (KOESTER).



</doc>
<doc id="1557434" url="https://nl.wikipedia.org/wiki?curid=1557434" title="Azinfos-methyl">
Azinfos-methyl

Azinfos-methyl (ISO-naam) is een insecticide en acaricide. Het is een organofosforverbinding en een benzotriazine.

Azinfos-methyl is niet-systemisch en heeft een breed werkingsspectrum. Het werkt via contact- of maagwerking. Het werd rond 1955 geïntroduceerd. De voornaamste producenten zijn Bayer en Makhteshim Agan. Merknamen zijn onder meer "Guthion" en "Gusathion". Het werd een van de meest gebruikte insecticides en werd of wordt toegepast op vele teelten, waaronder fruit, groenten en suikerriet.

Zoals andere organofosforverbindingen is azinfos-methyl een cholinesterase-inhibitor, die werkt als een zenuwgif. De stof is ook zeer giftig voor andere dieren, waaronder vogels, ongewervelde waterdieren, vissen en zoogdieren. Blootstelling aan de stof (via inslikken of huidcontact) kan resulteren in misselijkheid, duizeligheid of stuiptrekkingen en bij hoge doses zelfs dodelijk zijn.

Azinfos-methyl is niet opgenomen in de lijst van toegelaten gewasbeschermingsmiddelen in de Europese Unie. De Europese Commissie nam in 2006 wel een ontwerp-voorstel aan om azinfos-methyl onder voorwaarden toe te laten voor gebruik op aardappelen tegen de coloradokever. Het Permanent Comité voor de voedselketen en de diergezondheid, dat binnen de voorziene termijn geen advies had uitgebracht, stemde echter tegen deze ontwerprichtlijn. Op 12 oktober 2006 meldde de Europese Commissie per brief aan het Duitse agentschap dat de stof had onderzocht, dat ze geen beslissing over de toelating van azinfos-methyl zou nemen omwille van het gebrek aan advies. De fabrikant Makhteshim Agan ging op 18 december 2006 tegen deze beslissing in beroep bij het Europese Hof van Justitie; volgens haar kwam die neer op een "de facto" verbod van de stof. Het Hof verklaarde het beroep echter niet-ontvankelijk.

In de Verenigde Staten is het gebruik van azinfos-methyl tijdelijk nog toegelaten bij een aantal oogsten. Op 16 november 2006 besloot de Environmental Protection Agency dat het resterende gebruik van azinfos-methyl tegen 30 september 2012 moest beëindigd worden.



</doc>
<doc id="1557512" url="https://nl.wikipedia.org/wiki?curid=1557512" title="Persoonlijkheidsstoornis niet anderszins omschreven">
Persoonlijkheidsstoornis niet anderszins omschreven

Persoonlijkheidsstoornis niet anderszins omschreven (Engels: "personality disorder not otherwise specified", PD-NOS) is een persoonlijkheidsstoornis gedefinieerd in het Amerikaanse handboek DSM-IV uit 1994. Deze diagnose kan gesteld worden wanneer een patiënt symptomen van een persoonlijkheidsstoornis vertoont die onder geen enkele andere stoornis in het handboek vallen.

De afkorting PD-NOS moet niet worden verward met PDD-NOS. Dit zijn twee verschillende begrippen.


</doc>
<doc id="1557738" url="https://nl.wikipedia.org/wiki?curid=1557738" title="Aposematische kleuring">
Aposematische kleuring

Aposematische kleuring of aposematisme is een term in de biologie en ecologie waarmee de felle lichaamskleur van verschillende dieren wordt aangeduid, die als een afschrikkingsstrategie werd ontwikkeld. Aposematische kleuring is een waarschuwing voor vijanden dat het dier giftig of gevaarlijk is en dient ter afschrikking van vijanden. Het gaat in de praktijk over bijvoorbeeld insecten als wespen en lieveheersbeestjes en amfibieën als de vuursalamander, de geelbuikvuurpad en de pijlgifkikker.

Er zijn echter ook dieren die de aposematische kleuring misbruiken door op gevaarlijke soorten te lijken terwijl ze in feite onschadelijk zijn, zoals zweefvliegen, wat mimicry wordt genoemd. Verborgen felle kleuren die plotseling getoond worden om af te schrikken worden schrikkleuren genoemd.


</doc>
<doc id="1557793" url="https://nl.wikipedia.org/wiki?curid=1557793" title="Kleur in de Chinese cultuur">
Kleur in de Chinese cultuur

Kleur in de Chinese cultuur refereert aan de verschillende kleuren die beschouwd worden als gelukkig (吉利) of ongelukkig (不利) in de Chinese cultuur.
Het rode envelopje is een cadeau dat in de Chinese cultuur gegeven wordt aan ongetrouwde jonge mensen tijdens Chinees nieuwjaar of verjaardag. De rode kleur symboliseert geluk.

Rood is strikt verboden op Chinese begrafenissen, omdat het traditioneel de kleur van vrolijkheid is.

Geel wordt ook gezien als gelukskleur. Zo worden goud en geel vaak gecombineerd. Geel was ook de kleur van de keizersgewaden, dus de kleur van de monarchie. Maar geel wordt ook gebruikt als rouwkleur voor Chinese boeddhisten, vooral voor overleden monniken.

Groen wordt normaal geassocieerd met "gezondheid, geluk en voorspoed", maar groene hoeden worden door Kantonezen geassocieerd met overspel van de echtgenote van de drager. Chinese bisschoppen hebben sindsdien violette mijters.

In tegenstelling tot de westerse opvatting van de kleur wit (puurheid, heiligheid en zuiverheid) wordt wit in de Chinese cultuur geassocieerd met de dood en wordt hoofdzakelijk gebruikt bij begrafenissen. Soms neemt zilver dezelfde plaats in. Zilverkleurig papier wordt verbrand voor de overledene.

Zwart is een neutrale kleur die gebruikt wordt in dagelijkse kleding, maar staat ook symbool voor rouw. Waarschijnlijk komt dit door de invloed van de westerse cultuur. Een zwarte fluwelen doek wordt vaak op het portret van de overledene gehangen.

Blauw of donkerblauw wordt ook gebruikt tijdens ongelukkige en treurige gebeurtenissen, zoals begrafenissen. Op de dag dat iemand overlijdt, worden er één of meerdere blauwe lampionnen naast de deur gehangen aan een stok.



</doc>
<doc id="1557887" url="https://nl.wikipedia.org/wiki?curid=1557887" title="Viktor Frankl">
Viktor Frankl

Viktor Emil Frankl (Wenen, 26 maart 1905 – Wenen, 2 september 1997) was een Oostenrijks neuroloog en psychiater, maar werd vooral ook bekend als overlever van de holocaust. Frankl was de grondlegger van de logotherapie, een vorm van existentiële analyse, ook wel de "Derde Weense School der psychotherapie" genoemd. Zijn boek "De zin van het bestaan" (uitgegeven in 1978 als vertaling van "Ein Psycholog erlebt das Konzentrationslager" dat al in 1946 verscheen) schetst zijn ervaringen als gevangene in een concentratiekamp en beschrijft zijn psychotherapeutische methode voor het vinden van bedoeling van het leven in alle levensomstandigheden en daarmee een reden om verder te leven.

Frankl werd geboren in Wenen als zoon van een Joodse ambtenarenfamilie (Beamtenfamilie). Zijn interesse voor psychologie kwam al in zijn jeugdjaren naar boven. Voor zijn eindexamen Gymnasium (Matura) schreef hij een scriptie over de psychologie van het filosofisch denken. Na het behalen van zijn diploma in 1923, studeerde hij geneeskunde aan de Universiteit van Wenen en specialiseerde zich later in neurologie en psychiatrie, waarbij hij zich toelegde op depressie en zelfmoord. Hij kende Sigmund Freud en Alfred Adler persoonlijk.

In 1924 werd hij voorzitter van de Sozialistische Mittelschüler Österreich. In deze functie verschafte hij afstuderende studenten een speciaal adviesprogramma. Tijdens zijn ambtstermijn pleegde geen enkele student zelfmoord. Het succes van dit programma kwam onder de aandacht van mensen zoals Wilhelm Reich, die hem uitnodigde om naar Berlijn te komen.

Van 1933 tot 1937 gaf hij leiding aan het zogenaamde "zelfmoordenaarspaviljoen" (Selbstmörderpavillon) van het Algemeen Ziekenhuis in Wenen. Hij behandelde hier jaarlijks drieduizend vrouwen met zelfmoordplannen. Nochtans werd het hem verboden om arische patiënten te behandelen, vanwege zijn Joodse achtergrond. Hij werkte in een eigen praktijk, totdat hij aan de slag ging in het Rothschild Hospitaal in 1940, waar hij leiding gaf aan de neurologische afdeling en tevens actief was als hersenchirurg. In die tijd was dit hospitaal het enige dat nog toegankelijk was voor Joden. Verschillende keren voorkwam zijn medische oordeel dat patiënten geëuthanaseerd werden via het euthanasieprogramma van de nazi's. In december 1941 trad hij in het huwelijk met Tilly Grosser.

Op 25 september 1942 werd hij samen met zijn vrouw en ouders naar het concentratiekamp Theresienstadt "(Tsjechisch: Terezín)" gedeporteerd. Hoewel hij net zoals de medegevangenen dwangarbeid moest verrichten, probeerde Frankl ook (geassisteerd door onder andere dr. Leo Baeck en Regina Jonas) medegevangenen te behandelen bij zwaarmoedigheid en zelfmoord te voorkomen. Hij werkte in het blok voor psychiatrische hulp en gaf leiding aan een neurologische kliniek in blok B IV. Daarnaast werd door hem een kampdienst voor psychische hygiëne en geesteszorg voor zieken en levensmoeden opgezet en onderhouden. In Theresienstadt gaf Frankl lezingen over onderwerpen zoals "Slaap en slaapstoornissen", "Lichaam en geest", "Medische geesteszorg", "Psychologie van de bergsport", "Rax en Schneeberg", "Hoe houd ik mijn zenuwen gezond", "Existentiële problemen in psychotherapie" en "Sociale psychotherapie". Op 29 juli 1943 organiseerde hij een besloten ontmoeting van de Wetenschappelijke Sociëteit met als titel: "Levensuitputting & Levensmoed" in Terezin. De titel van zijn lezing op 25 januari 1944 was "Over speciale personen: ervaringen van een neuroloog" en zijn laatst bekende lezing in Terezin op 14 juli 1944 had hij als titel meegegeven: "Bescherming van psychische gezondheid". Bovendien beschreef hij de psychische gezondheidsdienst van Terezin in een jaarlijks rapport, de eerste besloeg de periode oktober 1942 - oktober 1943. 

Later, op 19 oktober 1944, werd hij gedeporteerd naar Auschwitz en enige dagen daarna naar Türkheim, een concentratiekamp niet ver verwijderd van Dachau, waar hij aankwam op 25 oktober 1944. Zijn vrouw was ondertussen overgebracht naar het concentratiekamp Bergen-Belsen, waar zij omkwam; zijn vader en moeder waren vanuit Auschwitz naar Theresienstadt overgebracht en kwamen daar om. Op 27 april 1945 werd Frankl bevrijd door de Amerikaanse troepen. Van zijn directe verwanten had alleen zijn zuster de oorlog overleefd, dankzij emigratie naar Australië.

Door het lijden dat hij en anderen hadden ondergaan in de concentratiekampen kwam hij tot de opzienbarende conclusie dat zelfs in de meest absurde, pijnlijke en inhumane situaties het leven potentieel zinvol is. Deze conclusie vormde de sterke basis voor Frankls logotherapie.

Nadat hij was bevrijd uit kamp Türkheim door het Amerikaanse leger, keerde hij terug naar Wenen. 

In 1945 nog schreef hij zijn wereldberoemde boek getiteld "De zin van het bestaan; een inleiding tot de logotherapie". In dit boek beschrijft hij het leven van een gewone gevangene in het concentratiekamp vanuit het perspectief van een psychiater.

In 1946 werd hij aangesteld als directeur van de Weense polikliniek voor neurologie, welke functie hij zou blijven vervullen tot 1971. In 1947 hertrouwde hij met Eleonore Katharina Schwindt, met wie hij een dochter, Gabriele, zou krijgen. Vanaf 1955 was hij hoogleraar in de neurologie en psychiatrie aan de Universiteit van Wenen. Daarnaast vervulde hij enkele gastprofessoraten in de Verenigde Staten (Harvard University, Dallas, Pittsburgh).

In de naoorlogse jaren publiceerde Frankl meer dan 32 boeken, waarvan er meerdere in tien tot twintig talen werden vertaald. Het bekendst is hij echter als bedenker van de logotherapie (logos, λόγος, is Grieks voor 'woord, reden, principe'; therapie, Θεραπεύω, betekent 'ik genees'). Hij gaf wereldwijd lezingen en seminars en ontving 29 eredoctoraten.



</doc>
<doc id="1557938" url="https://nl.wikipedia.org/wiki?curid=1557938" title="Euthanasiezaak-Eluana Englaro">
Euthanasiezaak-Eluana Englaro

Eluana Englaro (Lecco, 25 november 1970 - Udine, 9 februari 2009) was een Italiaanse vrouw die vooral bekendheid genoot vanwege de strijd die haar vader, "Beppino Englaro", heeft gevoerd rond het uitvoeren van euthanasie.

In januari 1992 raakte Englaro in een onomkeerbare coma ofwel coma vigil, na een zwaar auto-ongeluk. De hoogste rechter in Italië heeft in november 2008 toestemming gegeven om de kunstmatige voeding te staken. Na de uitspraak van de rechter was Englaro onderwerp van heftige discussies in Italië tussen voor- en tegenstanders van euthanasie. Ook het Vaticaan, dat in Italië veel invloed heeft, bemoeide zich met de zaak. De Italiaanse minister van Volksgezondheid Maurizio Sacconi verbood alle ziekenhuizen, op straffe van stopzetten van financiering, Englaro op te nemen.

Na lang zoeken vond de vader van Eluana een privéziekenhuis, dat niet afhankelijk is van staatssteun, in Udine bereid om haar op te nemen en de kunstmatige voeding te stoppen. Daar is zij op 9 februari 2009 overleden. Ze is 38 jaar geworden en lag al meer dan 17 jaar in coma. Om 20.10 uur overleed ze aan een hartstilstand veroorzaakt door vochttekort, terwijl er op dat moment een debat in de senaat gaande was over een spoedwet om euthanasie alsnog bij wet te regelen (lees: verbieden), nadat president Giorgio Napolitano een eerder decreet met dezelfde strekking van premier Silvio Berlusconi niet wilde ondertekenen, omdat hij een uitspraak van het Hooggerechtshof niet wilde doorkruisen.

Overigens heeft ook het Vaticaan zich regelmatig in deze kwestie gemengd. Zo trad Ennio kardinaal Antonelli, president van de Pauselijke Raad voor het Gezin, voor de beschermwaardigheid van het leven van Englaro in het strijdperk. Na het overlijden van Englaro riep Javier kardinaal Lozano Barragán, president van de Pauselijke Raad voor de Gezondheidswerkers op tot het doen van een onderzoek naar de omstandigheden waaronder Englaro was overleden.



</doc>
<doc id="1557967" url="https://nl.wikipedia.org/wiki?curid=1557967" title="Macrosomie">
Macrosomie

Van macrosomie wordt gesproken indien het geboortegewicht van een pasgeborene te hoog is in vergelijking met het gemiddelde gewicht van een pasgeborene.

Dit kan als gevolg van genetische predispositie, als ouders ook groot zijn. Meestal is de oorzaak diabetes (type I, II of zwangerschapsdiabetes) bij de moeder.


</doc>
<doc id="1558117" url="https://nl.wikipedia.org/wiki?curid=1558117" title="Morgenwijn">
Morgenwijn

De gewoonte om in de ochtenduren wijn te drinken heeft tot in de twintigste eeuw bestaan. Als morgenwijn stonden Malaga, Madeira, Port en Bergerac op de wijnkaarten van restaurants. De zoete wijn uit Bergerac werd met een schijfje citroen in het glas als "Bergerac met citri" geschonken. De 'Bual Madeira' heette in een wijngids uit 1957 'de klassieke morgen-drank van onze voorouders'.

Ook in Nederlands-Indië was men gewoon om in de ochtenduren wijn te schenken.

De zoete en versterkte wijnen die voor de oorlog morgenwijnen waren werden na de Tweede Wereldoorlog vooral bij het nagerecht, dus in de avonduren, geserveerd.


</doc>
<doc id="1558118" url="https://nl.wikipedia.org/wiki?curid=1558118" title="Versterkte wijn">
Versterkte wijn

Versterkte wijn is wijn die met alcohol, vaak uit dezelfde wijn gedestilleerd, wordt versterkt. Vroeger wist men al dat een hoger alcoholpercentage de houdbaarheid verbeterde. Ook overleefde de wijn beter het vervoer over lange afstanden, bijvoorbeeld per schip. Het "versterken" van wijn wordt in veel landen toegepast. Alcoholpercentages liggen bij deze wijnen boven de 15%. Niet altijd zijn zij zoet. Het is ook mogelijk alle suiker in de most te laten vergisten voordat er wijnalcohol aan toegevoegd wordt. Bijvoorbeeld bij sherry of bepaalde madeira’s. Versterkte wijn kan zowel wit als rood zijn. Ook versterkte rosé komt voor.

Voor de Tweede Wereldoorlog dronk men deze wijnen als morgenwijn, nu zijn het vaak zoete wijnen voor bij een nagerecht of het natafelen. De droge varianten worden ook wel als aperitief gedronken.

De oorsprong van versterkte wijnen ligt in Roussillon. De Tempeliers hielden zich hier in de 13e eeuw al mee bezig. De Aragonees Arnaldus de Villa Nova, de ontdekker van de zuivere alcohol, schreef er destijds over in zijn "Liber de Vinis" (wijnboek). Er zijn veel variaties van versterkte wijnen. In Frankrijk kent men een productieverschil tussen vin doux naturel (VDN) en vin de liqueur (VDL).
De toevoeging van wijnalcohol stopt de natuurlijke gisting waardoor de wijn restsuikers bevat en zoet blijft. Dit proces noemt men mutage. In potentie moet de most een wijn van minimaal 12% alcohol kunnen leveren. Omdat alleen wijnalcohol van dezelfde wijn gebruikt mag worden en geen andere toevoegingen, staat de N voor Naturel. Het is een wettelijk beschermde benaming.
Franse VDN-wijnen zijn onder andere:

Bij VDL-wijn (Nederlands: Likeurwijn) wordt er geen wijnalcohol toegevoegd maar een lokaal destillaat. Deze wordt nog vóór het gistingsproces toegevoegd. De gisting is dan nog niet gestart. Strikt genomen is het dan ook geen versterkte "wijn". Het potentieel alcoholgehalte van die most hoeft meestal maar 10% te zijn. Het is voldoende als de wijnalcohol uit dezelfde streek komt.
Franse VDL-wijnen zijn onder andere:

Naar de Franse VDN-wijn methode zijn dit bijvoorbeeld:

Portugal

Spanje

Italië

Griekenland


</doc>
<doc id="1558472" url="https://nl.wikipedia.org/wiki?curid=1558472" title="Biosynthese">
Biosynthese

Biosynthese of anabolisme is de opbouw van stoffen (zoals biopolymeren) onder verbruik van energie zoals deze in organismen plaatsvindt. De energie kan worden geleverd door licht (zoals bij fotosynthese bij planten) of door redoxreacties. De wetenschap van de biosynthese is een onderdeel van de fysiologie en de biochemie. Vergelijkbare reacties kunnen vaak ook in het laboratorium worden uitgevoerd, maar vereisen dan vaak voor een levend systeem onmogelijke omstandigheden.

Het tegengestelde van biosynthese is katabolisme, waarbij meer gecompliceerde moleculen worden afgebroken en de opgeslagen energie weer vrijkomt in de vorm van ATP, zoals bij de celademhaling. Als voorbeeld kan de omzetting van glucose via de citroenzuurcyclus in kooldioxide en water gelden. In warmbloedige organismen verloopt deze omzetting bij ca. 37°C en de vrijkomende energie kan op een zeer efficiënte wijze voor veel verschillende doeleinden benut worden. In het laboratorium is de omzetting ook goed uit te voeren, maar alleen bij hogere temperatuur door verbranding, en de vrijkomende energie is maar voor een klein deel nuttig te gebruiken. Tijdens de achtereenvolgende stadia van biosynthese treden vaak gespecialiseerde katalysatoren op die enzymen genoemd worden en opgebouwd zijn uit ketens van aminozuren.

In de biotechnologie wordt gebruikgemaakt van enzymen of organismen om biosynthetische processen uit te voeren.



</doc>
<doc id="1558478" url="https://nl.wikipedia.org/wiki?curid=1558478" title="Proctitis">
Proctitis

Proctitis is een ontsteking van de anus en het rectum waarbij alleen de laatste 15 cm zijn aangedaan. Proctitis wordt onder meer gekenmerkt door diarree, bloeding, linkszijdige lage buikpijn en continue aandrang. De aandoening kan verschillende oorzaken hebben, zoals de ziekte van Crohn, SOA's en trauma. Ook stress en glutenintolerantie worden genoemd als oorzaak.


</doc>
<doc id="1559041" url="https://nl.wikipedia.org/wiki?curid=1559041" title="Picrocrocine">
Picrocrocine

Picrocrocine is een chemische verbinding die voorkomt in saffraan. Het is een glucoside van safranal. De stof heeft een bittere smaak; de smaak van saffraan wordt vooral bepaald door de picrocrocine erin.

Saffraan, en meer bepaald safranal, picrocrocine en crocine die erin voorkomen, blijken (bij in-vitroproeven) in staat om de groei van kankercellen te remmen.


</doc>
<doc id="1559111" url="https://nl.wikipedia.org/wiki?curid=1559111" title="Peter Vermeulen">
Peter Vermeulen

Peter Vermeulen (Roeselare, 10 augustus 1962) is een Vlaams pedagoog en een autoriteit op het gebied van autisme.

Vermeulen werkte na zijn studies aan de Katholieke Universiteit Leuven als pedagoog in de geestelijke gezondheidszorg. Later ging hij werken voor de Vlaamse Vereniging Autisme en behaalde een doctoraat aan de Universiteit Leiden omtrent diagnostiek bij normaal begaafde personen met autisme. Hij is medewerker van Autisme Centraal, een kennis- en ondersteuningsvereniging omtrent autisme en is tevens eindverantwoordelijke voor het tijdschrift van die vereniging.

Toen Vermeulen eind jaren '90 geregeld de vraag kreeg naar teksten over het syndroom van Asperger, dat in die periode aan naambekendheid won nadat het in 1994 was opgenomen in het DSM IV, besloot hij het allereerste boek over mensen met deze vorm van autisme in het Nederlands te schrijven. Het boek "Brein bedriegt, als autisme niet op autisme lijkt" verscheen in 1999 en meer boeken volgden. Hij neemt deel aan internationaal georganiseerde workshops en lezingen over autisme en wordt vaak gevraagd als spreker in België, Nederland, Scandinavië, het Verenigd Koninkrijk en Canada.




</doc>
<doc id="1559380" url="https://nl.wikipedia.org/wiki?curid=1559380" title="Johann Georg Mezger">
Johann Georg Mezger

Johann Georg Mezger (achternaam soms als Metzger gespeld) (Amsterdam, 22 augustus 1838 - Parijs 3 maart 1909) was een Nederlands arts en masseur. Deze Amsterdamse slagerszoon wordt beschouwd als een van de grondleggers van de fysiotherapie. 

Zijn ouders waren van Württemberg naar Amsterdam geëmigreerd. Mezger werkte in de slagerij van zijn vader en volgde tegelijkertijd een gymnastiekopleiding aan de Inrigting voor Gymnastiek aan de Westermarkt. De jonge Johann werd hier in 1856 als kwekeling aangenomen. Aan dat instituut vond ook behandeling van skeletdeformiteiten als scoliose plaats onder leiding van de Amsterdamse stadsorthopedist dr. Dusseau, een groot stimulator van de heilgymnastiek. Door deze orthopedist werd zijn talent voor bewegingsleer opgemerkt en zijn medische studie gestimuleerd. Terwijl Mezger werkte, volgde hij een opleiding tot plattelandsgeneesheer, gevolgd door een studie medicijnen aan de universiteit van Leiden. Al tijdens zijn studie kreeg hij toestemming om Franse frictie­­methoden te beproeven op patiënten met enkeldistorsies. In 1868 haalde hij zijn doctoraalexamen en in datzelfde jaar promoveerde hij op het 47 pagina’s tellende proefschrift "De behandeling van distorio pedis met fricties", waarop hij zijn verdere carrière zou baseren. De dure opleidingen kon hij alleen volgen dankzij de steun van anderen. Als arts rees zijn ster steeds meer, hij maakte een ongeëvenaarde carrière. Hij kneep, wreef en beklopte de ledematen van zijn patiënten met zijn 'gouden duimen'. Terwijl het de gewoonte was om lichaamsdelen stijf in te zwachtelen en absolute rust voor te schrijven, propageerde hij heilgymnastiek als methode om gekwetste ledematen te genezen. 

Een Duitse krant uit Düsseldorf maakte op 12 januari 1870 melding van de succesvolle genezing door zijn toedoen van een bejaarde vrouw in Bonn die na een val al jarenlang bedlegerig was. Hij sloot er vriendschap met de chirurg Von Mosengeil, die hem tegen beschuldigingen van charlatanerie verdedigde. 
Ook in eigen land verwierf hij snel bekendheid. Nadat hij een zoon van koning Willem III succesvol had behandeld, benoemde de koning hem op 22 mei 1870 tot ‘specialiteit in het behandelen van gewrichtsaandoeningen’ en verkreeg hij zijn eerste koninklijke onderscheiding: Officier in de Orde van de Eikenkroon. Er zouden nog vele koninklijke onderscheidingen volgen.

Vanaf 1870 behandelde Mezger in het Amstel Hotel patiënten die tot de hoogste Europese adel behoorden en die hij voor een genezend zeebad vaak naar Zandvoort verwees. Hij bleef ook af en toe in Bonn praktiseren, waar hij de 13-jarige prins Gustaaf (de latere koning Gustaaf V van Zweden) van Zweden onderzocht, die na een val op zijn heup invalide was geworden. Mezger beweerde dat hij de prins binnen drie weken weer kon laten lopen, maar hij moest daarvoor wel naar Amsterdam komen. Gustaaf arriveerde daar in november 1871, kreeg tweemaal daags massages en liep reeds weer na tien dagen. Het leverde Mezger behalve grote roem zijn tweede koninklijke onderscheiding op. 

Zijn faam leverde hem steeds meer voorname patiënten op, zoals beroemdheden zoals keizerin Elisabeth (Sissi), baron Lionel Walter Rothschild, keizerin Eugénie (echtgenote van Napoleon III) van Frankrijk, koningin Elisabeth zu Wied van Roemenië en hoogleraar letterkunde J.A. Alberdingk Thijm.

Mezger woonde de eerste jaren zelf ook in het Amstel Hotel. Later verhuisde hij naar het hoekhuis tegenover het hotel op het adres Amstel 177, en vervolgens naar de Ruyschstraat 1, een opvallend huis aan de Amstel ten zuiden van het hotel. Voor zijn gasten huurde het hotel vanaf 1883 woningen boven het 'Café Continental' tegenover het hotel, en later panden op de Weesperzijde met de huidige nummers 32, 33 en 33a, pal naast Ruyschstraat 1.

Prinses Sophia van Nassau-Weilburg, echtgenote van de Zweedse prins en latere koning Oscar II Frederik, schonk hem bouwgrond in Nieuwendam als dank voor de behandeling van haar oudste zoon Gustaaf. Zo kon hij zijn gefortuneerde klantenkring met reuma-, ischias- of jicht ook net buiten Amsterdam onderbrengen in een schonere omgeving dan een dichtbevolkte en vervuilde stad. Hier liet Mezger rond 1875 de neoclassicistische herenhuizen Nieuwendammerdijk 300-308 bouwen. De woningen bestaan nog steeds en werden lange tijd verhuurd als normale sociale huurwoningen door het Gemeentelijk Woningbedrijf Amsterdam en diens rechtsopvolger woningcorporatie Ymere. Inmiddels zijn de meeste woningen verkocht aan de zittende huurders en andere particulieren.

In 1884 vertrok Mezger naar Den Haag. Hij vestigde zich in een ander gerenommeerd hotel: ‘Des Indes’. Hij was boos op het Amsterdamse gemeentebestuur, omdat hij meende dat de stad zijn patiënten 'niet welgevoeglijk' zou behandelen en onvoldoende werden beveiligd. Een van zijn beroemdste patiënten in Den Haag was keizerin Elisabeth van Oostenrijk (‘Sisi’). Amsterdam was teleurgesteld dat de beroemde (en geld in het laatje brengende) dokter de stad had verlaten, en probeerde hem met een hoogleraarschap te verleiden om terug te keren. Het bracht Mezger niet op andere gedachten.
Mezger vertrok in 1888 naar Wiesbaden. De inboedel van de panden aan de Weesperzijde werd geveild. Na Wiesbaden vertrok hij al snel naar Parijs, maar werd daarna een grote attractie voor Domburg, dat als badplaats steeds populairder werd.

Zijn vrouw kwam uit Middelburg. Via haar kwam hij in Domburg terecht. Vanaf 1886 werkte Mezger hier 's zomers. Hij liet hier in 1887 een villa bouwen, Villa Irma aan de Domburgseweg, waar hij 's zomers patiënten ontving. Mede dankzij Mezger werd Domburg zo een zeer populaire badplaats op Walcheren. In het centrum van Domburg staat een standbeeld van Mezger, gemaakt door de kunstenaar August F.H. Falise.


</doc>
<doc id="1560001" url="https://nl.wikipedia.org/wiki?curid=1560001" title="Musculus obliquus externus abdominis">
Musculus obliquus externus abdominis

De musculus obliquus externus abdominis of buitenste schuine buikspier is een skeletspier van de romp. Hij is samen met de binnenste schuine buikspier verantwoordelijk voor de rotatie en lateroflexie van de wervelkolom. Verder zorgt hij samen met de rechte buikspier voor flexie van de wervelkolom en voor het toenemen van de druk in de longen, om uit te ademen.

De twee buitenste schuine buikspieren zijn te vinden aan beide zijkanten van de buik. Ze liggen naast de rechte buikspier en over de binnenste schuine buikspieren. Van voren bekeken maken de buitenste schuine buikspieren een ˇ vorm.

De spier ontspringt aan de buitenzijde van rib 5-12 alternerend met de oorsprongskoppen van musculus serratus anterior en musculus latissimus dorsi om vervolgens aan te hechten aan het laterale 2/3 van het labium externum van de crista iliaca en aan de linea alba.


</doc>
<doc id="1560038" url="https://nl.wikipedia.org/wiki?curid=1560038" title="Cumeenhydroperoxide">
Cumeenhydroperoxide

Cumeenhydroperoxide is een hydroperoxide, afgeleid van cumeen. Het is een kleurloze tot bleekgele vloeistof met een licht aromatische geur.

Cumeenhydroperoxide wordt geproduceerd door de oxidatie van cumeen met zuurstofgas. Commercieel is het verkrijgbaar als een geconcentreerde oplossing (70 - 80%) in cumeen.

Cumeenhydroperoxide wordt in het cumeenproces gevormd als tussenproduct bij de productie van aceton en fenol uitgaande van cumeen. Onder invloed van zwavelzuur wordt het gesplitst in fenol en aceton, met als bijproducten alfa-methylstyreen en acetofenon.

Cumeenhydroperoxide wordt ook gebruikt als radicaalinitiator, dit is leverancier van vrije radicalen voor chemische reacties die volgens een radicalair kettingmechanisme verlopen, zoals ketenpolymerisatie en de harding van onverzadigde polyesterharsen.

Er worden ook andere organische peroxiden van gemaakt, vooral dicumylperoxide.

Geconcentreerd cumeenhydroperoxide (90% of meer) is instabiel en kan door schokken of slagen exploderen. Bij kamertemperatuur ontleedt het al langzaam. Dit proces kan versneld worden bij hogere temperaturen en leidt bij ongeveer 150°C tot explosie.

Cumeenhydroperoxide is een reactieve, sterk oxiderende stof en reageert hevig met brandbare en reducerende stoffen, met gevaar op brand of explosie.

De stof is corrosief voor de ogen, de huid en de luchtwegen. Inademing van aërosoldeeltjes kan longoedeem veroorzaken (de symptomen treden meestal pas na enkele uren op).


</doc>
<doc id="1560131" url="https://nl.wikipedia.org/wiki?curid=1560131" title="Musculus obliquus internus abdominis">
Musculus obliquus internus abdominis

De musculus obliquus internus abdominis of binnenste schuine buikspier is een skeletspier van de romp. Hij is samen met de buitenste schuine buikspier verantwoordelijk voor de rotatie en lateroflexie van de wervelkolom. Verder zorgt hij samen met de rechte buikspier voor flexie van de wervelkolom en voor het toenemen van de druk in de longen, om uit te ademen.

De twee binnenste schuine buikspieren zijn te vinden aan beide zijkanten van de buik. Hij ligt naast de rechte buikspier en onder de buitenste schuine buikspier. Van voren bekeken maken de binnenste schuine buikspieren een ^ vorm.

De spier ontspringt aan de fascia thoracolumbaris, het ventrale 2/3 van de linea intermedia van de crista iliaca en aan de laterale 1/2 van het ligamentum inguinale om vervolgens met de craniale vezels aan te hechten aan de onderrand van rib 10-12. De mediale vezels hechten aan linea alba (splitsen en vormen de ventrale rectusschede: oppervlakkig blad en dorsale rectusschede: diep blad).
De caudale vezels hechten aan de falx inguinalis (pees die vastzit op de musculus rectus abdominis en het os pubis). Ze verloopt onder de musculus obliquus abdominis externus, waaiervormig naar craniaal-, mediaal-en caudaalwaarts.

Deze spier heeft verscheidene functies, nl.;
Bij een gefixeerd bekken: een unilaterale contractie: latero- en anteflexie van de romp; een bilaterale contractie: ribben omlaag trekken en anteflexie van de romp.
Bij een gefixeerde thorax: een unilaterale contractie: bekken ipsilateraal opheffen; een bilaterale contractie: buikpers bevorderen.


</doc>
<doc id="1560136" url="https://nl.wikipedia.org/wiki?curid=1560136" title="Fecaal-orale besmetting">
Fecaal-orale besmetting

Een fecaal-orale besmetting, ook fecaal-orale overdracht of fecaal-orale transmissie genoemd, is een besmetting door inname van ontlasting (feces) via de mond. Fecaal-oraal wordt ook wel gespeld als faecaal-oraal, feco-oraal of faeco-oraal.

Fecaal-orale besmetting is een belangrijke besmettingsweg voor infectieziekten, met name van het maag-darmkanaal. 

Besmetting kan direct plaatsvinden door contact van de mond met ontlasting, bijvoorbeeld door ontlasting op de handen na toiletbezoek of bij (oro-anale) seks. Indirect kan de besmetting optreden door voedsel of drinkwater dat verontreinigd is met ontlasting.

Ziekten die op deze wijze kunnen worden overgedragen zijn bijvoorbeeld hepatitis A, cholera, buiktyfus, paratyfus, polio, rotavirus, norovirus, aarsmaden, amoebiasis en giardiasis.


</doc>
<doc id="1561198" url="https://nl.wikipedia.org/wiki?curid=1561198" title="Bosentan">
Bosentan

Bosentan is een endothelinereceptorantagonist, een vaatverwijdend geneesmiddel, dat op de markt wordt gebracht in de Europese Unie, de V.S. en andere landen door Actelion Pharmaceuticals onder de merknaam "Tracleer"®.

Bosentan remt de werking van endotheline door de beide receptoren waar endotheline aan kan binden te blokkeren. Endotheline is een stof in het lichaam die de bloedvaten vernauwt. Bij ziekten als onder andere pulmonale arteriële hypertensie (PAH) wordt een overmatige hoeveelheid endotheline geproduceerd. Bosentan kan door de bloedvatvernauwende werking van endotheline tegen te gaan de bloeddoorstroming verbeteren.

Bosentan wordt voorgeschreven voor de behandeling van pulmonale arteriële hypertensie (PAH). In de EU is Tracleer ook goedgekeurd voor het verminderen van het aantal nieuwe digitale ulcera bij patiënten met systemische sclerose en aanhoudende digitale ulcera.

Op 19 december 2014 oordeelde de Hoge Raad dat bij toepassing van het middel bij een meisje onder de 18 jaar de verzekeraar toch moest betalen. Bij systemische sclerose en aanhoudende digitale ulcera heeft de Nederlandse wetgever het middel uitgesloten voor personen beneden de 18 jaar, omdat het gebruik bij deze indicatie niet voor die leeftijdsgroep is geregistreerd. De Hoge Raad wees de vergoeding toe omdat niet vaststaat dat het geneesmiddel onder de 18 jaar niet zal werken. Er is alleen nog te weinig onderzoek gedaan.



</doc>
<doc id="1561330" url="https://nl.wikipedia.org/wiki?curid=1561330" title="Arcus lipoides">
Arcus lipoides

Een arcus lipoides is een witte ring van vetcellen in het hoornvlies van het oog, aan de buitenkant van de iris.

De aanwezigheid van een arcus lipoides kan wijzen op een te hoog cholesterolgehalte, maar bij de meeste mensen is dit niet het geval. De arcus lipoides komt vaak voor bij oudere mensen aan beide ogen, dan arcus senilis genoemd. Dan heeft het geen pathologische betekenis.

Arcus lipoides onder de leeftijd van 45 jaar geeft een 4 maal hogere kans op het hebben van familiaire hypercholesterolemie, een erfelijke aandoening met een te hoog cholesterolgehalte.


</doc>
<doc id="1561367" url="https://nl.wikipedia.org/wiki?curid=1561367" title="Niercelkanker">
Niercelkanker

Niercelkanker (ook grawitztumor of "hypernefroom" genoemd, ("niercelcarcinoom" is de door de WHO geprefereerde term) is de meest voorkomende vorm van maligniteit in de nier: 80% van de gevallen van alle soorten nierkanker. Ze gaat uit van (ontstaat in) de proximale niertubulus. Behandeling geschiedt gewoonlijk door totale of partiële (gedeeltelijke) "nefrectomie", verwijdering van de nier, hetgeen nog steeds het belangrijkste deel is van de behandeling. Als de tumor beperkt is tot het nierparenchym is de vijfjaarsoverleving 60-70%. Dit percentage daalt aanzienlijk als er metastasen zijn ontstaan. De tumor is resistent tegen radiotherapie en chemotherapie; sommige vormen van niercelkanker reageren op immunotherapie. Gerichte 'tumortherapie' (behandeling van het gezwel) met medicijnen als sunitinib, temsirolimus, bevacizumab, interferon-alfa en mogelijk sorafenib biedt uitstel van de progressie (voortwoekering) van de tumor. Het is nog niet duidelijk of ze ook de levensduur van de patiënt verlengen.

De belangrijkste "drie symptomen" (de klassieke "trias") voor niercelkanker zijn: hematurie (bloed in de urine), pijn in de flank, en een voelbare massa (klomp) in de buik. Men spreekt ook wel van de "te-laattriade", omdat bij vaststelling van deze drie symptomen de ziekte vaak al te ver is gevorderd om er nog van te kunnen genezen. Daarbij is deze trias wel 'zeer "suggestief"' (een duidelijke indicatie) voor niercelkanker, maar komt deze maar in 15% van de gevallen ook daadwerkelijk voor. De meeste niertumoren worden tegenwoordig bij toeval gevonden tijdens het maken van afbeeldingen om andere medische redenen.

Symptomen:

Recent genetisch onderzoek heeft geleid tot een nieuwe indeling van de verschillende soorten niercelkanker. Deze nieuwe indeling is als volgt:

Andere genen geassocieerd met (die een rol spelen bij) deze tumor zijn onder andere TRC8, OGG1, HNF1A, HNF1B, TFE3, RCCP3 en RCC17.

De diagnose niercelkanker wordt jaarlijks over de hele wereld ongeveer 208.500 keer gesteld, iets minder dan 2% van het totale aantal gevallen van kanker. De incidentie is het hoogst in Noord-Amerika, het laagst in Afrika en Azië.
De incidentie stijgt gestaag: in de Verenigde Staten waren er 51.190 nieuwe gevallen en 12.890 overlijdensgevallen als gevolg van niercelkanker in 2007. Niercelkanker komt meer voor bij mannen dan bij vrouwen in een verhouding van 1,6:1; deze verhouding (dit verschil) vertoont de afgelopen tien jaar overigens een dalende lijn. Bij mensen met een donkere huidskleur komt het iets meer voor dan bij blanken. De oorzaak hiervan is niet duidelijk.

In Europa is de incidentie (het zich voordoen) van niercelkanker tusen 1975 en 2005 verdubbeld tot 63.300 per jaar in de Europese Unie; dat is bijna 3% van het totale aantal maligniteiten (kwaadaardige gezwellen).
In het Verenigd Koninkrijk staat de tumor met 4.622 gevallen per jaar op de achtste plaats wat betreft kanker bij mannen. Bij vrouwen werd de diagnose 'niercelkanker' 2.758 keer gesteld, een man:vrouwverhouding van 1,5:1. Bij vrouwen staat de tumor op plaats 14. Bij mannen is de incidentie gestegen van 7,1 naar 13,4 per 100.000 (meer dan 85% toename), bij vrouwen was de stijging van 3,2 naar 6,6 per 100.000 (meer dan verdubbeld). De grootste stijging was in deze periode bij ouderen: meer dan een verdubbeling bij mannen van 70 jaar en ouder en bij vrouwen van 65+. In 2006 overleden 3.777 aan GT: 2.372 mannen en 1.820 vrouwen.
Meer dan 50% van de mensen in het Verenigd Koninkrijk bij wie deze ziekte werd gevonden, overlijdt hieraan.

De sterkste risicofactoren zijn het roken van sigaretten en obesitas. Andere zijn hypertensie (hoge bloeddruk) en een "positieve familie-anamnese" (reeds aanwezige ziektegeschiedenis binnen de familie) voor de ziekte.
Dialysepatiënten met verworven cystenieren hebben een 30 keer grotere kans op niercelkanker dan de gezonde populatie. 
Blootstelling aan asbest, polycyclische aromatische koolwaterstoffen of dieselolie is niet overtuigend bewezen een risicofactor te zijn.

Ook patiënten die reeds lijden aan bepaalde erfelijke ziekten, zoals: de ziekte van Von Hippel-Lindau; erfelijke papillair niercarcinoom; een erfelijke vorm van het leimyoom RCC-syndroom; het Syndroom van Birt-Hogg-Dubé; lopen een groter risico om niercelkanker te ontwikkelen. 

Macroscopisch onderzoek (onderzoek met het blote oog) toont een gelige, multilobulaire (meerlobbige) tumor in de nierschors met vaak zones met necrose (afgestorven weefsel), bloeding en verlittekening.

Bij licht-microscopisch onderzoek is te zien dat de tumorcellen samenklonteren tot strengen, papillen, buisstructuren of nestjes. De individuele cellen zijn atypisch (afwijkend van de normale structuur van de niercel), polygonaal (veelhoekig) en groot. Omdat de cellen glycogeen en lipiden opslaan in het cytoplasma zien ze er helder (Engels: "clear"), vetbeladen uit; de celkernen blijft centraal in de cel, de celmembraan is duidelijk zichtbaar. Sommige cellen zien er kleiner uit met eosinofiel cytoplasma en lijken op normale tubuluscellen. Het stroma, het omringende steunweefsel van het gezwel, is verminderd, maar wel gevacuoliseerd (met vacuolen). De tumor drukt op het omringende parenchym van de nier en vormt een pseudokapsel.

Doordat de tumor vaak vasoactieve stoffen (zoals renine) produceert, kan er hypertensie (hoge bloeddruk) ontstaan; productie door het gezwel van erytropoëtine geeft poly-cythemie (vermeerdering van rode bloedcellen)

Het karakteristieke beeld van niercelkanker is een solide laesie (breuk) in de nier die zorgt voor een verstoring van de normale niercontour. Vaak heeft de tumor een onregelmatige of lobbige rand. 85% Van dit soort laesies blijkt niercelkanker. 10% van de tumoren heeft verkalkingen, sommige bevatten vet (waarschijnlijk door invasie (doordringen) van de tumor in het perirenale (om de nieren gelegen) vetweefsel. Afbeeldingen met Computertomografie of MRI met contrast tonen aankleuring aan, waarmee de verdenking op niercelkanker, zich onderscheidend van het normale parenchym, wordt vergroot.

Solide massa’s in de nier kunnen berusten op:

Het is niet mogelijk op een betrouwbare manier onderscheid te maken tussen niercelkanker en oncocytoom (een goedaardig gezwel) op grond van afbeeldingstechnieken of percutane biopsie (weefselpunctie door de huid heen).

Niercelkanker kan cysteus van aard zijn, d.w.z. dat er sprake is van pathologische (abnormale) holte-vorming. Omdat er behalve kanker ook andere vormen zijn van cysteuze nierziekte: enkelvoudige niercyste; hemorragische (met bloeduitstortingen) niercyste; multi-loculair (met veel holten) cysteus nefroom; poly-cysteuze nierziekte; is het voor de radioloog moeilijk op grond van foto’s of scans het onderscheid te maken tussen een goed- en een kwaadaardige aandoening. Er is een classificatiesysteem ontworpen voor cysteuze nierziekten dat uitgaat van specifieke kenmerken op de beelden om dit onderscheid te maken. Ten tijde van de diagnose is 30% van de tumoren ingegroeid (doorgedrongen) in de vena renalis en 5-10% in de onderste holle ader. 

Om de juiste diagnose te kunnen stellen kan er door de radioloog een percutane biopsie onder CT- of echogeleide worden uitgevoerd. Doordat er echter een grote kans is op een fout-negatief resultaat, en op complicaties bij de patiënt, wordt dit zelden gedaan om uitsluitsel te krijgen nadat een typisch beeld voor niercelkanker op de afbeeldingen eenmaal is vastgesteld.

Als de tumor zich alleen nog in de nier bevindt (40% van de gevallen) kan er in 90% van de gevallen volledige genezing worden bereikt door te opereren. Als er verspreiding is, gewoonlijk via de lymfeklieren of de nierader is "adjuvante therapie" (aanvullende behandeling) nodig, vaak ook door operatief verwijderen van de uitgezaaide tumoren.

Kleinere tumoren (<4cm) worden in toenemende mate behandeld door "partiële nefrectomie" (gedeeltelijke verwijdering van de nier). Meestal vertonen deze tumoren een zeer onschuldig gedrag met een uitstekende prognose. Centra van betekenis voeren eerst naaldbiopsie uit voordat men overgaat tot operatie. De kleinere tumoren worden, zeker bij ouderen, mensen 'met co-morbiditeit' (met meerdere aandoeningen) en mensen in slechte conditie, ongemoeid gelaten, maar wel nauwkeurig en regelmatig afgebeeld. Pas vanaf een grootte van 3-5 cm neemt de kans op uitzaaien toe tot ongeveer 5%.

Operatieve verwijdering van de gehele of een gedeelte van de nier wordt aanbevolen. Hierbij worden zo nodig de bijnier, de retro-peritoneale lymfeklieren en eventueel omringende weefsels verwijderd als deze door de tumor zijn aangedaan. In gevallen waarbij de tumor is doorgegroeid tot in de nierader, de onderste holle ader of zelfs de rechterhartboezem wordt ook dit deel van de tumor verwijderd. Zelfs in het geval van uitzaaiingen zijn er aanwijzingen dat het verwijderen van de nier (“cytoreductieve nefrectomie”) de termijn van overleven kan vergroten. Dit geldt overigens ook voor het verwijderen van een enkele metastase.
Vóór de operatie wordt de nier vaak geëmboliseerd (afgesloten) om bloedverlies tijdens de operatie te verminderen (zie afbeelding).
Steeds meer wordt de operatie laparoscopisch uitgevoerd. Deze techniek is minder belastend voor de patiënt en heeft de dezelfde ziektevrije overleving als de ‘open’ techniek. 

Percutane, beeldgeleide behandelingen worden meestal uitgevoerd door de radioloog, gewoonlijk bij patiënten die een normale operatie niet aankunnen.
Bij deze behandeling wordt een sonde ingebracht op geleide van Echo, CT of MRI (real-time) om sonde en tumor bij elkaar te brengen. De tumor wordt dan vernietigd door hitte (radiofrequente ablatie) of koude (cryotherapie: zie verder). Het nadeel van deze behandeling is dat er geen pathologisch onderzoek gedaan kan worden om te zien of de tumor radicaal (geheel) verwijderd is. Om dit te kunnen vaststellen is het nodig dat de patiënt langdurig gevolgd wordt.

Niercelkanker "lokt een immuunrespons uit, die er in sommige gevallen voor zorgt dat er een dramatische spontane remissie (afname van het gezwel) optreedt". Daarom zijn er immuun-modulerende behandelingen ontwikkeld, zoals kankervaccins en interleukine-2 (IL-2) om deze immuunreactie kunstmatig op te wekken. IL-2 heeft “duurzame remissies” gebracht bij een klein aantal patiënten maar tegen behoorlijke toxiciteit (giftige bijwerking). Een andere strategie is om de functie van het VHL-gen te herstellen om daarmee de eiwitten te vernietigen die verantwoordelijk zijn voor de vorming van niet-wenselijke bloedvaten (als die in de tumor). Bevacizumab (Avastin), een antistof tegen VEGF, remt de progressie van de tumor, maar fase-3-studies zijn nog niet voltooid. Sunitinib (Sutent), sorafenib (Nexavar) en temsirolimus (Torisel) zijn alle kleine moleculen die eiwitten remmen; ze zijn goedgekeurd door de FDA in de Verenigde Staten, maar zijn ook in Nederland in de handel.
Sorafenib was in 2005 de eerste "receptor tyrosine-kinaseremmer" (RTKI) geregistreerd door de FDA voor de behandeling van gevorderde niercelkanker, een maand later gevolgd door sunitinib. Beide middelen werken als RTK-remmer, alleen sunitinib werkt op meerdere plaatsen tegelijk om bloedvatvorming en tumorgroei tegen te gaan. Door dit laatste effect zou sunitinib krachtiger werken dan sorafenib. Er is echter nog geen onderzoek gedaan om beide middelen te vergelijken. 

Recent werd in het "New England Journal of Medicine" een onderzoek gepubliceerd, een fase-3-studie, waarin een RTKI vergeleken werd met cytokine. Sunitinib was hierin superieur aan interferon-α. De ziektevrije interval (eerste eindpunt) was meer dan verdubbeld. Het voordeel van sunitinib was significant in alle patiëntengroepen, ook bij degenen met een slechte prognose bij het begin van het onderzoek. 28% Van de behandelden met sunitinib had significante afname van de tumorgrootte tegen slechts 5% in de interferon-α-groep. Hoewel de cijfers over de overall overleving nog niet bekend zijn, zijn er duidelijk aanwijzingen voor een verlengde overlevingstijd met sunitinib. Daarbij gaven de patiënten een betere kwaliteit van leven aan tijdens de behandeling dan degenen die interferon-α kregen. 

Temsirolimus (CCI-779), een remmer van het mTOR kinase ("mammalian target of rapamycin"). heeft laten zien dat het op drie of meer prognostische factoren beter werkt dan interferon-α bij patiënten die voordien niet behandeld konden worden. Deze resultaten van deze fase-3-studie werden in 2006 gepresenteerd op het jaarlijkse congres van de American Society of Clinical Oncology (www.ASCO.org).

In maart 2009 kwam everolimus in de V.S op de markt onder de naam Afinitor (fabrikant Novartis AG): een orale mTOR-remmer die gebruikt kan worden als men niet goed (meer) reageert op sunitinib of sorafenib.

De meest gebruikelijke cytostatica zijn onwerkzaam bij niercelkanker en worden dan ook niet aanbevolen voor gebruik. Voor de tyrosinekinaseremmers zie boven.

Kankervaccins zoals Tro Vax hebben veelbelovende resultaten laten zien in de behandeling van niercelkanker in fase-2-studies. Problemen als immunosuppressie door de tumor en het ontbreken aan geïdentificeerde tumorantigenen moeten eerst worden opgelost voordat deze behandeling op grote schaal kan worden toegepast bij niercelkanker.

Dit houdt in het door middel van bevriezen vernietigen van de tumor, dus zonder operatie. Deze techniek kan 95% van de tumor in één behandeling verwijderen en wordt goed verdragen, ook door patiënten in slechtere conditie.

Het resultaat van behandeling hangt af van: de grootte van de tumor; of deze beperkt is tot de nier of niet; en van de aan- of afwezigheid van uitzaaiingen. De Fuhrmanindeling geeft de agressiviteit van de tumor en kan enige aanwijzing geven voor de overlevingskans. De mate van accuraatheid van deze indeling is nog niet duidelijk.

De 'vijfjaarsoverleving' in het geval van tumoren kleiner dan 4 centimeter is 90-95%. Ook bij grotere tumoren die zich beperken tot de nier, dus zonder vaatingroei (angiogenese), is de vijfjarige overlevingskans met 80-85% nog relatief goed. Is het gezwel vanuit de nier via angiogenese doorgedrongen tot in het omringende weefsel, dan daalt deze kans naar ongeveer 60%. Bij lymfeklier-uitzaaiing is de overleving na vijf jaar slechts 5-15%. Bij metastasen 'op afstand' (elders in het lichaam) daalt de vijfjaarsoverleving verder tot onder de 5%.
Terugkeer van de tumor na operatie geeft een erg matige prognose, vooral vanwege de slechte reactie op radio- en chemotherapie. Immunotherapie geeft bemoedigende resultaten, hoewel complete remissie (verdwijning van de kanker) voorlopig nog maar in 12-20% van de gevallen wordt bereikt.


</doc>
<doc id="1562398" url="https://nl.wikipedia.org/wiki?curid=1562398" title="Paul Grawitz">
Paul Grawitz

Paul Albert Grawitz (Zerrin/Sierzno (Bytów in Pommeren (Pruisen, nu Polen)), 1 oktober 1850 - Greifswald, 27 juni 1932) was een Duits patholoog. Tijdens zijn studie geneeskunde aan de Universiteit van Berlijn was hij assistent van patholoog Rudolf Virchow (1821-1902). Na zijn afstuderen bleef hij Virchow assisteren tot 1886.

Hij was van 1886 tot 1921 hoogleraar aan de Universiteit van Greifswald en was er directeur van het Pathologisch Instituut. Grawitz is bekend door zijn pionierswerk op het gebied van weefselculturen en zijn experimenten op het gebied van de bacteriologie. Hij is de naamgever van de "grawitztumor", ook wel hypernefroom of, zoals tegenwoordig gebruikelijk, niercelkanker genoemd. 



</doc>
<doc id="1563218" url="https://nl.wikipedia.org/wiki?curid=1563218" title="Hartworm">
Hartworm

Een hartworm ("Dirofilaria immitis") is een parasitaire rondworm uit de familie van de Onchocercidae en de orde Spirurida waarin een groot aantal op zoogdieren parasiterende rondwormen zijn ondergebracht.

Een zoogdier kan besmet worden met deze parasiet door een steek van steekmuggen. De meest voorkomende dieren die besmet worden zijn hondachtigen, maar ook bij katachtigen en andere zoogdieren komt besmetting voor. Nadat de mug de infectie over heeft gebracht, ondergaat de worm verschillende transformaties passend bij stadia in zijn leven. Uiteindelijk komt de worm via de bloedbaan in het hart terecht, waar hij zijn volwassen leven in de rechterventrikel (kamer) van het hart van de gastheer doorbrengt. Een volwassen hartworm kan in het uiterste geval wel 30 centimeter lang worden.

De besmetting kan in principe overal plaatsvinden waar steekmuggen voorkomen. In de praktijk geldt echter dat de ontwikkeling van de parasiet in de mug afhankelijk is van de omgevingstemperatuur. Die moet namelijk minimaal twee weken aaneengesloten 27°C zijn; zodra de temperatuur onder de 14°C daalt, is ontwikkeling onmogelijk. In Europa komt de hartworm dan ook hoofdzakelijk voor in Zuid-Europa. Andere gebieden in de wereld zijn de Verenigde Staten (behalve Alaska), bepaalde delen van Canada, Zuid-Amerika, Zuidoost-Azië, Australië, het Midden-Oosten en Japan.


</doc>
<doc id="1563255" url="https://nl.wikipedia.org/wiki?curid=1563255" title="Enantheem">
Enantheem

Enantheem is de benaming voor niet specifieke inwendige uitslag op de slijmvliezen van mond en of maag-darmkanaal. Enantheem komt onder andere voor bij mazelen, hiv of een "Streptococcus pyogenes"-infectie.

De term enantheem komt van het Griekse "anthema" (bloem) evenals de tegenhanger exantheem voor uitslag op de huid.


</doc>
<doc id="1563395" url="https://nl.wikipedia.org/wiki?curid=1563395" title="Peter Vita">
Peter Vita

Peter J. Vita (Port Chester (New York), 30 april 1910 - 7 januari 2004) was een Amerikaanse kapper. Hij was recordhouder 'kapper zijn'. Hij deed dit 81 jaar.

Vita knipte al op twaalfjarige leeftijd in de kapperszaak van zijn vader. Hij opende in 1930 zijn eigen kapperszaak en bleef kapper tot dat hij in november 2003 een beroerte kreeg. Hij heeft een vermelding in het Guinness Book of Records en is wereldrecordhouder van de langste carrière als kapper.

Peter Vita overleed op 93-jarige leeftijd.


</doc>
<doc id="1563598" url="https://nl.wikipedia.org/wiki?curid=1563598" title="Antimoon(III)oxide">
Antimoon(III)oxide

Antimoon(III)oxide is een oxide van antimoon, met als brutoformule SbO. Het is een wit kristallijn poeder. De kristallen zijn polymorf: er zijn verschillende kristalstructuren mogelijk (kubisch en orthorombisch). Het komt voor in de mineralen valentiniet (orthorombisch) en senarmontiet (kubisch). De dichtheid is afhankelijk van de kristalstructuur: 5,20 g/cm voor de kubische vorm en 5,67 g/cm voor de orthorombische vorm.

Antimoon(III)oxide wordt gevormd door de klassieke verbrandingsreactie van elementair antimoon met zuurstofgas:

Het kan ook bekomen worden door antimoonhoudende mineralen, bijvoorbeeld stibniet, te roosten:

Antimoon(III)oxide wordt gebruikt in de textielindustrie als vlamvertrager en als synergist van polygebromeerde difenylethers: er is daarom minder gebromeerde vlamvertrager nodig voor hetzelfde effect.

Het kan geoxideerd worden tot antimoon(V)oxide, dat eveneens een vlamvertrager is.

Antimoon(III)oxide is een katalysator bij de productie van polyethyleentereftalaat (pet).

Het wordt toegevoegd aan glas, keramische materialen en email om ze ondoorzichtig te maken.

In het verleden is het ook gebruikt als wit pigment.

Antimoon(III)oxide is een stabiele verbinding. Bij verhitting komt er een giftig gas vrij: stibine. De stof is irriterend voor ogen, huid en de luchtwegen.

Antimoon(III)oxide is carcinogeen gebleken bij proefdieren, maar het is niet duidelijk of dit relevant is voor de mens. Bij proefdieren is ook gebleken dat de stof mogelijk schadelijk is voor de voortplanting of de ontwikkeling.



</doc>
<doc id="1564539" url="https://nl.wikipedia.org/wiki?curid=1564539" title="Noise">
Noise




</doc>
<doc id="1564877" url="https://nl.wikipedia.org/wiki?curid=1564877" title="William Alphonso Murrill">
William Alphonso Murrill

William Alphonso Murrill (Virginia, 13 oktober 1869 – Gainesville (Florida), 25 december 1957) was een Amerikaans mycoloog.

In 1887 behaalde hij een B.S. aan Virginia Agricultural and Mechanical College. In 1889, 1890 en 1891 behaalde hij achtereenvolgens een B.S., een B.A. en een M.A. aan Randolph-Macon College in Ashland (Virginia). In 1897 behaalde hij een Ph.D. aan de Cornell University met het proefschrift "Development of the Archegonium and Fertilization in the Hemlock Spruce (Tsuga canadensis Carr)". Gedurende vier jaar onderwees hij biologie aan DeWitt Clinton High School in New York City.

Bij de Torrey Botanical Club maakte Murrill kennis met Nathaniel Lord Britton, de directeur van de New York Botanical Garden. Britton nam Murrill in 1904 aan als assistent-conservator bij de New York Botanical Garden, waarbij Murrill de opvolger werd van Franklin Sumner Earle als stafmycoloog. Tussen 1909 en 1919 was hij assistent-directeur. Tussen 1919 en 1924 was hij conservator en supervisor van publieke instructie. In 1924 stopte hij met zijn werkzaamheden bij de New York Botanical Garden. Vanaf de jaren 30 was hij verbonden aan de University of Florida, waar hij zijn mycologische studies en publicaties hervatte.

Murrill verzamelde meer dan 70.000 specimens van schimmels in Noord- en Zuid-Amerika en de Caraïben. Circa 14.000 van deze specimens worden bewaard in het herbarium van de New York Botanical Garden. Murril maakte ook reizen naar Engeland, Frankrijk, Italië, Duitsland en Zweden om schimmels te bestuderen in herbaria. Hij identificeerde en beschreef diverse nieuwe taxa.

Murrill publiceerde diverse monografieën over "Hymenomycetes, Boletaceae" en "Polyporaceae". Tevens publiceerde hij meer dan vijfhonderd wetenschappelijke artikelen over een breed scala aan botanische onderwerpen. Hij was in 1909 betrokken bij de oprichting van het wetenschappelijke tijdschrift "Mycologia", waarvan hij tussen 1909 en 1924 de redacteur was.



</doc>
<doc id="1564900" url="https://nl.wikipedia.org/wiki?curid=1564900" title="Sigmoïdoscopie">
Sigmoïdoscopie

Een sigmoïdoscopie of sigmoïdscopie is een endoscopisch onderzoek van het sigmoïd, het laatste deel van de karteldarm. Het is een onderzoek dat meestal plaatsvindt op de endoscopieafdeling van een ziekenhuis. Het onderzoek wordt uitgevoerd door een mdl-arts, internist of verpleegkundig endoscopist.

De precieze voorbereiding van een sigmoïdoscopie kan per instelling verschillen, maar in de hoofdlijn komt het met elkaar overeen.
De dag voor het onderzoek dient de patiënt een laxeermiddel in te nemen. De patiënt krijgt ook als advies mee die dag veel water te drinken, zodat de darmen goed gespoeld worden.
Circa 1 à 2 uur voor het onderzoek krijgt de patiënt twee klysma's toegediend, zodat het sigmoïd helemaal schoon is.

In de scopiekamer op de endoscopieafdeling waar het onderzoek plaatsvindt, dient de patiënt op de onderzoekstafel te gaan liggen. Vervolgens brengt de arts de endoscoop via de anus het rectum in om zo naar het sigmoïd te kunnen. Tijdens het onderzoek kan de arts eventueel kleine ingrepen verrichten zoals het verwijderen van poliepen. Tijdens het onderzoek krijgt men geen slaapmiddelen toegediend wat bij een coloscopie, een soortgelijk onderzoek van de gehele dikke darm, wel het geval is. Dit is omdat een sigmoïdoscopie amper pijn doet. Tijdens het onderzoek kan het af en toe wel gevoelig zijn voor de patiënt bij het passeren van bochten in het sigmoïd.

Er is bij dit onderzoek geen nazorg nodig, omdat er geen slaapmiddelen en verdovingen toegediend worden.


</doc>
<doc id="1565380" url="https://nl.wikipedia.org/wiki?curid=1565380" title="Compartimentsyndroom">
Compartimentsyndroom

Het compartimentsyndroom (soms ook: "logesyndroom") is een verstoring van de bloedtoevoer door zwelling binnen een 'compartiment' in (meestal een ledemaat van) het lichaam, waardoor acute medische zorg noodzakelijk wordt. Meestal wordt de zwelling veroorzaakt door een ontsteking. Zo'n ontsteking kan komen door een beschadiging in het 'compartiment' (betreffende lichaamsdeel) of bijvoorbeeld een operatie. De zwelling kan nergens heen omdat de compartimenten worden gescheiden door onrekbaar bindweefsel. Als de bloedtoevoer niet wordt hersteld, kunnen beschadigingen door zuurstoftekort optreden, zoals uitval van zenuwen en verschrompeling en afsterven van spieren.

Doordat het bindweefsel dat tussen de verschillende compartimenten niet op kan rekken om de zwelling meer plaats te geven, kan een kleine bloeding in het compartiment of zwelling van de spieren in het compartiment de druk al sterk verhogen. Het compartimentsyndroom komt relatief vaak voor bij: breuken van scheenbeen of onderarm; tijdens het herstellen van de bloedsomloop in arm of been na een periode van zuurstoftekort; bloedingen; ledematen die in het gips zitten; verbrijzelingsongelukken; brandwonden.

Elke verhoging van de druk binnen een compartiment (of een verlaging van het volume van een compartiment) kan leiden tot een compartimentsyndroom. Als de druk stijgt, worden de haarvaten dichtgedrukt waardoor de bloedtoevoer in gevaar komt. Door het zuurstoftekort dat zo ontstaat, komen er cytokines vrij die een ontsteking in gang zetten. Deze cytokines zorgen direct en indirect voor het aantrekken van vocht, wat voor oedeem zorgt. Door dit vocht stijgt de druk binnen het compartiment verder. De afvoer van bloed en vocht uit het aangedane compartiment komt daardoor stil te liggen en de druk stijgt weer meer. Ook grotere bloedvaten kunnen worden dichtgedrukt en er ontstaat meer zuurstoftekort.

De normale druk in een compartiment is ongeveer 0 mm Hg. Als de druk stijgt tot 30 mmHg of meer worden kleine bloedvaten dichtgedrukt en ontstaat zuurstoftekort in het compartiment. Voor medische professionals is vooral de bloeddruk van belang. Als de onderdruk minder dan 30 mm Hg boven de druk in het compartiment ligt, is de situatie ernstiger.

Er zijn vijf P's die aanwijzing kunnen zijn van een compartimentsyndroom:
Sommige mensen onderscheiden nog een zesde P: poikilothermie, oftewel: kou.
De meest betrouwbare indicaties zijn de eerste twee P's: de pijn en de tintelingen.


Het compartimentsyndroom kan worden vastgesteld door de druk te meten in het compartiment. Er zijn verschillende standaarden voor wat geldt als een 'te hoge druk'. Sommigen houden 30 mmHg aan, anderen 30 mmHg of minder verschil met de onderdruk.

Om de druk van het compartiment af te halen is een operatie nodig waarbij het bindweefsel tussen de compartimenten wordt ingesneden. Zo'n operatie heet fasciotomie.

Als een compartimentsyndroom niet wordt behandeld, zullen de spieren en zenuwen in het compartiment onherstelbaar beschadigd raken en afsterven.



</doc>
<doc id="1565933" url="https://nl.wikipedia.org/wiki?curid=1565933" title="Difenylamine">
Difenylamine

Difenylamine is een aromatische verbinding met als brutoformule CHN. Het is een secundair amine en derhalve een zwakke organische base. De zuivere stof komt voor als kleurloze kristallen.

Difenylamine wordt bereid door aniline te verhitten in aanwezigheid van een katalysator. Bij deze reactie komt ammoniak vrij:

Difenylamine wordt gebruikt voor de synthese van andere stoffen, waaronder rubberchemicaliën en de stof fenothiazine die een voorloper is van verschillende farmaceutische en fytofarmaceutische stoffen.

In de chemische analyse gebruikt men het voor de detectie van nitriet-, nitraat- en chloraationen.

Difenylamine zelf wordt ook gebruikt als plantengroeiregelaar, meer bepaald voor het bewaren van appels. De appels worden na de oogst in een emulsie van difenylamine gedompeld vooraleer ze in koelcellen opgeslagen worden. Ze kunnen ook na de oogst besproeid worden met dergelijke emulsie. De behandeling dient om de vorming van brandvlekken op de appels tijdens de opslag te vermijden. Een merknaam is "No Scald DPA".

De Europese Commissie besliste op 30 november 2009 dat difenylamine niet gebruikt mag worden als gewasbeschermingsmiddel in de Europese Unie. Bestaande toelatingen moesten ten laatste op 30 mei 2010 ingetrokken worden. Het bleek niet mogelijk om een betrouwbare evaluatie te maken van de blootstelling van consumenten aan de stof, onder andere bij gebrek aan gegevens over mogelijke afbraakproducten en hun toxiciteit en over de mogelijke vorming van nitrosaminen.

Difenylamine is irriterend voor de ogen, de huid en de luchtwegen. De stof kan effecten hebben op de nieren en het bloed, met als gevolg de vorming van methemoglobine. Difenylamine is niet carcinogeen.

De stof is zeer toxisch voor waterorganismen.



</doc>
<doc id="1565984" url="https://nl.wikipedia.org/wiki?curid=1565984" title="Magnesiumfosfide">
Magnesiumfosfide

Magnesiumfosfide is een anorganische verbinding van magnesium en fosfor met als brutoformule MgP. De stof komt voor als een gele tot groene vaste stof met een knoflookachtige geur.

Magnesiumfosfide wordt bereid door de reactie van fijn verdeeld magnesium en gele fosfor bij hoge temperaturen (tussen 300 en 600°C) onder inerte atmosfeer en in de aanwezigheid van een katalysator (jood, chloor, broom of een verbinding daarvan):

Magnesiumfosfide wordt gebruikt als verdelgingsmiddel tegen knaagdieren en insecten. Magnesiumfosfide- of aluminiumfosfide-houdende korrels of tabletten worden in mollengangen of in gesloten opslagruimten of containers geplaatst, waar ze door contact met de luchtvochtigheid fosfine afgeven. Ze kunnen ook gemengd worden met het voedsel van knaagdieren; in de maag reageert het magnesiumfosfide met maagzuur en vormt daarbij fosfine.

Een merknaam is "Detiaphos R" (Detia-Degesch GmbH).

Magnesiumfosfide reageert met water en luchtvochtigheid, met vorming van het zeer giftige gas fosfine:

Ook met zuren reageert de verbinding hevig. Magnesiumfosfide is irriterend voor de ogen en de luchtwegen.



</doc>
<doc id="1566072" url="https://nl.wikipedia.org/wiki?curid=1566072" title="Sigmoïd">
Sigmoïd

Het sigmoïd of colon sigmoideum is een deel van de karteldarm. Het is het S-vormige gedeelte van de karteldarm dat overgaat in de endeldarm ("rectum"). De lengte is ongeveer veertig centimeter en dit gedeelte van de karteldarm ligt in het algemeen in het bekken. Door de beweeglijkheid ervan kan het zich ook verplaatsen naar de buikholte.


</doc>
<doc id="1566153" url="https://nl.wikipedia.org/wiki?curid=1566153" title="Benzothiazool">
Benzothiazool

Benzothiazool, een kleurloze vloeistof met een geur vergelijkbaar met die van chinoline, is een heterocyclische aromatische verbinding, gevormd door een thiazoolring gehecht aan een benzeenring.

Benzothiazool wordt gevormd door N,N-dimethylaniline met zwavel te verhitten.

Benzothiazool wordt vooral gebruikt voor de synthese van andere verbindingen. Veel benzothiazoolderivaten zijn biologisch actieve stoffen die gebruikt worden in geneesmiddelen, biociden of pesticiden. Ook veel kleurstoffen hebben een structuur gebaseerd op benzothiazool.

Benzothiazool zelf wordt, in kleine concentraties (grootteorde 1 ppm) gebruikt als smaakstof in sommige dranken en voedingsmiddelen.


</doc>
<doc id="1568444" url="https://nl.wikipedia.org/wiki?curid=1568444" title="Viking Björk">
Viking Björk

Viking Olov Björk (Sunnansjö, 3 december 1918 - Danderyd, 18 februari 2009) was een Zweeds hartchirurg.

Samen met de Amerikaanse ingenieur Donald Shiley, ontwikkelde hij in 1968 de eerste "monostrut schijfklep" om de hartklep van de aorta te vervangen. De "Bjork-Shiley"-hartklep werd geproduceerd door Pfizer, nadat deze het bedrijf van Shiley in 1979 hadden overgekocht. Dr. Björk dreigde er in 1980 bij Pfizer mee om een aantal, dikwijls fatale, mankementen aan de kleppen bekend te maken, tenzij er verbeteringen werden aangebracht. Dit leidde tot een lange rechtszaak, waarna alle bestaande kleppen werden teruggenomen en Pfizer $20 miljoen schadevergoeding diende te betalen.


</doc>
<doc id="1568912" url="https://nl.wikipedia.org/wiki?curid=1568912" title="Voortplantingssysteem">
Voortplantingssysteem

Het voortplantingssysteem is een systeem van geslachtsorganen in een organisme die samenwerken ten behoeve van de voortplanting. Veel niet levende zaken zoals vloeistoffen, hormonen en feromonen dienen ook het voortplantingssysteem.

In tegenstelling tot de meeste andere organen verschillen organen van de seksen van seksueel verschillende soorten veel met elkaar. Deze verschillen zorgen voor diversiteit in genetisch materiaal tussen de individuen, wat weer zorgt voor een grotere kans op genetische fitness van het nageslacht.

De belangrijkste organen van het menselijke voortplantingssysteem zijn de externe genitalia (penis en vulva) en diverse interne organen waaronder de testikels die gameten produceren. Er zijn veel voorkomende ziektes behorende bij de voortplantingsorganen, met name seksueel overdraagbare aandoeningen.

De meeste andere gewervelden hebben doorgaans vergelijkbare voortplantingsorganen bestaande uit testikels, buizen en openingen. Er is wel een grote diversiteit aan fysieke variaties en ook voortplantingsstrategieën in elke groep.

Menselijke voortplanting vindt plaats bij interne bevruchting tijdens geslachtsgemeenschap. Tijdens dit proces wordt de stijve penis van de man ingebracht in de vrouwelijke vagina totdat de man ejaculeert. Hierbij wordt het sperma in de vagina gespoten. Het sperma vindt een weg via de vagina en baarmoederhals naar de baarmoeder of eileider voor het bevruchten van de eicel.
Bij een succesvolle bevruchting en nestelen van het ei begint de groei van de foetus in de baarmoeder. Dit duurt ongeveer 9 maanden of 42 weken. Deze tijd wordt de zwangerschap genoemd. De zwangerschap eindigt met de bevalling.

De mens kent een grote seksuele verscheidenheid tussen de seksen. Naast de verschillen op bijna alle voortplantingsorganen zijn er ook veel verschillen in het feit dat de mens een hoog niveau van seksuele differentiatie heeft. Naast verschillen in bijna elk reproductieorgaan, vinden talrijke verschillen doorgaans plaats in secundaire geslachtskenmerken en in seksueel en ouderlijk gedrag.

Het menselijk mannelijk reproductief systeem is een serie van organen die zich buiten het lichaam bevinden en rondom de pelvis bevinden die een bijdrage leveren aan het reproductieproces. De primaire directe functie van dit systeem is om de mannelijke gameet of spermatozoa aan te maken voor de bevruchting van de vrouwelijke ovum.

Belangrijke secundaire seksuele karakteristieken behelzen: grotere, gespierdere bouw, verlaagde stem, gezichts- en lichaamsbeharing, brede schouders, en de ontwikkeling van de adamsappel. Een belangrijk seksueel mannelijk hormoon is androgeen, in het bijzonder testosteron.

Het bijzondere van de evolutie van de mannelijke penis is dat voor iets dat zo afwijkt in vorm en bouw ten opzichte van onze genetische buren, het pas in de afgelopen jaren is dat onderzoekers het in detail zijn gaan onderzoeken. De reden voor deze onachtzaamheid is niet zeker, maar zeer waarschijnlijk heeft het te maken met het taboe dat op seks heerst in gegoede en wetenschappelijke kringen. Daar komt bij dat alleen onze soort de specifieke paddenstoelvormige eikel heeft, verbonden met de schacht door een dun weefsel van frenulum (het tere gedeelte van de huid recht onder de urinebuis).

Chimpansees, gorilla's en orang-oetans hebben een veel minder extravagante fallische vorm, het is min of meer alleen maar een schacht. De meest significante karakteristiek van de menselijke penis is niet de eikel zelf, maar de kroonrug die eronder gevormd wordt. De diameter van de eikel waar die vastzit aan de schacht is wijder dan de schacht zelf. Dit resulteert in een kroonbrug langs de gehele omtrek van de schacht - iets dat Gallup door middel van reverse engineering uitlegde als een belangrijke evolutionaire aanwijzing over het ontstaan van de mannelijke penis. Magnetische beelden studies van heteroseksuele parende koppels tonen aan dat tijdens de coïtus de typische penis volledig uitzet en de gehele schede bezet en soms zelfs tot aan de baarmoederhals komt en deze optilt.

Dit gecombineerd met het feit dat de menselijke ejaculatie met grote kracht plaatsvindt over een relatief grote afstand (tot zestig centimeter in de open lucht) suggereert dat mannen ontworpen zijn om hun zaad zo ver mogelijk in het achterste einde van de vagina te brengen. En dus, zo stelt een theoretisch stuk dat is gepubliceerd in the journal Evolutionary Psychology in 2004, suggereren Gallup en zijn medeauteur Rebecca Burch dat "een langere penis niet alleen een voordeel opleveren bij het brengen van het sperma in een moeilijk bereikbaar gedeelte van de vagina, maar door deze te vullen zorgt het er ook voor dat zaad dat door andere mannen is aangebracht wordt tegengehouden en zo de kans op de eigen voortplanting vergroot.”

Het bepalen van het geslacht van een (jong) dier aan de hand van de geslachtsorganen heet "seksen."



</doc>
<doc id="1569094" url="https://nl.wikipedia.org/wiki?curid=1569094" title="Dodemorf">
Dodemorf

Dodemorf (ISO-naam) is een macrocyclisch derivaat van morfoline, gebruikt als fungicide. Er bestaan twee stereo-isomeren van, "cis" en "trans", die zich onderscheiden door de ruimtelijke schikking van de twee methylgroepen die aan de morfolinering zijn gebonden. De stof is ontwikkeld door BASF.

Dodemorf is een systemisch fungicide en het werkt zowel curatief als preventief. De voornaamste toepassing is tegen echte meeldauw op rozen.

In de commerciële formulatie ("Meltatox" van BASF) wordt het acetaat van dodemorf gebruikt.

De Europese Commissie heeft dodemorf (en dodemorfacetaat) op 1 september 2009 opgenomen in de lijst van toegelaten gewasbeschermingsmiddelen. De stof mag enkel gebruikt worden op sierplanten in kassen.

De stof is irriterend voor de ogen en de huid. Bij proeven op konijnen bleek de stof effecten te hebben op de ontwikkeling van de volgende generatie.

Dodemorf is acuut toxisch voor waterorganismen en zeer toxisch op chronische schaal.




</doc>
<doc id="1570033" url="https://nl.wikipedia.org/wiki?curid=1570033" title="Nikkeltetracarbonyl">
Nikkeltetracarbonyl

Nikkeltetracarbonyl, kortweg nikkelcarbonyl genoemd, is een anorganische verbinding van nikkel, met als brutoformule Ni(CO). De stof, een zeer toxische kleurloze vloeistof, werd voor het eerst beschreven in 1890 door Ludwig Mond. Nikkeltetracarbonyl is vrijwel onoplosbaar in water. De moleculaire geometrie is tetraëdrisch, hetgeen ook eerder uitzonderlijk is voor metaalcomplexen.

Nikkeltetracarbonyl werd in 1890 voor het eerst bereid door een reactie van nikkel met koolstofmonoxide:

Geen enkele metaalcarbonylverbinding wordt onder zulke milde reactieomstandigheden (50 tot 60°C) gevormd als nikkeltetracarbonyl.

Nikkeltetracarbonyl wordt gevormd tijdens het zuiveren van nikkelertsen. Dit proces wordt het Mondproces genoemd en maakt gebruik van het feit dat nikkel als enige metaal zeer gemakkelijk een carbonylcomplex vormt.

Nikkeltetracarbonyl is zeer toxisch. De giftigheid is, zoals bij alle metaalcarbonylcomplexen, terug te voeren op zowel de giftigheid van het metaal als op het feit dat koolstofmonoxide kan afgestaan worden. In het geval van nikkeltetracarbonyl is het voornamelijk de toxiciteit van nikkel die de overhand heeft.

De stof kan zowel door de huid worden geabsorbeerd als worden ingeademd. Nikkeltetracarbonyl ruikt muf, hoewel het heel goed mogelijk is dat men al een fatale dosis heeft binnengekregen wanneer men de stof kan ruiken.

Nikkeltetracarbonylvergiftiging begint vrijwel direct met hoofdpijn en pijn op de borst, aanhoudend tot ca. 16 uur na de blootstelling. Daarna volgt een remissie en een latente periode. Na enkele dagen treden opnieuw symptomen op: ademproblemen, hoesten en vermoeidheid. De symptomen nemen in hevigheid toe gedurende enkele dagen, waarna herstel of de dood door ademstilstand of nierfalen volgt.

Naast de giftigheid zijn de dampen ook auto-ontvlambaar. Boven 60°C treedt explosieve ontleding op.



</doc>
<doc id="1570056" url="https://nl.wikipedia.org/wiki?curid=1570056" title="IJzerpentacarbonyl">
IJzerpentacarbonyl

IJzerpentacarbonyl is een anorganische verbinding met als brutoformule Fe(CO), waarin coördinatief gebonden zijn aan ijzer. Het is onder standaardomstandigheden een roodachtige tot gele vloeistof met een scherpe geur. Het werd voor het eerst gesynthetiseerd en beschreven door Ludwig Mond in 1891.

IJzerpentacarbonyl is niet oplosbaar in water en giftig. Bij inademing kan ijzerpentacarbonyl longirritatie veroorzaken.


</doc>
<doc id="1570070" url="https://nl.wikipedia.org/wiki?curid=1570070" title="Chroomhexacarbonyl">
Chroomhexacarbonyl

Chroomhexacarbonyl (Cr(CO)) is een coördinatieverbinding waarbij 6 koolstofmonoxidemoleculen coördinatief gebonden zijn aan chroom. De stof komt voor als kleurloze kristallen. Ze is erg toxisch en carcinogeen.

Chroomhexacarbonyl is niet oplosbaar in water, maar wel in benzeen.


</doc>
<doc id="1570284" url="https://nl.wikipedia.org/wiki?curid=1570284" title="GGZ Drenthe">
GGZ Drenthe

GGZ Drenthe is een conglomeraat van instellingen voor psychiatrische behandeling, begeleiding en zorg in de Nederlandse provincie Drenthe. Daarnaast biedt de instelling ook ouderenzorg door middel van de exploitatie van verpleeg- en verzorgingshuizen. Jaarlijks wordt zorg verleend aan 30.000 cliënten. Bij GGZ Drenthe werken ruim 3.200 medewerkers. GGZ Drenthe werkt bestuurlijk samen in de Evean Groep (onderdeel van Espria).

GGZ Drenthe werd in 1999 gevormd door een fusie tussen de toenmalige regionale Instelling voor Ambulante Geestelijke Gezondheidszorg in Drenthe en het algemeen psychiatrisch ziekenhuis in Drenthe. Het algemeen psychiatrisch ziekenhuis Drenthe was vier jaar daarvoor, in 1995, gevormd door de samenvoeging van het psychiatrisch ziekenhuis "Licht en Kracht" en het verpleeghuis de "Vierackers" in Assen met het psychiatrisch ziekenhuis "Beileroord" en het verpleeghuis de "Altingerhof" in Beilen. Ook enkele verzorgingshuizen voor ouderen in Drenthe, "De Boshof" in Assen en "Dekelhem" in Gieten sloten zich aan bij de nieuwe organisatie. In 2007 werd besloten tot een bestuurlijke fusie met de Evean Groep.


Samen met organisaties op het terrein van de geestelijke gezondheidszorg in Groningen, Friesland en Overijssel en het Universitair Centrum Psychiatrie van het UMCG heeft GGZ Drenthe in 2000 het "Rob Giel Onderzoekcentrum" opgericht voor het doen van wetenschappelijk onderzoek naar de behandelkwaliteit en de effectiviteit van de psychiatrische zorgverlening.

GGZ Drenthe heeft behandelingen voor onder andere: depressie, bipolaire stoornis (manische depressie), angst, fobieën, borderline, dwangstoornissen, eetstoornissen, ADHD, PDD-NOS, autisme, post-traumatisch stresssyndroom (PTSS), relatieproblemen, psychosen en schizofrenie.

Daarnaast zijn er specialistische behandelafdelingen voor onder andere forensische psychiatrie, trauma’s, relatieproblemen, gezinsproblemen, schizofrenie, psychiatrie en verslaving, stemmen horen, adolescentenproblemen, geheugenproblemen, ADHD, eetproblemen, ouderenpsychiatrie, persoonlijkheidsstoornissen, arbeidsproblemen, psychiatrische problemen van gehandicapten en psychiatrische problemen van migranten.

GGZ Drenthe heeft haar werkzaamheden opgedeeld in drie regio's: 

Over het terrein van GGZ Drenthe in Beilen loopt het zogenaamde "Mijmerpad", dat aansluit op de "Roel Reijntjes Wandelroute" rond Beilen.

In 1985 werd ter gelegenheid van het 50-jarig bestaan van het psychiatrisch ziekenhuis "Licht en Kracht" en "Port Natal" een museum gesticht waar de geschiedenis van de psychiatrische zorg in dit deel van Nederland wordt getoond. Na de fusies in de jaren 90 van de 20e eeuw werd het museum omgedoopt tot "Museum GGZ Drenthe", dat probeert de ontwikkelingen in de psychiatrie te laten zien aan belangstellenden, maar dat tevens gebruikt wordt ten behoeve van de opleidingen en de introductie van nieuw personeel.



</doc>
<doc id="1570384" url="https://nl.wikipedia.org/wiki?curid=1570384" title="Operculum (mollusken)">
Operculum (mollusken)

Het operculum (meervoud: operculums of opercula) is een 'dekseltje' waarmee bij bepaalde groepen slakkensoorten de mondopening van de schelp kan worden afgesloten als het dier zich daarin teruggetrokken heeft. Het wordt bij veel mariene, en een deel van de land- en zoetwatersoorten aangetroffen. Hoewel het ook wel bij andere slakkengroepen voorkomt is het voornamelijk aanwezig bij de prosobranchia. Het operculum zit vastgegroeid aan het lichaam van het dier, is dus niet op één of andere wijze direct bevestigd aan de schelp en wordt gedurende het hele leven gebruikt. De groei van het operculum gaat gelijk op met de groei van de mondopening van het slakkenhuis.

Het operculum kan net als de schelp bestaan uit calciumcarbonaat en conchyoline of een van beide. Daarbij kan de calciumcarbonaat zowel in calcitische als in aragonitische kristalvorm voorkomen. Een combinatie van beide kristalvormen komt ook voor. De schelp en het operculum bestaan vaak niet uit hetzelfde materiaal. Dat is duidelijk het geval bij soorten waarvan de altijd uit calciumcarbonaat opgebouwde schelp een hoornachtig operculum heeft maar het komt ook veel voor dat soorten met een voornamelijk uit aragonitische kalk opgebouwde schelp een calcitisch operculum hebben.

De functie van het operculum is te voorkomen dat de weke delen van het dier uitdrogen als de plaats waar het dier leeft droogvalt. Een tweede functie bestaat uit bescherming tegen predatie. Bij veel soorten waarbij het gevaar voor uitdroging niet speelt is het operculum in grootte afgenomen waardoor het niet meer de hele mondopening afsluit. Bij een aantal groepen is het operculum in de loop van de evolutie geheel verdwenen. Dat is onder andere het geval bij napvormige soorten zoals de Sleutelgathoren en het Chinees hoedje of bij soorten met een zeer grote (Zeeoren) of juist zeer kleine mondopening (Cypraeidae). Ook bij drijvende soorten (Janthina fragilis) en parasitair levende soorten is het operculum afwezig. In een aantal gevallen heeft het operculum een andere functie gekregen, zo wordt het soms gebruikt bij de voortbeweging (Strombidae, Xenophoridae).

Afhankelijk van de vorm van de mondopening van het slakkenhuis zijn operculums rond tot min of meer ovaal van vorm. De opbouw en het bouwplan van een operculum is specifiek voor een groep van soorten, vaak op geslachtsniveau of hoger. Soorten uit eenzelfde geslacht of familie hebben dus een operculum dat op onderdelen verschillend is maar uit dezelfde substantie is gemaakt en hetzelfde bouwplan heeft.
Er worden drie bouwplannen onderscheiden die ook gecombineerd kunnen voorkomen:
Meestal vindt de groei voornamelijk in twee dimensies plaats en neemt de dikte naar verhouding slechts weinig (of geheel niet) toe. Neemt de dikte wel toe dan vindt dat meestal alleen aan de binnenzijde plaats.

Bij veel groepen komen combinaties van deze groeiwijzen voor. Daarbij begint de groei altijd spiraalsgewijs en wordt later concentrisch verder gegroeid. Als bij de spiraalbouw multi- en paucispiraal beide in het operculum voorkomen dan wordt met multispirale opbouw begonnen om daarna over te gaan op paucispiraal. In dergelijke gevallen is de multispirale opbouw vaak alleen in de nucleus aanwezig. Vaak is dat niet meer zichtbaar omdat het oudste deel aan corrosie onderhevig is of overgroeid is met latere kalkafzetting. Voorbeelden van concentrische opbouw zijn te vinden bij de Wulken en de Viviparidae. Pluimdragers hebben een multispiraal operculum terwijl bij de Diepslakken in veel gevallen combinaties voorkomen. Bij deze groep bestaat het operculum uit calciet, terwijl die van de Wulk, de Moerasslakken en de Vijverpluimdragers uit conchyoline bestaan. Van de Diepsslakken heeft de Grote diepslak een paucispirale nucleus met daaromheen concentrische groeilijnen terwijl Parafossarulus crassitesta een multispirale nucleus heeft met daaromheen een paucispiraal gedeelte wat vervolgens door een concentrisch gedeelte wordt omzoomd. Het multispirale deel beperkt zich daarbij altijd tot de nucleus en de beide andere groeiwijzen hebben per individu verschillende verhouding tot elkaar. Bij sommige volwassen dieren is het grootste deel van het operculum paucispiraal en beperkt het concentrische gedeelte zich tot de laatste groeilijnen aan de rand, bij andere dieren kunnen beide de helft van het operculum beslaan.
Onder andere bij de Turbinidae vindt een grote diktegroei plaats. Het operculum bestaat bij deze groep voornamelijk uit aragoniet, heeft vaak soortspecifieke kleuren en is alleen aan de binnenzijde lensvormig verdikt, de buitenzijde blijft geheel plat.

Overigens is bij veel soorten de groeiwijze alleen aan de buitenzijde zichtbaar: de binnenzijde is vaak bedekt met een min of meer egale amorfo laag. Het oppervlak van de binnenzijde is soms korrelig, soms glad, soms sterk glanzend en soms op andere wijze 'versierd'. Dit is zowel bij hoornige als bij kalkige operculums het geval. Het is ook deze laag die onder andere bij de Turbinidae zo sterk naar binnen verdikt is.

In sommige groepen slakken is het operculum voorzien van uitsteeksels. Deze uitsteeksels dienen veelal voor het op de juiste plaats houden van het operculum als de schelp er mee afgesloten wordt. Zo zijn de aragonitische meestal paucispirale operculums bij veel soorten Neritidae aan de binnenkant voorzien van één of meer van dergelijke uitsteeksels, apofysen genoemd.

Van operculums met spiraalgroei reflecteert de draairichting die van de schelp van de soort: bij soorten met een rechtsgewonden schelp is de draairichting van het operculum eveneens rechtsgewonden, linksgewonden schelpen hebben een linksgewonden operculum. Bij soorten waarbij de schelpen in een plat vlak gewonden zijn kan op grond van de draairichting van het operculum uitgemaakt worden of het een rechts- dan wel linksgewonden soort betreft.

Bepaalde landslakken die geen operculum hebben, kunnen om een droge periode door te komen het huis tijdelijk afsluiten met een van slijm gemaakt verhard vlies. Bij sommige soorten kan dit vlies zo dik en stevig zijn dat het op een operculum gaat lijken. Dergelijke deksels worden epifragma genoemd. Een epifragma zit niet als een operculum vastgegroeid aan het dier zelf (evenmin aan de schelp) en wordt slechts eenmalig gebruikt. Vaak wordt het na het afwerpen opgegeten.

De Clausiliacea, een groep van voornamelijk linksgewonden landslakken, heeft een sluitapparaat dat is ontstaan uit plooiingen langs de spil van de schelp. Dit wordt clausilium genoemd. Het clausilium zit met een buigzame steel vast aan de spil en het geheel is van kalk met dezelfde kristalstructuur (aragoniet) als de schelp zelf.


</doc>
<doc id="1570610" url="https://nl.wikipedia.org/wiki?curid=1570610" title="Mycological Society of America">
Mycological Society of America

De Mycological Society of America (MSA) is een wetenschappelijke vereniging die zich richt op de promotie van de mycologie. De vereniging is in 1932 opgericht. De MSA heeft haar basis in de Verenigde Staten en Canada, maar de leden komen uit meer dan veertig landen.

De MSA is verantwoordelijk voor het wetenschappelijke tijdschrift "Mycologia", dat elke twee maanden verschijnt. De tweemaandelijkse nieuwsbrief "Inoculum" houdt leden op de hoogte van divers nieuws met betrekking tot schimmels. De MSA organiseert jaarlijks een bijeenkomst in juli of augustus waarop leden informatie over alle aspecten van schimmels uitwisselen. 

De MSA reikt diverse prijzen en onderscheidingen uit aan mycologen die zich onderscheiden door hun bijdragen aan de mycologie. Tot de ereleden behoren David Hawksworth en Robert Samson. Amy Rossman is MSA Fellow. In 1999 kreeg Pedro Crous de Alexopoulos Award, voor een uitzonderlijke mycoloog vroeg in zijn carrière. 

De MSA is aangesloten bij de American Institute of Biological Sciences (AIBS), een wetenschappelijke associatie die zich richt op het bevorderen van biologisch onderzoek en onderwijs in de Verenigde Staten. De MSA werkt samen met de Natural Science Collections Alliance, een Amerikaans samenwerkingsverband dat zich richt op de ondersteuning van natuurwetenschappelijke collecties, hun menselijke middelen, de instituten die de collecties huisvesten en hun onderzoeksactiviteiten. 



</doc>
<doc id="1570611" url="https://nl.wikipedia.org/wiki?curid=1570611" title="Mycologia">
Mycologia

Mycologia is het wetenschappelijke tijdschrift van de Mycological Society of America. Het tijdschrift verschijnt sinds 1909 als voortzetting van "Journal of Mycology", dat in 1885 voor het eerst verscheen. Sinds de oprichting in 1932 van de Mycological Society of America, dient het als de officiële publicatie van deze vereniging. Tussen 1909 en 1924 was William Alphonso Murrill redacteur van het tijdschrift. Tussen 2009 en 2014 dient Jeffrey Stone als hoofdredacteur. 

Het peer reviewed tijdschrift publiceert over alle aspecten van schimmels en korstmossen. Mogelijke onderwerpen zijn fysiologie, biochemie, ecologie, pathologie, ontwikkelingsbiologie, morfologie, systematiek, celbiologie, genetica, moleculaire biologie, evolutiebiologie, toepassingen en nieuwe technieken. ‘

Zowel leden als niet-leden van de Mycological Society of America kunnen in het tijdschrift publiceren. In het tijdschrift verschijnen onderzoeksartikelen, mededelingen of korte artikelen met betrekking tot onderzoek of nieuwe technieken, artikelen op verzoek, reviewartikelen en minireviews. 



</doc>
<doc id="1570834" url="https://nl.wikipedia.org/wiki?curid=1570834" title="Tolueendiamine">
Tolueendiamine

Tolueendiamine wordt ook wel diaminotolueen of diaminomethylbenzeen genoemd. Tolueendiamine (TDA) is een aromatische verbinding verkregen door op de benzeenring van tolueen twee aminegroepen aan te brengen.

Van TDA bestaan een aantal isomeren, die van elkaar verschillen door de plaats waar de aminogroepen op de benzeenring voorkomen. De twee belangrijkste zijn 2,4-tolueendiamine en 2,6-tolueendiamine. Andere isomeren zijn 2,3-, 2,5-, 3,4- en 3,5--TDA.

De brutoformule van alle isomeren is CHN en de molecuulmassa is 122,17 g/mol. Bij kamertemperatuur zijn het vaste stoffen.

TDA wordt geproduceerd door de katalytische reductie van dinitrotolueen met waterstof en als katalysator typisch Raneynikkel. In deze reactie wordt water als bijproduct gevormd. 

Technisch TDA is een mengsel van hoofdzakelijk 2,4-TDA met 2,6-TDA; de belangrijkste mengsels zijn 80/20 met 80% 2,4-TDA en 65/35 met 65% 2,4-TDA. De verdeling van de isomeren komt geheel voor rekening van de manier waarop dinitrotolueen gemaakt wordt. In de elektrofiele aromatische substitutie of Friedel-Craftsreactie geeft het reactiemechanisme duidelijk aan dat dit de twee te verwachten isomeren zijn.

Het productievolume van TDA in de Europese Unie is geschat op ongeveer 280.000 ton/jaar voor de periode 1999-2000.

Meer dan 99% van alle TDA wordt omgezet tot 2,4-tolueendiisocyanaat (2,4-TDI), door reactie met fosgeen. 2,4-TDI is een grondstof voor polyurethaanschuim.

Een kleine hoeveelheid zuiver 2,4-TDA wordt gebruikt als tussenproduct in de productie van kleurstoffen.

Zowel 2,4-TDA als de mengsels ervan zijn ingedeeld als giftige en milieugevaarlijke stof. Ze zijn mogelijk kankerverwekkend en mutageen voor de mens. Blootstelling aan TDA is enkel te verwachten in de bedrijven waar de stof wordt geproduceerd of verwerkt; consumenten worden niet aan TDA blootgesteld.



</doc>
<doc id="1570853" url="https://nl.wikipedia.org/wiki?curid=1570853" title="2,4-tolueendiamine">
2,4-tolueendiamine

2,4-tolueendiamine (2,4-TDA) is een van de isomeren van tolueendiamine, en qua productievolume de belangrijkste. Bij normale druk en op kamertemperatuur is het een heldere, kleurloze vaste stof.

Het wordt gevormd door de katalytische reductie van 2,4-dinitrotolueen met waterstof. In deze reactie wordt water als bijproduct gevormd.

2,4-TDA wordt, net als 2,6-tolueendiamine, verder omgezet tot 2,4-tolueendiisocyanaat, dat een grondstof is voor polyurethaanschuimen.

2,4-tolueendiamine wordt beschouwd als een kankerverwekkende en mutagene stof.



</doc>
<doc id="1570888" url="https://nl.wikipedia.org/wiki?curid=1570888" title="Bariumoxide">
Bariumoxide

Bariumoxide (BaO) is het oxide van barium. Het is een niet-ontvlambare witte vaste stof met een kubische kristalstructuur, die goed oplost in water onder vorming van bariumhydroxide:

Bariumoxide is bijgevolg een basevormend oxide. Met een overmaat water ontstaat barietwater.

Bariumoxide kan bereid worden door thermolyse van bariumcarbonaat:

Het kan ook rechtstreeks bereid worden door oxidatie van barium met dizuurstof:

Bariumoxide werd vroeger toegepast als bekleding van de kathode in vacuümbuizen om de elektronenemissie te bevorderen. Het wordt ook in plaats van lood(II)oxide gebruikt als toevoeging in kristalglas.

De reactie met vocht maakt bariumoxide geschikt als vochtabsorptiemiddel. Dit levert dan ook meteen een gevaar voor de gezondheid. Het irriteert de huid. Na reactie met water zijn de gevaren van de stof identiek aan het dan gevormde bariumhydroxide. Eenmaal ingenomen kan het misselijkheid en diarree veroorzaken. Daarnaast krijgt men last van verlamming en hartritmestoornissen. Uiteindelijk kan het de dood tot gevolg hebben. Als het middel is ingenomen dient men direct in te grijpen.



</doc>
<doc id="1571021" url="https://nl.wikipedia.org/wiki?curid=1571021" title="Kristina Lange">
Kristina Lange

Kristina Lange is een Duits tibetoloog en schrijver.

Kristina Lange studeerde van 1957 tot 1962 zowel aan de Karl-Marx-Universität Leipzig als de Humboldt-Universiteit Berlijn, in tibetologie, sinologie en Indiakunde. Ze slaagde in 1962 met een proefschrift over Tibetaanse geneeskunde in Leipzig en behaalde haar doctorsgraad in Berlijn in tibetologie in 1974, met de dissertatie "Die Werke des Regenten Saṅs rgyas rgya mc'o (1653 - 1705) : Eine philologisch-historische Studie zum tibetischsprachigen Schrifttum." Het schrift behandelt de regent in Tibet tijdens en na de vijfde dalai lama Ngawang Lobsang Gyatso, Sanggye Gyatso, die de "School voor Geneeskunst en Astrologie" oprichtte in 1694.

Van 1960 tot 1973 werkte ze als onderzoeksassistent aan het museum voor Volkenkunde in Leipzig en onderwees Tibetaans aan de Karl-Marx-Universität. In oktober 1973 werd ze wetenschappelijk hoofdassistent aan de Humboldt-Universiteit, dat ze tot haar pensioen zou blijven. In 1969 publiceerde Lange een onderzoek over de reïncarnaties van de dalai lama's, inclusief een lijst van reïncarnaties die voorafgingen aan de eerste dalai lama, Gendün Drub.

Vanwege het Koude Oorlog werkte ze voornamelijk samen met wetenschappers uit de communistische landen en deed onder andere onderzoekswerk in onder meer Ulaanbaatar, Oelan-Oede, Moskou, Sint-Petersburg. In 1993 werkte ze in Lhasa voor en maakte voor de Tibetaanse Academie voor Sociaalwetenschappen lesmateriaal in het Tibetaans.


</doc>
<doc id="1571052" url="https://nl.wikipedia.org/wiki?curid=1571052" title="Natriumdichromaat">
Natriumdichromaat

Natriumdichromaat is een natriumzout van dichroomzuur, met als brutoformule NaCrO. Het komt gewoonlijk voor als dihydraat: NaCrO · 2 HO. Bij verwarming tot ongeveer 100°C verliezen de kristallen hun kristalwater en gaat het zout over in de watervrije vorm. Boven 400°C ontleedt natriumdichromaat.

De grondstof voor natriumdichromaat en andere chroomverbindingen is het mineraal chromiet dat vooral bestaat uit chroom(III)oxide (CrO). Het fijngemalen mineraal wordt met natriumcarbonaat en kalksteen gemengd en geroost in een roterende oven op hoge temperatuur en in een zuurstofrijke atmosfeer. Daar wordt het chroom(III)oxide omgezet in natriumchromaat:

Het natriumchromaat is oplosbaar in water en wordt uit de reactiemassa geloogd met warm water. Aan die oplossing voegt men zwavelzuur toe om het chromaat om te zetten tot het dichromaat. Hierbij wordt natriumsulfaat gevormd als bijproduct. Het natriumsulfaat kristalliseert uit in de hete oplossing en kan afgefilterd worden. De natriumdichromaatoplossing kan als zodanig gebruikt worden of verder geconcentreerd in verdampers, kristallisatoren en centrifuges tot het dihydraat of het kristallijne watervrije zout.

In de plaats van met zwavelzuur kan natriumchromaat ook omgezet worden tot natriumdichromaat met behulp van koolstofdioxide onder hoge druk. Het bijproduct dat dan gevormd wordt, is natriumwaterstofcarbonaat. Dat kan gecalcineerd worden tot natriumcarbonaat en gebruikt worden in de roostoven.

De wereldwijde productiecapaciteit voor natriumdichromaat voor de periode 2000-2002 is geschat op 838.000 ton/jaar (als dihydraat).

Uit natriumdichromaat worden een aantal verbindingen van zeswaardig en driewaardig chroom geproduceerd die in uiteenlopende toepassingsgebieden gebruikt worden:


Zoals alle chroom(VI)verbindingen is natriumdichromaat een giftige stof bij inademing of inslikking. Bij huidcontact kan het brandwonden veroorzaken. Het kan de huid sensibiliseren. Natriumdichromaat is een kankerverwekkende en mutagene stof die erfelijke afwijkingen kan veroorzaken.

Natriumdichromaat is een sterk oxiderende stof. Contact met ontvlambare stoffen kan brand veroorzaken.



</doc>
<doc id="1571055" url="https://nl.wikipedia.org/wiki?curid=1571055" title="Johann Rudolph Glauber">
Johann Rudolph Glauber

Johann Rudolph Glauber (Karlstadt, 10 maart 1604 - Amsterdam, 16 maart 1670) was een Duits apotheker en chemicus. Hij ontdekte de bereidingswijze en de medicinale werking van natriumsulfaat dat naar hem ook "Glauberzout" wordt genoemd.

Johann Glauber was zoon van een barbier. Waarschijnlijk bezocht hij in zijn geboorteplaats de Latijnse school en bekwaamde zich als apotheker. Ook was hij spiegelmaker.

Hij verhuisde meerdere malen en werkte onder meer in Wenen (1625), Salzburg, Gießen, Wertheim, Kitzingen, Bazel, Parijs, Frankfurt am Main, Keulen en Amsterdam (1640-1644, 1646-1649, 1655-1670).

In Amsterdam was hij eigenaar van een "chymische werkplaats", ofwel een laboratorium waar geneesmiddelen en andere preparaten bereid werden. De eerste hoogleraren in de chemie van de Universiteit van Leiden, Carel de Maets en Jacob le Mort, deden hun kennis in dit laboratorium op.

Vanaf 1660 leed hij aan een verraderlijke ziekte, die vermoedelijk aan een vergiftiging door arseen of kwikzilver. Uiteindelijk raakte hij verlamd en blind, zodat hij in 1668 zijn laboratorium en bibliotheek moest verkopen. Hij werd begraven in de Westerkerk te Amsterdam, waar een gedenkplaat nog aan zijn leven en werk herinnert.

Glauber was de eerste die geconcentreerd zoutzuur vervaardigde. Hij verbeterde de synthese van geconcentreerd salpeterzuur, waarbij hij uitging van geconcentreerd zwavelzuur. Omstreeks 1625 ontdekte en beschreef hij natriumsulfaat (dat sindsdien ook Glauberzout wordt genoemd) en hij ontdekte de laxerende werking ervan. Hij maakte het uit keukenzout en zwavelzuur. Zelf noemde hij het zout: "Sal mirabilis".

Het lukte Glauber om diverse metaalchloriden te synthetiseren, zoals antimoontrichloride, tintetrachloride, zinkchloride en arseen(III)-chloride.

Glauber verbeterde diverse chemische apparaten en publiceerde ongeveer 40 boeken. Hij kon van de door hem vervaardigde producten goed leven en wordt wel de eerste procestechnoloog genoemd.


</doc>
<doc id="1571082" url="https://nl.wikipedia.org/wiki?curid=1571082" title="Sanggye Gyatso">
Sanggye Gyatso

Sanggye Gyatso (ten noorden van Lhasa, 1653 - 1705) was de tweede regent in Tibet van 1678 tot 1703, ten tijde van de vijfde en zesde dalai lama. Sanggye Gyatso werd op 26-jarige leeftijd in 1678 de feitelijke heerser over Tibet. Volgens een aantal bronnen was hij een natuurlijke zoon van de vijfde dalai lama. In 1642 was na een decennialange burgeroorlog de gelug de dominante traditie in Tibet geworden. Sanggye Gyatso was de architect van de verankering van de verworven machtspositie van de gelug. Hij was verantwoordelijk voor een enorme uitbreiding van het aantal kloosters en monniken van de gelug.In 1685 zond hij troepen naar het toen nog onafhankelijke koninkrijk Guge en wist dat te annexeren. Dat ging gepaard met immense schade aan de hoofdstad Tsaparang en veel tempels en kloosters.

Het hanteren van reïncarnatie als instrument voor opvolging heeft met name voor de hoogste politieke functies het risico dat in het interregnum van minimaal achttien jaar een grote mate van instabiliteit kan ontstaan. Na het overlijden van de vijfde dalai lama in 1682 was dit voor Sanggye Gyatso waarschijnlijk een van de redenen om dat overlijden voor een periode van vijftien jaar geheim te houden. Het handhaven van zijn eigen machtspositie was ongetwijfeld eveneens een belangrijke reden. Sanggye Gyatso selecteerde in het geheim wel een nieuwe dalai lama. Dat was Tsangyang Gyatso (1683–1706) die eveneens in het geheim werd opgevoed.

Sanggye Gyatso verbond zich na 1682 in toenemende mate met de belangen van Galdan, de heerser van de Mongoolse stam van de Dzjoengaren. De Chinese keizer Kangxi (1654–1722) beschouwde de Dzjoengaren als de grootste bedreiging voor de veiligheid van het Chinese rijk. Tussen 1690 en 1697 voerde de keizer een aantal militaire campagnes tegen Galdan uit. Aan het eind van de laatste campagne overleed Galdan. Pas daarna maakte Sanggye Gyatso het feit bekend, dat de vijfde dalai lama al vijftien jaar overleden was. Kangxi voelde zich bedrogen en vanaf dat moment had Sanggye Gyatso geen enkel politiek krediet meer bij hem. 

De overwinning in de burgeroorlog had de gelug vooral te danken gehad aan een militaire interventie van de Khoshut-Mongolen onder leiding van Güshi Khan, die daarmee in formele zin de heerser van Centraal-Tibet was geworden. Na de overwinning trokken de Koshut zich echter weer terug naar hun gebieden in Kokonor en bemoeiden Güshi Khan en zijn opvolgers zich feitelijk nauwelijks meer met het bestuur van Tibet. 

Dat veranderde met de leider van de federatie aan het einde van de zeventiende eeuw, Lhabzang Khan. Deze had de ambitie weer actief een heersende rol in Tibet te spelen. Hij eiste even na 1702 zijn formele rechten op. Aanvankelijk werd besloten dat er sprake zou zijn van gezamenlijk bestuur van Lhabzang Khan en Sanggye Gyatso. Er traden echter al spoedig spanningen op. Sanggye Gyatso probeerde tot twee maal toe - tevergeefs - Lhabzang Khan te laten vermoorden. In 1705 viel Lhabzang Khan - met instemming van de keizer Kangxi - Tibet met een grote legermacht binnen en bezette feitelijk het land. Sanggye Gyatso werd daarbij door de Tibetaanse echtgenote van Lhabzang Khan - een vroegere minnares van Sanggye Gyatso - geëxecuteerd.

Sanggye Gyatso had een grondige opleiding in het boeddhistische ritueel ontvangen, maar was altijd een leek gebleven. Zijn werkelijke interesse lag in de seculiere disciplines, zoals Tibetaanse geneeskunde, Tibetaanse astronomie, geschiedenis en poëzie. De bekendste door hem geschrevenwerken zijn De " Blauwe beril," een compilatie van de medische kennis in Tibet; de " Gele beril, " een geschiedenis van de gelugtraditie;
de "Witte beril," een geïllustreerd werk over Tibetaanse astrologie; de " Zwarte beril," een compilatie van en over vervloekingen; " Het schoonmaken van de Aangetaste beril, " een beantwoording en weerlegging van vragen en kritiek over de Witte beril door een rivaal. De belangrijkste biografie over het leven van de vijfde dalai lama is eveneens een tekst van hem. 
Hij stichtte in 1694 de "School voor Geneeskunst en Astrologie" op de heuvel Chogpori (ook wel "IJzerberg"). 


</doc>
<doc id="1571130" url="https://nl.wikipedia.org/wiki?curid=1571130" title="Willem Brocades">
Willem Brocades

Willem Brocades (IJhorst, 22 september 1778 - Meppel, 11 september 1849) was een Nederlands chemicus en industrieel.

Hij was de zoon van de predikant Johannes Wilhelmus Brocades en de Meppelse burgemeestersdochter Johanna Hagedoorn. Op 6 mei 1804 trouwde hij met Maria Kniphorst en, na haar dood, op 19 januari 1820 met Rensjen de Jonge. Uit het eerste huwelijk kwamen twee zoons en drie dochters voort, uit het tweede huwelijk nog een dochter.

Willem behaalde op 26 maart 1801 zijn apothekersdiploma en begon een apotheek in het voormalig burgemeestershuis aan de "Woldstraat" te Meppel. Daar vervaardigde hij diverse geneesmiddelen zoals extracten en later ook preparaten als strychnine, kinine en dergelijke. Deze werden verkocht aan apothekers in de omgeving.

Op deze wijze bouwde Willem Brocades een farmaceutisch bedrijf op dat later als de firma Brocades bekend zou staan en in 1968 zou fuseren met de Koninklijke Nederlandsche Gist- en Spiritusfabriek te Delft tot "Gist-Brocades".

Willem Brocades vervulde ook een aantal openbare functies, zoals van 1824-1847 bij de "Provinciale Kommissie voor Geneeskundig Onderzoek en Toevoorzigt". Ook was hij gedurende 25 jaren lid van de Gemeenteraad van Meppel.

Hij was bij zijn overlijden in 1849 de laatste mannelijke telg van de familie Brocades die nog in leven was, zodat toen ook deze familie in de mannelijke lijn was uitgestorven.



</doc>
<doc id="1571852" url="https://nl.wikipedia.org/wiki?curid=1571852" title="Hernia spiegeli">
Hernia spiegeli

Een hernia spiegeli, soms gespeld hernia spigeli (of laterale ventrale hernia) is een hernia door "spiegelse fascie". Deze fascie is de aponeurose (het peesblad) tussen de musculus rectus abdominis (de rechte buikspier) mediaal en de linea semilunaris (zie afbeelding) lateraal.
Deze hernia's ontwikkelen zich meestal onder de linea semicircularis (de onderrand van de dorsale zijde van de rectusschede) omdat daar het weefsel minder steun heeft.
Een hernia spiegeli ontwikkelt zich meestal niet tot aan het subcutane vet, maar blijft pariëtaal, dat wil zeggen tussen de spieren. Hierdoor is de hernia aan de buitenkant vaak niet goed zichtbaar. Doordat de breukpoort vaak klein is heeft deze hernia een grote kans in te klemmen met strangulatie, verstoring van de bloedtoevoer naar de breukinhoud, tot gevolg.

Gewoonlijk ontstaan deze hernia's rond het vijftigste levensjaar, maar bijna altijd tussen 40 en 80 jaar en dan vaker rechts dan links. In vergelijking met andere hernia's is dit type zeldzaam.

Patiënten presenteren zich gewoonlijk met wisselende zwelling ter plaatse, pijn lokaal of tekenen van darmobstructie. Met echografie of een CT-scan kan de diagnose worden bevestigd.

Deze hernia's moeten altijd worden verholpen vanwege het grote risico van inklemming; gelukkig is de ingreep door de kleine breukpoort meestal weinig uitgebreid: alleen bij grotere defecten moet er een buikwandversteviging gedaan worden.

Adriaan van den Spiegel, een chirurg-anatoom geboren in Brussel, beschreef deze hernia. De eerste officiële publicatie was in 1645, twintig jaar na zijn overlijden.



</doc>
<doc id="1571926" url="https://nl.wikipedia.org/wiki?curid=1571926" title="Brocades">
Brocades

Brocades en Stheeman was een Nederlands farmaceutisch bedrijf.

Brocades werd in 1798 opgericht door Willem Brocades in Meppel. Het bedrijf begon als een apotheek aan de Woldstraat, maar deze ging tevens producten en preparaten vervaardigen voor de omliggende apothekers. Toen Willem Brocades in 1849 overleed, had hij geen opvolger. In 1854 werd de apotheek echter overgenomen door Eisso Post Stheeman, die deze geleidelijk aan tot een fabriekje omvormde. In 1876 kwam ook Eisso's zoon Sypko Stheeman in de zaak. Het productassortiment breidde zich snel uit en vanaf 1895 werden tabletten geïntroduceerd, een nog niet eerder gehanteerde toedieningsvorm van medicijnen. De onderneming groeide gestaag uit en verwierf in 1905 het predicaat Koninklijk.

Na verhuizing in 1901 binnen Meppel naar een nieuw bedrijfscomplex aan de Stationsweg, werd de onderneming in 1907 omgezet in een naamloze vennootschap, de Koninklijke Pharmaceutische Fabriek v/h Brocades & Stheeman, waarvan de drie gebroeders Sypko, Petrus Johannus en Eisso Stheeman de directeuren waren. Na de Eerste Wereldoorlog werden diverse verwante ondernemingen overgenomen: de fa. K.G.W. de Bosson te Dordrecht en Hartong, Van Ark & Van Son te Schoonhoven.

In 1927 fuseerde Brocades met de Koninklijke Pharmaceutische Handelsvereeniging tot de "N.V. Koninklijke Pharmaceutische Fabrieken v/h Brocades-Stheeman & Pharmacia". In de jaren dertig onderging deze onderneming een verdere expansie, ook geografisch. In 1933 werd te Soerabaja de NV Brocades & Italie als farmaceutische groothandel opgericht, in 1934 verwierf men de farmaceutische groothandel v/h Schmaltz & Werlich & D. Veen & Co. te Amsterdam.

Na de Tweede Wereldoorlog verhuisde het hoofdkantoor naar Amsterdam, maar de hoofdfabriek bleef in Meppel. In 1954 werd de NV Unicura te Oss overgenomen; de NV Brocachemie te Zaandam voor de vervaardiging van fijne farmaceutische chemicaliën werd eigendom, de productie daarvan verhuisde naar Meppel, in Zaandam kwam een onderzoekslaboratorium. In Nijmegen had men een fabriek voor verbandstoffen en pleisters, in Wolvega onder de naam Orvelte Industrie NV een bedrijf voor damesverband. Verder richtte Brocades in 1946 met de NV Amsterdamsche Chininefabriek de NV Bipharma op, een bundeling van beide buitenlandse agenturen in de vorm van een onafhankelijk geneesmiddelenimportbedrijf.

In 1967 fuseerde het bedrijf met de Delftse Koninklijke Nederlandsche Gist- en Spiritusfabriek tot de "Koninklijke Gist-Brocades NV".

In 1969 fuseerde de handelspoot van de Koninklijke Gist-Brocades NV met Amsterdam Chemie Farmacie NV tot Brocacef, dat zich vooral als groothandel in geneesmiddelen profileerde.

De Koninklijke Gist-Brocades NV stootte naderhand haar farmaciedivisie af en verkocht deze aan het Japanse concern Yamanouchi. 

Het oorspronkelijke Meppelse productiebedrijf kende daarna enkele fabrieksbranden, waardoor de fabriek moest verhuizen. In 1995 werd een nieuwe fabriek op het industrieterrein Noord te Meppel geopend.

Gist-Brocades werd in 1998 ingelijfd door DSM. In 2002 werd het bedrijf uitgebreid met een nieuwe penicillinefabriek.


</doc>
<doc id="1572330" url="https://nl.wikipedia.org/wiki?curid=1572330" title="Fosforpentachloride">
Fosforpentachloride

Fosforpentachloride (PCl) is een zeer toxische en corrosieve anorganische verbinding. Het is een van de belangrijkste fosforchlorides, samen met fosfortrichloride en fosforylchloride. Het is goed oplosbaar in koolstofdisulfide, halogeenalkanen (zoals dichloormethaan en tetrachloormethaan) en benzeen. In water ontleedt het heftig onder vorming van fosforzuur en waterstofchloride:

Fosforpentachloride werd voor het eerst beschreven door Humphry Davy in 1810.

Fosforpentachloride kan bereid worden door fosfortrichloride te laten reageren met chloorgas:

Dit is een evenwichtsreactie. Bij verhoogde temperatuur treedt, conform het principe van Le Chatelier, een evenwichtsverschuiving naar de reagentia op.

Omdat fosforpentachloride makkelijk chloorgas vrijstelt, wordt het gebruikt in veel chloreringsreacties, zowel van organische als van anorganische verbindingen. Het wordt vooral geschikt om hydroxylgroepen te vervangen door chloor: organische zuren of zuuranhydriden kunnen ermee omgezet worden in zuurchloriden en alcoholen in alkylchloriden (bijvoorbeeld methanol in methylchloride).

Met zwaveldioxide vormt het thionylchloride en fosforylchloride:

Ook met oxaalzuur, boorzuur of fosforpentoxide vormt het fosforylchloride:

In het labo wordt meestal thionylchloride in plaats van fosforpentachloride gebruikt als chloreringsmiddel, omdat daarbij zwaveldioxide (een gas) vrijkomt, dat gemakkelijker uit het reactiemengsel kan verwijderd worden dan fosforylchloride (een vloeistof).

Fosforpentachloride is ook een dehydrogeneringsreagens. Het is ook een katalysator of co-katalysator van sommige chemische reacties, waaronder de Beckmann-omlegging.



</doc>
<doc id="1572422" url="https://nl.wikipedia.org/wiki?curid=1572422" title="Pedro Crous">
Pedro Crous

Pedro Willem Crous (2 november 1963) is een Zuid-Afrikaanse mycoloog en fytopatholoog.

In 1985 behaalde hij een B.Sc. in de bosbouw aan de University of Stellenbosch. In 1988 behaalde hij zijn M.Sc. in de landbouwkunde cum laude aan deze universiteit. In 1992 behaalde hij een Ph.D. in de landbouwkunde aan de University of the Orange Free State in Bloemfontein. 

Vanaf 1992 is hij verbonden aan de afdeling fytopathologie van de University of Stellenbosch. Hij heeft hier een onderzoekprogramma opgezet naar schimmels die ziekten verwekken bij economisch belangrijke gewassen als granen, "Citrus"- en andere fruitbomen. Crous is sinds 2002 directeur van het Centraalbureau voor Schimmelcultures (CBS) in Utrecht (Nederland). Hij is hoogleraar op de afdelingen fytopathologie van de University of Stellenbosch, de University of Pretoria en de Wageningen Universiteit (bijzonder hoogleraar in de evolutionaire fytopathologie sinds 2004). Tevens is hij hoogleraar aan de Chinese academie van bosbouw. 

Crous geeft onderwijs op de gebieden van biosystematiek en fytopathologie. Hij doet onderzoek naar de systematiek en fylogenie van schimmels die plantenziekten veroorzaken. Hij is de (mede)auteur van dertien boeken, vijf hoofdstukken in boeken en meer dan driehonderd artikelen in wetenschappelijke tijdschriften. Hij draagt bij aan de gegevens in de Index Fungorum. 

Crous heeft meerdere onderscheidingen ontvangen voor zijn werk, waaronder de Alexopolous Award van de Mycological Society of America (1999), een onderscheiding voor zijn onderzoek van de rector van de University of Stellenbosch (2000) en de Christiaan Hendrik Persoon Gold Medal van de Southern African Society for Plant Pathology (2005). 

Crous is lid van meerdere wetenschappelijke verenigingen, waaronder de Mycological Society of America, de Nederlandse Mycologische Vereniging en de Koninklijke Nederlandse Plantenziektekundige Vereniging. In de periode 2006-2010 is hij voorzitter van de International Mycological Association.. Samen met Machiel Noordeloos is hij de hoofdredacteur van het mycologische tijdschrift "Persoonia". Ook zit Crous in de redactie van "Studies in Mycology". Hij is medewerker van het Tree of Life web project. Hij zit in de Wetenschappelijke Raad van Advies van Naturalis. 



</doc>
<doc id="1572668" url="https://nl.wikipedia.org/wiki?curid=1572668" title="Osmium(VIII)oxide">
Osmium(VIII)oxide

Osmium(VIII)oxide is een anorganische verbinding van osmium met als brutoformule OsO. De zuivere stof is kleurloos, maar meestal komt het voor als een lichtgele vaste stof, die slechts matig tot slecht oplosbaar is in water. Osmium(VIII)oxide is een vrij bekende en veelgebruikte stof, ondanks de relatieve zeldzaamheid van het element osmium.

Osmium(VIII)oxide wordt gesynthetiseerd door osmium en zuurstof te laten reageren met elkaar bij een temperatuur van 25°C:

Osmium(VIII)oxide wordt onder andere gebruikt om alkenen te oxideren, met name bij de Upjohn-dihydroxylering, de Milas-hydroxylering en de Sharpless-bishydroxylering. In combinatie met natriumperjodaat wordt het gebruikt om alkenen weer te splitsen:

In de biologie en technologie wordt osmium(VIII)oxide gebruikt om meer contrast aan het beeld van een transmissie-elektronenmicroscoop (TEM) te geven. Het vormt daarvoor een alternatief voor het toxische ruthenium(VIII)oxide.


</doc>
<doc id="1572721" url="https://nl.wikipedia.org/wiki?curid=1572721" title="Foramen intervertebrale">
Foramen intervertebrale

Het foramen intervertebrale of tussenwervelgat is een opening tussen twee opeenvolgende wervels waardoor de uit het ruggenmerg tredende zenuw de wervelkolom verlaat. Deze opening komt gepaard voor aan beide zijden van de wervelkolom.

Het foramen intervertebrale wordt begrensd door volgende structuren:

Aandoeningen die de ruimte verkleinen tussen bovengenoemde structuren kunnen de correcte werking van de geassocieerde spinale zenuw verstoren. Genoemd worden:


</doc>
<doc id="1572760" url="https://nl.wikipedia.org/wiki?curid=1572760" title="Zacht verhemelte">
Zacht verhemelte

Het zachte verhemelte of velum (Latijn: "palatum molle" of "velum palatinum") is de tweede helft van het verhemelte, ofwel het gedeelte dat zich het meest achteraan in de menselijke mond bevindt.

Het zachte verhemelte onderscheidt zich van het ervoor gelegen deel, het harde verhemelte ("palatum durum"), doordat het geen bot bevat en in tegenstelling tot het harde verhemelte enigszins beweeglijk is.

Het zachte verhemelte bestaat voornamelijk uit weefsel en uit spiervezels omgeven door slijmvlies. Aan het uiteinde loopt het zachte verhemelte aan de linker- en rechterkant uit in de voorste en achterste gehemeltebogen en in het midden in een contractiel orgaantje, de huig. Dit overgangsgebied tussen mond- en keelholte wordt ook wel de isthmus faucium genoemd.

De musculus uvulae, de spier die ervoor zorgt dat de huig zich kan samentrekken, begint reeds in het zachte verhemelte. Andere spieren die in het zachte verhemelte zijn gelegen zijn de musculus constrictor pharyngis, de musculus tensor veli palatini en de musculus levator veli palatini.

Het aanraken van de huig en/of het zachte verhemelte veroorzaakt veelal braakneigingen.

Het zachte verhemelte speelt onder meer een belangrijke rol bij de spraakproductie. Velare klanken worden geproduceerd door de tong tegen het zachte verhemelte te duwen. De huig, die dankzij de spieren in het zachte verhemelte kan samentrekken, zorgt onder meer dat de orofarynx wordt afgesloten van de nasofarynx bij het doorslikken.

Bij veel snurken kan het in een enkel geval nodig zijn om een deel van het zachte verhemelte en/of de huig chirurgisch weg te nemen. Deze ingrepen staan bekend als velofaryngoplastiek respectievelijk uvulopalatofaryngoplastiek.


</doc>
<doc id="1572858" url="https://nl.wikipedia.org/wiki?curid=1572858" title="Begijnhof (Haarlem)">
Begijnhof (Haarlem)

Het Begijnhof in Haarlem dateert uit 1262 toen pastoor Arent van Sassenheim zijn huis, erf en boomgaard afstond aan een gemeenschap van begijnen. Het begijnhof was geen klooster of hofje maar een gemeenschap van vrouwen die een religieus en kuis leven leidden. Het was omgeven door een muur met poort en bestond uit ongeveer vijftig woningen, vijf conventen (gemeenschappelijke woningen) voor onvermogende begijnen, een kerk, een bakhuis, slachthuis en poorthuis. De huidige Waalse Kerk aan het Begijnhof nummer 30 was toentertijd het gebedshuis van de begijnen.

Bij de grote brand van Haarlem in 1576 ging het begijnhof in vlammen op. Van het oorspronkelijke begijnhof is nog een huis en de kerk bewaard gebleven, alle andere gebouwen zijn van na 1576. Twee jaar na de grote brand, op 29 mei 1578, vond de Haarlemse Noon plaats, een opstand van protestanten tegen het katholicisme. De beeldenstorm raasde al vanaf 1566 over Holland maar was tot dan toe aan Haarlem voorbijgegaan. De Haarlemse Noon wordt gezien als verlate beeldenstorm. Tijdens de Noon bestormden soldaten van de Prins van Oranje de Bavokerk op de Grote Markt, het begin van de Reformatie in Haarlem. Tot 1578 telde Haarlem negentien rooms-katholieke kloosters en het begijnhof. Na de reformatie werd het uitdragen van het katholieke geloof verboden, het interieur van de kerken vernield en alle kerkelijke goederen verbeurd verklaard. De kloosterlingen en begijnen zochten hun heil elders, voor de katholieke eredienst maakte men in het vervolg gebruik van schuilkerken.

In het Begijnhof staan drie kerken, de Waalse Kerk aan het Begijnhof 30, de baptistengemeente Begijnhofkapel aan het Begijnhof 10 en de katholieke Sint Josephkerk aan de Jansstraat 41.

De Waalse Kerk (Église Wallonne) was voor de Reformatie een katholieke kerk met de naam Begijnhofkapel. Het is de oudste kerk van Haarlem, gebouwd in 1348. Omdat Haarlem zwaar geleden had onder het beleg door de Spanjaarden schonken de Staten van Holland in 1586 alle door hen geconfisqueerde katholieke bezittingen aan de stad als compensatie voor de schade. Het stadsbestuur van Haarlem wees de voormalige Begijnhofkapel toe aan de Franstalige calvinisten, uit het Franse taalgebied vanwege hun geloof gevluchte hugenoten, die er vanaf 1590 diensten hielden in hun eigen taal. 

De andere kerk, de katholieke St. Josephkerk, is gebouwd tussen 1841 en 1843 en ingewijd op 31 mei 1843. Dankzij de hernieuwde vrijheid van godsdienst en met een nieuwe kerk konden katholieken op het Begijnhof weer hun geloof belijden. De kerk is ontworpen door architect H. Dansdorp die een ontwerp maakte in neoclassicistische stijl met gekroonde zuilen, frontons, pilasters, bogen, stucwerk en marmer. Op 7 juli 1853 verhief Paus Pius IX de Sint Josephkerk tot kathedraal van het bisdom Haarlem. In 1856 werd de kerk in de lengte en in de breedte vergroot, met op het priesterkoor eikenhouten kanunnikenbanken. Inmiddels is de St. Josephkerk weer een gewone kerk, want de kathedraal van Haarlem is sinds 2 mei 1948 de Kathedraal Sint Bavo aan de Leidsevaart.

In het Begijnhof is ook de voormalige Goudsmidskamer te vinden aan het Goudsmitspleintje.Het pand werd vanaf 1612 gehuurd door het goudsmidsgilde. De historische functie is nog te herkennen aan de gouden beker op de gevelsteen van het pand, die de beker van Sint Eloy voorstelt, de beschermheilige van het gilde. Na de reformatie was er ook lange tijd een katholieke schuilkerk gevestigd.

Het Begijnhof is al eeuwenlang het prostitutiegebied van Haarlem. Er gaat een verhaal dat veel begijnen na de Reformatie voor de prostitutie kozen omdat dat voor hen de enige manier was om in leven te blijven. Waarschijnlijker is echter dat de begijnen elders hun heil zochten, waarna anderen van het Begijnhof een prostitutiegebied maakten.


</doc>
<doc id="1572897" url="https://nl.wikipedia.org/wiki?curid=1572897" title="Lithopoon">
Lithopoon

Lithopoon is een niet-giftig anorganisch wit pigment. Het is een mengsel van zinksulfide en bariumsulfaat.

Lithopoon werd van 1912 tot 1975 in de Maastrichtsche Zinkwit Maatschappij in Eijsden vervaardigd.

Lithopoon wordt geproduceerd in de reactie van een oplossing van bariumsulfide met een zinksulfaatoplossing. In de reactie precipiteert een mengsel met 28 tot 30% zinksulfide en 72 tot 70% bariumsulfaat:

ZnSO + BaS → ZnS + BaSO

Dit precipitaat wordt dan gewassen, afgefilterd en gedroogd. Dit "ruw" lithopoon is nog niet geschikt als pigment. Het wordt eerst nog gecalcineerd in een moffeloven bij hoge temperatuur (meer dan 700°C), zonder dat het zinksulfide oxideert tot zinkoxide. Daarna wordt het product afgeschrikt in koud water, gedroogd en gefilterd tot kristallijn lithopoon.


</doc>
<doc id="1573036" url="https://nl.wikipedia.org/wiki?curid=1573036" title="1,4-butyndiol">
1,4-butyndiol

1,4-butyndiol (CHO) is een diol, een organische verbinding met twee hydroxylgroepen, afgeleid van 2-butyn. De twee hydroxylgroepen bevinden zich aan de uiteinden van de molecule. In zuivere toestand is het een gele kristallijne vaste stof, die oplosbaar is in water en ethanol.

1,4-butyndiol kan worden gesynthetiseerd door formaldehyde en ethyn met elkaar te laten reageren:

1,4-butyndiol wordt gebruikt als precursor voor de vorming van 1,4-butaandiol (door hydrogenering) en van polyurethaan. Wanneer het wordt verhit met ammoniak onder hoge druk ontstaat pyrrool:

Verder kent de stof een aantal toepassingen in pesticiden, als textieladditief en als bescherming tegen corrosie.



</doc>
<doc id="1573056" url="https://nl.wikipedia.org/wiki?curid=1573056" title="1-pentyn">
1-pentyn

1-pentyn is een alkyn met als brutoformule CH. De stof komt voor als een licht ontvlambare kleurloze vloeistof en is onoplosbaar in water.


</doc>
<doc id="1573095" url="https://nl.wikipedia.org/wiki?curid=1573095" title="Haptophyta">
Haptophyta

Haptophyta (ook wel Prymnesiophyta genoemd) zijn fotoautotrofe algen. Ze vormen een stam behorend tot het rijk Chromalveolata. Haptophya zijn samen met de de diatomeeën de belangrijkste groep van fytoplankton in de huidige oceanen.

De gele, geelbruine of bruine chloroplasten bevatten chlorofyl a en c, β-caroteen en xanthofyl. Als reservestof worden chrysolaminarine, olie en soms ook paramylon (paramylum) opgeslagen. De chloroplasten bevinden zich in een plooi van het endoplasmatisch reticulum. De chloroplasten lijken op de andere heterokonten, de celopbouw wijkt echter af, waardoor de Haptophyta tegenwoordig ook systematisch van de heterokonten afgesplitst zijn.
Zweepcellen hebben twee meestal even lange of bijna even lange zweepstaartjes. De zweepstaartjes zijn niet zoals bij de overige heterokonten met dunne vederharen bezet, maar met submicroscopisch kleine schubben of knobbels. In tegenstelling tot de heterokonten hebben de zweepstaartjes ook geen opgezwollen basis.

Naast de zweepstaartjes hebben de cellen ook een haptonema. Dat is een draadvormig aanhangsel waarmee de cel zich kan vastzetten. De bouw lijkt oppervlakkig gezien op een zweepstaartje, maar op doorsnee zijn 6-7 in een sikkelvorm liggende microtubuli te zien.

De cellen hebben aan de buitenkant schubben bestaande uit polysachariden (meest cellulose), die in de golgiblaasjes gevormd en aan de buitenkant van de cel afgezet worden. Bij de Coccolithophorales zijn de buitenste schubben verkalkt en worden coccolieten genoemd. De functie van de coccolieten wordt tot nu toe nog niet erg begrepen. Vermoed wordt dat ze o.a. dienen ter bescherming tegen vijanden, opstijgvermogenregulering, lichttoevoer of verkalking ter ondersteuning van de fotosynthese. Ook kan een oogvlek zoals bij de goudwieren (Chrysophyta) en de Euglenozoa aanwezig zijn.

Hoewel de vertegenwoordigers van de monadalen het meest voorkomen, zijn er ook capsale, kokkale en trichale vertegenwoordigers. Sommige soorten hebben een heteromorfe generatiewisseling, dat wil zeggen dat de diploïde en de haploïde generatie uiterlijk goed onderscheidbaar zijn. Bij deze kalkalgen wisselt de diploïde generatie, waarbij de algen zweepstaartjes bezitten en als plankton leven met een haploïde generatie, waarbij ze benthisch zijn, dat wil zeggen dat ze dan op de zeebodem leven.

Slechts weinig soorten leven in zoetwater, de meeste leven als plankton in de zee. Met een grootte van minder dan 20 µm worden ze tot het kalkige nanoplankton gerekend. Ze kunnen in zeer grote hoeveelheden optreden en een overwegend deel van het zeeplankton uit maken. Daarmee spelen de planktonische Haptophyten in de zee een belangrijke rol als primaire producent. Enkele soorten komen over de hele wereld verspreid voor, de meeste soorten komen echter in de gematigde streken voor. In het bijzonder komt in grote hoeveelheden de wereldwijd verbreide soort "Emiliania huxleyi" voor. Zij behoort tot de belangrijkste producenten van biologisch calciumcarbonaat en kan een grote algenbloei geven. Andere planktonische haptophytes, zoals "Chrysochromulina" en "Prymnesium" zorgen periodiek voor een giftige algenbloei, terwijl "Phaeocystis" bij algenbloei een onplezierig schuim vormt dat zich dikwijls ophoopt aan de kusten.

De coccolieten van de kalkalgen vormden in het verre verleden via sedimentering en diagenese kalkgesteente. Coccolieten zijn onder anderen een belangrijk bestanddeel van de krijtrotsen van Rügen, Møn en de Zuid-Engelse krijtkust van Dover. Eén cm³ krijt bestaat uit rond de 800 miljoen coccolieten. De vroegste vondsten van de Coccolithoforen stammen uit het Trias. De grootste verbreiding en vormenrijkdom vindt tijdens het Krijt plaats, waarbij aan het eind van dit tijdperk massale sterfte optrad. Een nieuw hoogtepunt werd ongeveer 50 miljoen jaar geleden in het Eoceen bereikt. Vertegenwoordigers van de familie "Braarudosphaera" kwamen al in het krijt voor.

Aan de hand van fossielresten van kalkalgen in de sedimenten kan de wetenschap de ouderdom van deze sedimenten en de toen heersende klimaatomstandigheden vaststellen.

Kalkalgen spelen in de natuur een zeer belangrijke rol:

Kalkalgen zijn in de zee de op afstand productiefste kalkvormers. Daarmee staan ze aan de oorsprong van talrijke gesteenten (vooral kalksteen en dolomiet). Ze beïnvloeden ook de chemische samenstelling van het zeewater en daarmee hangt de opnamecapaciteit van het broeikasgas koolstofdioxide hoofdzakelijk af van hun biologische en kalkbindende activiteit.

Tot de Haptophyta behoren:

Ook wordt er wel maar één klasse onderscheiden: de Haptophyceae met ongeveer 500 soorten en 75 geslachten in 4 orden.


</doc>
<doc id="1573501" url="https://nl.wikipedia.org/wiki?curid=1573501" title="Kwik(II)oxide">
Kwik(II)oxide

Kwik(II)oxide (HgO) is een uiterst toxische anorganische verbinding van kwik met zuurstof. Het is een geel tot oranjerood poeder, dat onoplosbaar is in water.

Kwik(II)oxide kan eenvoudigweg bereid worden door oxidatie van kwik met zuurstofgas bij 350°C:

Een alternatieve manier is de pyrolyse van kwik(II)nitraat.

In de geschiedenis van de scheikunde neemt kwik(II)oxide een speciale plaats in. De verbinding kan relatief makkelijk gevormd worden door kwik aan de lucht te verwarmen. Vervolgens leidt verhitten van de vaste stof tot het ontleden van de verbinding in zijn elementen. De massa-toename tijdens de vorming van de verbinding (opname van gasvormige, en toen - 1780 - dus niet weegbare zuurstof) is gelijk aan het massa-verlies (zuurstof komt weer als niet weegbaar gas vrij) tijdens de ontleding. Lavoisier was op basis van deze reactie in staat de wet van behoud van massa in de scheikunde te formuleren.

Kwik(II)oxide is bijzonder toxisch. Bij verhitting tot 500°C ontleedt de verbinding in zijn samenstellende elementen:




</doc>
<doc id="1573513" url="https://nl.wikipedia.org/wiki?curid=1573513" title="3-chloorpropyn">
3-chloorpropyn

3-chloorpropyn of propargylchloride is een organische verbinding met als brutoformule CHCl. De stof komt voor als een bruine vloeistof, die erg giftig en ontvlambaar is.

3-chloorpropyn wordt gebruikt tegen corrosie en in de organische synthese.



</doc>
<doc id="1573548" url="https://nl.wikipedia.org/wiki?curid=1573548" title="Meekrapstoof">
Meekrapstoof

Een meekrapstoof of meestoof was een installatie op een landbouwbedrijf voor het drogen en verwerken van de geteelde bijwortels van de meekrap. In Nederland kwam deze teelt voornamelijk voor in Zeeland, West-Brabant en op de Zuid-Hollandse eilanden. Het gewas meekrap werd al in de 14e eeuw geteeld. Bereiding in meestoven bestond zeker al in de 16e eeuw. In 1819 waren er 90 meestoven in Nederland. Sporen van deze nijverheid vindt men terug in die streek aan de hand van de naam van sommige wegen en dijken: Stoofdijk, (Stavenisse, Dinteloord, Steenbergen) en Stoofweg (Zonnemaire, Renesse, Hellevoetsluis)

De meekrapwortels werden geteeld om er de kleurstof alizarine ofwel "Turks rood" of "kraplak" uit te bereiden. Het is een overblijvend gewas dat na 2 of 3 jaar kan worden geoogst. De plant werd vermeerderd via de uitlopers. Zaad van de uit Voor-Azië afkomstige plant kwam in Zeeland niet tot ontwikkeling. 

Na de oogst in de herfst werden de meekrapwortels verwerkt in meestoven die in de buurt van de akkers waren gebouwd. Vanwege de hoge investeringskosten had een groep van boeren, meestal zestien, gezamenlijk een meekrapstoof. Dit kan gezien worden als een vroege vorm van een landbouwcoöperatie. Bij veel dorpen was ten minste één meestoof.

De wortels werden in de stoof schoongemaakt, gedroogd, gedorst, gestampt en gemalen tot meekrappoeder ofwel "racinepoeder" dat men in eikenvaten verpakte. Het eerste gedeelte van de meekrapstoof bestond uit de koude stoof. In deze schuur had iedere deelnemende boer zijn eigen opslagruimte waar de wortels werden gestort. Vervolgens was er een droogtoren waarin een oven aanwezig was die voor de eerste droging zorgde. Daarna werden de wortels van aanhangende aarde en andere ongerechtigheden ontdaan en nagedroogd. In het stamphuis ten slotte werden de wortels verpulverd met behulp van grote stampers die door een rosmolen werden aangedreven. Voor meekrappoeder was er een beurs in Rotterdam. Van daaruit werd het verfpoeder verkocht aan wolververijen en textieldrukkerijen, vaak in Groot-Brittannië.
In de loop van de 19e eeuw kwamen er onder druk van concurrentie uit Frankrijk vernieuwingen. Er ontstonden "racinedrogerijen" waar de meekrapwortels werden voorgedroogd. Ook kwamen er "meekrapfabrieken" waar de garancine werd geproduceerd. Deze stonden los van de landbouwers. De schaal was groter, verwerkte een meestoof 70 à 100 ton per jaar, voor een fabriek met stoommachine was dit 700 of meer ton. De eerste meekrapfabriek werd in 1822 te Drongen in België opgericht. In Nederland startte de eerste meekrapfabriek in 1837 in Hontenisse. Er ontstonden meer fabrieken, onder andere te Beverwijk.

Rond 1900 was de meekrapcultuur voor een groot deel verdwenen door de opkomst van synthetisch geproduceerde kleurstof alizarine. De volgende tabel van het meekrapareaal toont de neergang aan:

Toch verdween de meekrapcultuur niet meteen: In 1897 waren er nog 29 meestoven en in 1915 werden nog acht meestoven opgegeven. De firma "Maris en Schippers" ten slotte, bleef nog meekrap verhandelen tot 1921.


</doc>
<doc id="1573774" url="https://nl.wikipedia.org/wiki?curid=1573774" title="Stam (micro-organisme)">
Stam (micro-organisme)

Een stam van een micro-organisme is een verzameling micro-organismen die afstamt van één enkel geïsoleerd micro-organisme. Ieder micro-organisme bezit daardoor exact dezelfde genetische eigenschappen als het oorspronkelijke micro-organisme. De term stam heeft hier niets te maken met het begrip stam zoals gebruikt in de taxonomie.

"Stammen" komen voor bij bacteriën, schimmels (onder andere gisten) en virussen. Virussen worden echter niet tot de micro-organismen gerekend.

Door middel van een reincultuur kan een zuiver isolaat worden verkregen van cellen van één enkele stam. Het kweken van een reincultuur kan dienen voor de identificatie van de stam bij diagnostisch onderzoek of bij taxonomie, of voor toepassing in de industrie en wetenschappelijk onderzoek.

Iedere stam behoort tot een bepaalde soort (bijvoorbeeld "Saccharomyces cerevisiae"). Als precies bekend is wat de genetische verschillen zijn met die van andere stammen van dezelfde soort, krijgt de stam een eigen naam door toevoeging van een naam of letter-cijfercombinatie aan de soortnaam.


Het DNA van een micro-organisme kan veranderen door spontane mutatie, omgevingsfactoren, contact met een vreemd micro-organisme of door menselijk ingrijpen met behulp van genetische modificatie. Een micro-organisme met veranderde genetische eigenschappen is het begin van een nieuwe stam. Zo'n stam is te beschouwen als een verzameling genetische kopieën van één enkel micro-organisme, die tezamen een variëteit van een soort vormen.

Bacteriestammen worden inmiddels op talloze wijzen benut. Enkele voorbeelden:



</doc>
<doc id="1574194" url="https://nl.wikipedia.org/wiki?curid=1574194" title="Difenylfosforylazide">
Difenylfosforylazide

Difenylfosforylazide of DPPA is een toxische organische verbinding met als brutoformule CHNOP. De stof komt voor als een kleurloze tot lichtgele stroperige vloeistof. De stof wordt gebruikt in de organische synthese voor het invoeren van een azide.

Difenylfosforylazide wordt bereid door fosforchloridaat te laten reageren met natriumazide:

Difenylfosforylazide ondergaat gemakkelijk nucleofiele substitutie met geschikte nucleofielen, zoals water, ammoniak, alcoholen en amines. In combinatie met trifenylfosfine en DEAD kan het via een Mitsunobu-reactie alcoholen omzetten in de corresponderende aziden.

Difenylfosforylazide is een bijzonder giftige verbinding: de aanwezigheid van een azide als goede leaving group op fosfor zorgt ervoor dat de stof sterk fosforylerend werkt en daarmee bepaalde cruciale biochemische routes in het lichaam kan stopzetten (onder meer esterasen, zoals het acetylcholinesterase). De stof kan geabsorbeerd worden doorheen de huid en veroorzaakte irritatie aan de ogen en de luchtwegen.

Zoals de meeste aziden is ook difenylfosforylazide gevoelig voor thermolyse: bij verhitting boven 150°C neemt de kans op explosieve ontleding toe. De stof is niet compatibel met sterke zuren (vrijzetting van het dodelijke waterstofazide) en oxidatoren.



</doc>
<doc id="1574516" url="https://nl.wikipedia.org/wiki?curid=1574516" title="Oxazool">
Oxazool

Oxazool is een organische verbinding met als brutoformule CHNO. De stof komt voor als een kleurloze vloeistof. Het is een basisbouwsteen voor verschillende heterocyclische aromatische verbindingen. Moleculair gezien is de stof een azool met een stikstof- en zuurstofatoom die gescheiden zijn door één koolstofatoom.

Oxazool wordt gesynthetiseerd op verschillende manieren:



</doc>
<doc id="1574802" url="https://nl.wikipedia.org/wiki?curid=1574802" title="Reincultuur (microbiologie)">
Reincultuur (microbiologie)

Een reincultuur of isolaat is een verzameling van micro-organismen die afstammen van één enkele cel. De reincultuur wordt verkregen door het kweken van het organisme op een geschikte voedingsbodem. Alle individuen zijn genetisch identiek, dus klonen.

De term reincultuur wordt ook wel in overdrachtelijke zin gebruikt. Bedoeld wordt dan een omgeving waarin bepaalde ideeën gecultiveerd worden, speciaal politieke, of het dominant tot uiting komen van bepaalde eigenschappen.

Met een entoog wordt het te kweken organisme op een voedingsbodem vermeerderd. Door dit proces een aantal malen te herhalen verkrijgt men uiteindelijk een cultuur met uitsluitend genetisch identieke organismen.




</doc>
<doc id="1575096" url="https://nl.wikipedia.org/wiki?curid=1575096" title="Dimethylglyoxime">
Dimethylglyoxime

Dimethylglyoxime is een organische verbinding met als brutoformule CHNO. Het is een kleurloos tot wit poeder, dat matig tot slecht oplosbaar is in water. Dimethylglyoxime is een dioximederivaat van butaandion.

Dimethylglyoxime wordt gebruikt in de analytische scheikunde voor de kwantitatieve bepaling van onder meer nikkel in ijzer of staal: door dimethylglyoxime toe te voegen aan een oplossing van het metaal in een zuur en de oplossing daarna alkalisch te maken met ammoniumhydroxide, slaat alle nikkel neer als het rode nikkeldimethylglyoximecomplex. Ook met andere zware metalen vormt dimethylglyoxime gekleurde complexen die in een ammoniakale oplossing neerslaan, bijvoorbeeld met kobalt (bruinrood) of palladium (geel).


</doc>
<doc id="1575773" url="https://nl.wikipedia.org/wiki?curid=1575773" title="Calciumcyaanamide">
Calciumcyaanamide

Calciumcyaanamide (CaCN) is een verbinding van calcium die onder meer gebruikt wordt als meststof. Ze staat daarom ook bekend als "kalkstikstof".

De reactie van calciumcarbide met stikstofgas bij hoge temperatuur (1000°C) levert calciumcyaanamide op:

Het procedé werd aan het einde van de 19e eeuw in Duitsland ontwikkeld door Adolph Frank en Nikodem Caro en is nog steeds in gebruik.

In het oorspronkelijke Frank-Caroproces werd het calciumcyaanamide gebruikt om ammoniak te produceren door het te laten reageren met stoom. Daarbij wordt ook calciumcarbonaat gevormd:

Deze productiemethode voor ammoniak werd na de Eerste Wereldoorlog vervangen door het Haber-Boschproces.

Calciumcyaanamide wordt gebruikt als meststof; door de cyaanamide die vrijkomt tijdens de omzetting in de bodem tot stikstofverbindingen die door de planten kunnen opgenomen worden, heeft het ook een werking als herbicide en bodeminsecticide. Deze toepassing heeft aan belang ingeboet door de beschikbaarheid van andere meststoffen.

Commerciële kalkstikstof bestaat voor ongeveer 65% uit calciumcyaanamide en bevat verder nog o.a. koolstof, calciumoxide, ijzer en aluminium. De kleur is daardoor grijs tot zwart (zuiver calciumcyaanamide is wit).

De voornaamste toepassing tegenwoordig is in de synthese van andere stoffen, dankzij de reactiviteit van de nitrilgroep. Calciumcyaanamide wordt gebruikt voor de synthese van cyaanamide. Het kan gedimeriseerd worden tot dicyaandiamide, een tussenproduct voor melamine. Ook ureum, thio-ureum, guanidine en ferrocyanides kunnen met calciumcyaanamide gemaakt worden.

Calciumcyaanamide ontleedt in water, waarbij het giftige cyaanamide vrijkomt.

De stof is sterk irriterend voor de ogen en de luchtwegen.



</doc>
<doc id="1576323" url="https://nl.wikipedia.org/wiki?curid=1576323" title="Provenhuis Bijlevelt">
Provenhuis Bijlevelt

Het Provenhuis van Geertruid Bijlevelt in de Nederlandse plaats Alkmaar.

Geertruid Willemsdochter, de stichtster van het naar haar genoemde provenhuis, maakte veel mee tijdens haar leven. Met haar man Pieter Bijlevelt vertrok ze in 1626 naar Noord-Amerika. Het echtpaar Bijlevelt behoorde tot de eerste kolonisten van wat later New York zou worden. Ze hadden er een boerenbedrijf. Door tegenslag raakten ze later alles weer kwijt en keerden ze in 1635 terug naar Holland. Pieter Bijlevelt zat niet bij de pakken neer en begon een nieuwe carrière die hem onder meer naar Java bracht, in dienst van de V.O.C. Zijn vrouw bleef in Alkmaar wonen. Pieter stierf in 1657 in Alkmaar. De kinderen van het echtpaar waren toen ook al overleden. Geertruid was zelf ziek en liet daarom haar testament opmaken. Ze bepaalde dat er van de nalatenschap een liefdadig fonds of een provenhuis gesticht moest worden ten behoeve van bejaarde vrouwen. De vele sterfgevallen zullen alles te maken hebben gehad met de pest die in deze jaren heerste.

De uitvoerders van het testament van Geertruid besloten na haar dood - ze herstelde na haar ziekte en overleed pas in 1664 - uit het geld van haar nalatenschap een provenhuis te stichten. In 1667 werd een huis gekocht op de hoek Koningsweg-Doelenstraat en in 1668 kwamen de eerste twee oude vrouwen er te wonen. Het nog steeds bestaande complex werd in 1727 op de hoek uitgebreid met een eerste verdieping, waar een nieuwe regentenkamer werd ingericht. In 1751 werd de benedenkamer van het buurhuis in de Doelenstraat bij het provenhuis getrokken. In 1958 werd daar de opzienbarende vondst gedaan van een uit 1621 daterende schildering, die was aangebracht op het oorspronkelijke houten plafond, dat lange tijd door bouwkundige ingrepen aan het oog was onttrokken.

Het provenhuis bood aanvankelijk ruimte aan drie en na 1751 aan vier provenvrouwen. De dames woonden gratis en kregen jaarlijks een prove van 50 gulden, met soms ook nog boter en turf.

Het Provenhuis werd ook wel 'Arminiaanse hof' genoemd, een benaming die echter meer sloeg op de bestuurders, die lange tijd behoorden tot het remonstrantse kerkgenootschap, dan op de bewoonsters. Remonstrantse vrouwen werden wel opgenomen, maar de meerderheid van de bewoonsters behoorde tot de gereformeerde (hervormde) gemeente. Vanaf 1739 werd weer strikt de hand gehouden aan de oorspronkelijke regel dat er steeds twee regenten moesten zijn, een remonstrantse en een gereformeerde. Vanaf 1878 tot 1973 was er sprake van een ware Bosman-dynastie bij de regenten; zeven leden van deze familie bekleedden er in die periode een regentschap. Cornelis Bosman was wel de bekendste; hij stichtte in 1864 de stoombootonderneming Alkmaar Packet.

Naarmate de eisen die gesteld werden aan bejaardenhuisvesting in de loop van de 20ste eeuw steeds hoger werden, bleek steeds duidelijker dat het provenhuis daar niet aan kon voldoen. Het geld voor restauratie ontbrak en in 1968 besloten de regenten het pand te verkopen. Het inmiddels gerestaureerde pand is nu in handen van Van Alckmaer. Stichting Provenhuis Bijlevelt bestaat nog steeds; het kapitaal wordt onder meer gebruikt voor het onderhoud van het hofje van Splinter.


</doc>
<doc id="1576523" url="https://nl.wikipedia.org/wiki?curid=1576523" title="Vildagliptine">
Vildagliptine

Vildagliptine (merknaam "Galvus") is een oraal bloedglucoseverlagend geneesmiddel dat in 2008 door Novartis op de markt werd gebracht als medicatie voor diabetes mellitus type 2. Het middel is toegelaten op de Europese markt maar is door de FDA niet op de Amerikaanse markt toegelaten; Novartis heeft het verzoek tot goedkeuring door de FDA ingetrokken vanwege aanvullende onderzoekseisen die de FDA stelde vanwege het optreden van nier- en huidproblemen bij de eerste dierproeven.

Vildagliptine behoort tot de groep van dipeptidylpeptidase-4- oftewel DPP IV-remmers, waartoe ook sitagliptine behoort. Vildagliptine beïnvloedt de hormonen GLP-1 en GIP, die verantwoordelijk zijn voor verhoging van de afgifte van insuline door de bètacellen, en onderdrukking van de glucagonafgifte door de alfacellen van de eilandjes van Langerhans in het pancreas.

Het Europees Geneesmiddelenbureau (European Medicines Agency, EMA) heeft in 2008 het combinatiepreparaat "Eucreas" door Novartis met metformine goedgekeurd.



</doc>
<doc id="1577504" url="https://nl.wikipedia.org/wiki?curid=1577504" title="Benzeensulfonzuur">
Benzeensulfonzuur

Benzeensulfonzuur is een organische verbinding en behoort tot de sulfonzuren. De stof komt voor als kleurloze kristallen. De zouten en esters worden "besylaten" genoemd.

Benzeensulfonzuur kan door directe aromatische sulfonering van benzeen bereid worden:

Bij de Tyrer-sulfonering, vroeger van technisch belang, wordt benzeen door 90% zwavelzuur geleid. De temperatuur wordt verhoogd van 100 tot 180°C, waarbij water en benzeen in een condensor kunnen worden opgevangen. De benzeen wordt steeds teruggevoerd naar het reactievat. Uiteindelijk wordt een opbrengst van 80% gehaald.

De damp van benzeensulfonzuur is 5,5 keer zwaarder dan lucht.

Benzeensulfonzuur is een uitgangsstof in de bereiding van wasmiddelen, vooral in de vorm van zouten en esters. (zoals alkylderivaten of natriumzout). Verder wordt de stof toegepast als katalysator en als tussenproduct in de bereiding van resorcinol (via benzeen-1,3-disulfonzuur) en fenol. Beide reacties verlopen via het verhitten van de zuren met vast natriumhydroxide.


</doc>
<doc id="1577708" url="https://nl.wikipedia.org/wiki?curid=1577708" title="Elektrocochleografie">
Elektrocochleografie

Elektrocochleografie is een geneeskundige meettechniek (audiometrie) waarmee de omzetting van een akoestisch signaal op het trommelvlies naar een elektrisch signaal in het slakkenhuis ("cochlea") gemeten wordt. Met behulp van elektrocochleografie kan nauwkeurig en objectief de frequentieafhankelijke gehoordrempel bepaald worden. Ook is het hiermee mogelijk om cochleaire en neurale gehoorfunctiestoornissen op fysiologische wijze te beoordelen.

Er wordt gebruikgemaakt van een drietal elektrodes, één zo dicht mogelijk bij de cochlea, de andere elektrode op het mastoïd en een aardelektrode op het voorhoofd. De gemeten signaalresponsies liggen in het bereik tussen 0.1 en 10 microvolt. Als stimuli worden korte toonstoten in het bereik tussen 500Hz en 8 kHz toegepast. Ook (breedbandige) kliksignalen worden toegepast. 


</doc>
<doc id="1579589" url="https://nl.wikipedia.org/wiki?curid=1579589" title="Kleptoparasitisme">
Kleptoparasitisme

Kleptoparasitisme of "parasitisme door diefstal" houdt in dat een dier zich voedt met een prooi die een ander dier heeft gevangen of gedood dan wel een voedselvoorraad die een ander dier heeft aangelegd. Ook het stelen van nestmateriaal e.d. wordt beschouwd als kleptoparasitisme. Voorts wordt nog onderscheid gemaakt tussen het stelen van voedsel van soortgenoten en van andere soorten.

Het is heel gebruikelijk dat leeuwen en gevlekte hyena's eten van elkaar afpakken. Bij verschillende soorten vogels kan kleptoparasitisme voorkomen. Grote vogels (zoals de middelste jager) achtervolgen een kleinere vogel tot deze zijn prooi laat vallen. Bepaalde spinnen maken zelf geen web maar zoeken webben van andere soorten op en stelen de prooien die erin belanden. Sommige mieren zoeken zelf geen voedsel maar stelen dat van andere soorten mieren, een voorbeeld is de diefmier ("Diplorhoptrum fugax").



</doc>
<doc id="1579669" url="https://nl.wikipedia.org/wiki?curid=1579669" title="Ita Wegman">
Ita Wegman

Maria Ita Wegman (Karawang (West-Java), 22 februari 1876 - Arlesheim (Zwitserland), 4 maart 1943) was een Nederlandse arts, antroposoof en theosoof.

Wegman werd bekend als de medeoprichtster van de antroposofische geneeskunde in samenwerking met Rudolf Steiner. In 1921 richtte zij de eerste antroposofische medische kliniek op in Arlesheim, nu bekend als de Ita Wegman-Kliniek. Zij ontwikkelde een speciale vorm van massagetherapie genaamd "ritmische massage".

Wegman werd geboren in het toenmalige Nederlands-Indië. Rond de eeuwwisseling keerde zij terug naar Europa en studeerde therapeutische gymnastiek en massage. In 1902 ontmoette zij Rudolf Steiner voor de eerste maal. Vijf jaar later begon zij met haar studie medicijnen aan de Universiteit Zürich, waar dat toen voor vrouwen al mogelijk was. Zij haalde haar diploma in 1911, gespecialiseerd als vrouwenarts, en trad toe tot een bestaande praktijk.
In 1917, na opening van haar eigen praktijk, ontwikkelde zij een remedie tegen kanker gebaseerd op een extract van maretak, op aangeven van Steiner. Deze remedie, die zij Iscar noemde, en die zich later ontwikkelde tot "Iscador", is in een aantal landen een geaccepteerde alternatieve geneeswijze van kanker geworden.

In Zutphen is er een hofje naar haar genoemd in het nieuwe deel van de grote wijk Leesten.
Het Ita Wegmanhof is daar een zijstraat van de Goethesingel en de Bernard Lievegoedstraat.

Literatuur: J.E. Zeylmans van Emmichoven. "Wer war Ita Wegman: Eine Dokumentation" Edition Georgenberg, Heidelberg 1990-1992. 4 banden. 


</doc>
<doc id="1579721" url="https://nl.wikipedia.org/wiki?curid=1579721" title="Die Form">
Die Form

Die Form is een Franse post-industrial en electronic band geformeerd in 1977-78.

Die Form is het primaire project van de Franse elektronicamuzikant en multimedia-artiest Phillipe Fichot. Hij begon eind jaren 70 met het opnemen van een paar experimentele Compact cassettes. Het eerste vinyl van Die Form ('Die Puppe') wordt in 1982 uitgegeven. Terwijl het project zich nog aan het ontwikkelen was, wat het onderliggende concept helder: een combinatie van eterische elektronische muziek met als onderliggend thema erotiek, dood en andere taboes, die zowel opduiken in de muziek als in het artwork van de albums, die ook door Phillpe worden geproduceerd.






</doc>
<doc id="1580257" url="https://nl.wikipedia.org/wiki?curid=1580257" title="Methyloranje">
Methyloranje

Methyloranje is een organische verbinding die hoort bij de klasse van aromatische azo-kleurstoffen. Bij kamertemperatuur is het een oranje poeder dat slecht oplost in water, maar goed in primaire, laagmoleculaire alcoholen (zoals ethanol) en andere organische oplosmiddelen.

De synthese van methyloranje is relatief eenvoudig. Een zure oplossing van "p"-aminobenzeensulfonzuur wordt toegevoegd aan een sterk gekoelde waterige oplossing van natriumnitriet. Na verder koelen met ijs slaat het diazoniumzout neer. Vervolgens wordt een alkalische oplossing van N,N-dimethylaniline bereid, en toegevoegd aan de emulsie van het diazoniumzout. Een azo-koppeling (gepaard gaand met een kleurverandering) vindt plaats en het preparaat wordt na een half uur roeren geïsoleerd uit de moederloog door filtratie.

De stof wordt in het analytisch laboratorium gebruikt, onder andere als pH-indicator om bij een zuur-basetitraties het equivalentiepunt te bepalen, aangezien methyloranje een duidelijke kleurverandering ondergaat. Het omslaggebied van methyloranje ligt tussen pH 3,1 en 4,4.



</doc>
<doc id="1580265" url="https://nl.wikipedia.org/wiki?curid=1580265" title="Thymolblauw">
Thymolblauw

Thymolblauw of thymolsulfonftaleïne is een bruin-groen of rood-bruin kristallijn poeder dat wordt gebruikt als pH-indicator om bij een zuur-basetitratie het equivalentiepunt te bepalen. Het is slecht oplosbaar in water. Het omslaggebied ervan ligt tussen 1,2 en 2,8 (overgang van rood naar geel) en tussen 8,0 en 9,6 (overgang van geel naar blauw).

Als thymolblauw als indicator wordt toegepast in een titratie wordt de stof eerst opgelost in ethanol (ongeveer 1 gram per 100 ml), waarna van de verkregen oplossing 2 tot 4 druppels gebruikt worden per titratie. De verandering van de kleur van de indicator geeft het equivalentiepunt aan.

De structuurformule hiernaast geeft thymolblauw weer in het middengebied van de pH-schaal (2,8 - 8,0)

In sterk zuur milieu (pH < 1,2) zal de ketonfunctie in de rechter cyclohexidiëenring geprotoneerd worden. De zesring aromatiseert, waardoor het centrale koolstofatoom een sulton vormt met de sulfonaatgroep aan de onderste aromaatring. De overgang van sp-hybridisatie van het centrale koolstofatoom heeft als consequentie het verbreken van de conjugatie tussen de verschillende aromatische ringen. De energie-afstand tussen de hoogst bezette HOMO en de laagste vrije orbitaal LUMO verandert.

In sterk basisch milieu zal ook de fenolgroep aan de linker benzeenring gedeprotoneerd worden. De ontstane negatieve lading kan over het hele aromatische systeem verdeeld worden. Opnieuw verandert de energie-afstand tussen de hoogst bezette (HOMO) en de laagste vrije orbitaal (LUMO).


</doc>
<doc id="1580457" url="https://nl.wikipedia.org/wiki?curid=1580457" title="Slikken">
Slikken

Slikken (Lat.: "deglutitio") is het proces bij mensen en dieren waarbij er voedsel of drank van de mond via de keelholte naar de slokdarm gebracht wordt. Hierbij sluiten het strotklepje, de luchtpijp en de huig de neusholte af. 

Het slikken wordt bij de mens bepaald door de slikreflex.

Eten en slikken zijn activiteiten waarbij meerdere neurologische centra, zenuwen en spieren zijn betrokken. Het geheel verloopt in drie fasen: een orale (in de mond), een faryngeale (in de keelholte) en een oesofageale (in de slokdarm).
Elke fase wordt door een verschillend neurologisch mechanisme bestuurd. De orale fase is geheel willekeurig en wordt vooral gecoördineerd door de mediale temporale kwab en het limbische systeem van de hersenschors met bijdragen van de motorische cortex en andere centra in de hersenschors.
De faryngeale fase wordt aangezet door de orale fase en wordt op haar beurt gecoördineerd door het slikcentrum in het verlengde merg en de pons. De reflex wordt opgewekt door sensoren in de keelholte als de voedselbrok daarnaartoe wordt geduwd door de tong.

Slikken is een mechanisme waarbij zowel willekeurige skeletspieren, de tong, als gladde spieren van de keelholte en slokdarm worden gebruikt. De faryngeale en oesofageale fasen worden door het autonome zenuwstelsel aangestuurd.

Bij de mens wordt in deze fase het voedsel gekauwd door op en neer gaande beweging van de onderkaak; het voedsel wordt daarbij in kleinere stukken gekauwd, bevochtigd door het speeksel met daarin ook spijsverteringsenzymen. De spieren van tong en wangen en de kauwspieren zijn hierbij in het bijzonder actief. 

Bij veel dieren wordt deze fase overgeslagen: het voedsel wordt dan in zijn geheel ingeslikt.

Als de voedselbrok klaar is voor de orale fase wordt deze eerst naar de achterkant van de tong verplaatst. Daarna gaat het voorste deel omhoog naar de alveolaire richel van het harde verhemelte om daarna samen te trekken in achterwaartse richting: de voedselbrok gaat naar de orofarynx. Hierna trekken de musculi styloglossus en palatoglossus samen, heffen de achterzijde van de tong evenals het zachte verhemelte om ontsnappen van het voedsel richting neusholte te voorkomen. Deze fase is geheel willekeurig en verloopt via de nervus trigeminus, de nervus facialis en de nervus hypoglossus.

In deze fase wordt de voedselbrok verplaatst van de orofarynx naar de slokdarm door achtereenvolgende samentrekkingen van de spieren eromheen. Het zachte verhemelte en de huig worden opgelicht door de musculus levator veli palatini. De gehemeltebogen aan weerszijden van de farynx bewegen dicht naar elkaar tussen de bovenste spieren zodat er maar een kleine voedselbrok kan passeren. Hierna worden larynx en tongbeen omhoog en naar voren getrokken richting strotklepje om daarmee de musculus cricopharyngeus te ontspannen. Hierdoor wordt passief de ingang tot de larynx afgesloten, met gelijktijdige sluiting van de stembanden.
Deze fase is passief en wordt aangestuurd door de nervus trigeminus, de nervus vagus, de nervus accessorius en de nervus hypoglossus.
Het ademcentrum in de hersenstam wordt direct geremd door het slikcentrum gedurende het slikken: “deglutitieapneu”.

De bovenste slokdarmsfincter (kringspier) ontspant om het voedsel te laten passeren, waarna verschillende dwarsgestreepte spieren, verder peristaltiek en als laatste het ontspannen van de onderste slokdarmsfincter de voedselbrok, zelfs tegen de zwaartekracht in, naar de maag vervoeren.

Slikken kan bij ouderen een probleem worden: cerebrovasculaire accidenten (“beroertes”) en de ziekte van Alzheimer hebben vaak een nadelige invloed op het autonome zenuwstelsel en daardoor op het slikken. Logopedie wordt hiervoor vaak toegepast omdat spraak dezelfde neuromusculaire verbindingen gebruikt als slikken. Bij terminale patiënten wordt slikken vaak problematisch met het risico van ophopen van speeksel in de keelholte en eventueel in de longen.
Afwijkingen in mond en keel kunnen orofaryngeale dysfagie geven; slokdarmafwijkingen kunnen oesofageale dysfagie. Dysfagie betekent slikstoornis.
Slikproblemen, of beter gezegd passageproblemen, door het niet goed ontspannen van de onderste slokdarmsficter noemt men achalasie.

Bij veel vogels is de slokdarm niet meer dan een stortkoker: meeuwen die een vis, of ooievaars die een kikker verschalken houden hun snavel omhoog waarna de prooi door de zwaartekracht, geholpen door kaken en tong, omlaag glijdt.

Bij vissen is de tong benig en weinig mobiel: de prooi worden naar achteren in de bek geholpen door water in de bek te zuigen en dit via de kieuwen naar buiten te spuiten.

Slangen bewegen de prooi hun bek in door te wrikken met hun kaken, waarna de golfbewegingen van het lichaam zelf de prooi verder het lichaam in stuwen.




</doc>
<doc id="1580597" url="https://nl.wikipedia.org/wiki?curid=1580597" title="Methylrood">
Methylrood

Methylrood is een organische verbinding met als brutoformule CHNO. De stof komt voor als een donkerrood kristallijn poeder.

Methylrood wordt bereid door middel van een diazoniumkoppeling. Daartoe wordt de aminogroep van antranilzuur met natriumnitriet en waterstofchloride omgezet in een diazoniumgroep. Vervolgens wordt dit diazoniumzout met N,N-dimethylaniline omgezet in methylrood:

In de analytische scheikunde wordt de stof gebruikt als pH-indicator om bij een zuur-basetitratie het equivalentiepunt te bepalen. Het omslaggebied van methylrood ligt tussen 4,4 en 6,2 (overgang van rood naar geel):

Omdat de stof zeer intens gekleurd is, wordt de stof als oplossing in het laboratorium gebruikt. Twee of drie druppels van de oplossing zijn voldoende om een volume van ongeveer 100 mL van een goed zichtbare kleur te voorzien, ook de omslag van de basische naar de zure kleur (of ondersom) is met deze hoeveelheid goed waarneembaar. Standaard wordt een oplossing van methylrood bereid in een mengsel van ethanol en water.



</doc>
<doc id="1580608" url="https://nl.wikipedia.org/wiki?curid=1580608" title="Methylgeel">
Methylgeel

Methylgeel is een organische verbinding, die voorkomt als gele kristallen. Ze wordt gebruikt als pH-indicator om bij een zuur-basetitratie het equivalentiepunt te bepalen. Het omslaggebied van methylgeel ligt tussen 2,9 (rood) en 4,0 (geel).

Vroeger werd deze gele azokleurstof gebruikt voor het kleuren van boter en plantaardige oliën, vandaar dat ze ook "botergeel" (Butter Yellow) heet. Ze werd ook gebruikt voor het kleuren van zeep, boenwas en andere wassen, en polystyreen. Dat is nu niet meer toegelaten omdat men ze ervan verdenkt carcinogeen te zijn. In maart en april 2009 werd in België, Luxemburg en Frankrijk methylgeel aangetroffen in kerriepoeder afkomstig uit India, en moesten de betrokken producten uit de handel genomen worden.



</doc>
<doc id="1580633" url="https://nl.wikipedia.org/wiki?curid=1580633" title="Howell-Jolly-lichaampje">
Howell-Jolly-lichaampje

Howell-Jolly-lichaampjes zijn histopathologisch gevonden deeltjes van basofiele kern overblijfselen (clusters van DNA) in rode bloedcellen. Gedurende de rijping in het beenmerg stoten rode bloedcellen hun kern uit, maar in sommige gevallen blijft een klein deel van het DNA in de cel achter.

De deeltjes zijn genoemd naar William Henry Howell en Justin Marie Jolly.

Dit DNA komt voor als een basofiele (purperen) vlek op de eosinofiele (roze) rode bloedcel in een standaard H en E gekleurd bloed-uitstrijkje. Deze insluitsels worden gewoonlijk tijdens de circulatie van de rode bloedcel in het lichaam door de openingen in het endotheel van de milt verwijderd. Bij patiënten met functionele hyposplenie (verminderde miltfunctie) of asplenie (niet meer functionerende milt) gebeurt dit echter niet.

Normale gevallen van asplenie zijn splenectomie als gevolg van letsel (verwonding) en autosplenectomie (afstoting van de milt) veroorzaakt door sikkelcelanemie. Andere gevallen ontstaan door radiotherapie van de milt, zoals bij de behandeling van de Ziekte van Hodgkin. Howell-Jolly-lichaampjes zijn ook te zien bij:



</doc>
<doc id="1580634" url="https://nl.wikipedia.org/wiki?curid=1580634" title="Methylviolet">
Methylviolet

Methylviolet is een naam die wordt gegeven aan een groep van verschillende pH-indicatoren. Ze worden gebruikt om bij een zuur-basetitratie het equivalentiepunt te bepalen. Het omslaggebied van methylviolet ligt tussen 0,0 en 1,6 (overgang van geel naar violet).

In zuivere vorm komt methylviolet voor als blauw-groene kristallen, die matig tot slecht oplosbaar zijn in water.



</doc>
<doc id="1580742" url="https://nl.wikipedia.org/wiki?curid=1580742" title="Cresolrood">
Cresolrood

Cresolrood is een paars poeder en wordt gebruikt als pH-indicator om bij een zuur-basetitratie het equivalentiepunt te bepalen. Cresolrood heeft 2 omslaggebieden. Het eerste omslaggebied van cresolrood ligt tussen pH 0,2 (oranjerood) en 1,8 (geel). Het tweede omslaggebied loopt van pH 7,0 (geel) tot pH 8,8 (violet).

Hoewel het omslagtraject en de kleurverandering van cresolrood totaal verschillen van die van fenolftaleïne, vertonen beide stoffen dezelfde basisstructuur, en ligt ook een gelijksoortige reactie aan de basis van het ontstaan van de kleur in beide verbindingen: bij een bepaalde pH-waarde laat de zuurgroep (hier de sulfonzuurgroep in fenolftaleïne de carbonzuurgroep) los van het centrale koolstofatoom, waardoor een groot geconjugeerd systeem ontstaat, met de daarbij horende absorptie in het zichtbare gebied.



</doc>
<doc id="1580779" url="https://nl.wikipedia.org/wiki?curid=1580779" title="Cryoprotectant">
Cryoprotectant

Een cryoprotectant is een stof die een organisme aanmaakt in zijn weefsel om het te beschermen tegen beschadiging door bevriezing. Insecten, vissen, amfibieën en reptielen in polaire streken maken cryoprotectanten in hun lichaam aan om bevriezingsschade tijdens de koude winter te beperken. Insecten gebruiken vaak suikers als cryoprotectant. Arctische kikkers gebruiken glucose, maar Arctische salamanders maken hiervoor glycerine aan in de lever.

Planten maken inuline of zetmeel aan ter bescherming tegen vorst.


</doc>
<doc id="1580911" url="https://nl.wikipedia.org/wiki?curid=1580911" title="Lood(II)chromaat">
Lood(II)chromaat

Lood(II)chromaat is een toxische anorganische verbinding van lood, chroom en zuurstof, met als brutoformule PbCrO. Het komt voor als een oranje-geel poeder, dat bijna niet oplosbaar is in water. De stof komt in de natuur voor als het mineraal crocoiet.

Lood(II)chromaat kan worden bereid door de neerslagreactie van lood(II)nitraat met natriumchromaat:

Op industriële schaal wordt het bereid uit lood(II)acetaat en natriumdichromaat.

Lood(II)chromaat wordt gebruikt in de pyrotechniek als oxidator. Tot ver in de 19de eeuw werd het toegepast als kleurstof in snoepgoed. Lood(II)chromaat werd vroeger ook algemeen, net als loodwit, als kleurstof toegepast (voornamelijk in verven). In die context staat de verbinding ook onder een groot aantal alternatieve benamingen bekend, waaronder loodgeel, chroomzurig loodzout, chroomgroen UC61, chroomgroen UC74, chroomgroen UC76, Leipziggeel en Parijsgroen.

Lood(II)chromaat is carcinogeen en kan dodelijk zijn als het wordt ingeslikt. De reden is dat er naast lood ook hexavalent chroom aanwezig is. Daarnaast is de verbinding ook corrosief en irriterend voor de huid en de ogen. Contact met de ogen kan leiden tot blindheid en aanraking met de huid kan roodheid, jeuk en lichte brandwonden veroorzaken. Inhalatie kan leiden tot kortademigheid, irritatie van de luchtwegen en - bij langdurig contact - ernstige longschade.



</doc>
<doc id="1580947" url="https://nl.wikipedia.org/wiki?curid=1580947" title="Basofiel">
Basofiel

Basofiel is een technische term, die gebruikt wordt door histologen. Het beschrijft het microscopisch beeld van cellen en weefsels, die gekleurd zijn met een basische kleurstof. De gewoonlijk gekleurde structuren bevatten nucleïnezuur, dat voorkomt in de celkern en ribosomen.
De meest gebruikte kleurstof is hematoxyline.

"Basofielen" zijn cellen die gemakkelijk kleuren door een basische kleurstof en gewoonlijk diepblauw kleuren bij standaard kleuringstechnieken zoals Hematoxyline en eosine (H&E).

In het bijzonder heeft deze term betrekking op: 



</doc>
<doc id="1581070" url="https://nl.wikipedia.org/wiki?curid=1581070" title="Zbigniew Religa">
Zbigniew Religa

Zbigniew Religa (Miedniewice, 16 december 1938 – Warschau, 8 maart 2009) was een Pools politicus, chirurg en cardioloog.

Religa studeerde tot 1963 geneeskunde aan de medische universiteit van Warschau en was van 1968 tot 1980 arts in het Wolaziekenhuis en in de kliniek van het cardiologisch instituut van Warschau. In 1984 werd hij hoofd van de cardiologische kliniek van Zabrze en in 1990 hoogleraar aan de medische universiteit van Silezië in Katowice. Van 1997 tot 1999 was Religa er ook rector. In 2001 werd hij hoofd van de kliniek voor hartchirurgie in Warschau. Hij was hoofd van het team dat de eerste geslaagde harttransplantatie in Polen uitvoerde.

Sinds 1993 was hij ook politiek actief als senator voor onder meer Solidarność. In 1994 was hij voorzitter van het Partijloos Blok voor Steun aan de Hervormingen (BBWR). Samen met senator Krzysztof Piesiewicz stichtte hij in 2004 de Centrumpartij (Pools: "Partia Centrum"). In het voorjaar van 2005 was hij van plan mee te doen met de presidentsverkiezingen van het najaar. Echter, nog voor de verkiezingen raakte hij zijn partij kwijt. Hij werd in populariteit ingehaald door politici als Włodzimierz Cimoszewicz en Donald Tusk en hij trok zijn kandidatuur ten slotte in. Na de parlementsverkiezingen van 2007 werd hij parlementslid van PiS voor de kieskring Gliwice.

Van 31 oktober 2005 tot november 2007 was Religa "Minister van Volksgezondheid" in de kabinetten van Kazimierz Marcinkiewicz en Jarosław Kaczyński.

Naast verschillende documentaires is er ook een speelfilm gewijd aan het leven van Zbigniew Religa. Deze film van regisseur Łukasz Palkowski is getiteld "Bogowie" ("Goden") en gaat over de eerste geslaagde harttransplantatie in Polen. De première vond plaats op 7 oktober 2014 en de rol van Religa werd gespeeld door Tomasz Kot.


</doc>
<doc id="1581237" url="https://nl.wikipedia.org/wiki?curid=1581237" title="Joannes Cassianus Pompe">
Joannes Cassianus Pompe

Joannes Cassianus Pompe (Utrecht, 9 september 1901 - Sint Pancras, 15 april 1945) was een Nederlands patholoog, die als eerste, in 1932, de naar hem genoemde stofwisselingsziekte, de Ziekte van Pompe beschreef.

Na zijn studie aan de Universiteit van Amsterdam promoveerde hij in 1936 tot doctor in de geneeskunde met zijn proefschrift "Cardiomegalia glycogenica" over deze stofwisselingsziekte, die later naar hem genoemd zou worden. Pompe was zeer belezen en een gelovig katholiek. Tijdens de Tweede Wereldoorlog werd hij door de Duitse bezetter gearresteerd toen in februari 1945 in zijn laboratorium een illegale zender gevonden werd. Na een bomaanslag op een spoorlijn in Sint Pancras werd Pompe als vergeldingsactie, samen met 19 anderen, gefusilleerd.

G. A. Lindeboom: "Dutch medical biography. A biographical dictionary of Dutch physicians and surgeons 1475–1975". Rodopi, Amsterdam 1984



</doc>
<doc id="1581422" url="https://nl.wikipedia.org/wiki?curid=1581422" title="Karel Leunissen">
Karel Leunissen

Karel Maria Lucas Leunissen (Heerlen, 9 februari 1954) is een Nederlands politicus voor het CDA.

Leunissen was van 12 juni 2007 tot 7 juni 2011 lid van de CDA-fractie in de Eerste Kamer. Hij is internist en hoogleraar interne geneeskunde in Maastricht. Tussen 2002 en 2007 was hij gemeenteraadslid in Eijsden. Leunissen was woordvoerder volksgezondheid van de CDA-fractie en houdt zich verder onder andere bezig met wetenschapsbeleid.Hij is sedert november 2011 partijvoorzitter van het CDA van de Provincie Limburg en als zodanig ook lid van het Nationale Partij Bestuur van het CDA.


</doc>
<doc id="1581493" url="https://nl.wikipedia.org/wiki?curid=1581493" title="Adriaan van den Spiegel">
Adriaan van den Spiegel

Adriaan van den Spiegel (ook Adriaan van den Spieghel of Adrianus Spigelius; Brussel, 1578 - Padua, 7 april 1625) was een Vlaams anatoom, chirurg en plantkundige.

Van den Spiegel studeerde in Padua bij Girolamo Fabrizio (1537-1619) en Julius Casserius (Giulio Casseri: 1552−1616). Omstreeks 1604 promoveerde hij tot doctor in de geneeskunde. In 1612 verliet hij Italië om rond te reizen door het huidige België en Duitsland. Kort daarop werd Van den Spiegel benoemd tot "Medicus Primarius" van Bohemen en Moravië. Op 22 december 1616 werd hij in Padua benoemd tot hoogleraar anatomie en chirurgie als opvolger van Casserius.

Van den Spiegel onderzocht de bloedsomloop en het zenuwstelsel en beschreef als eerste ziekten als malaria en buiktyfus. Ook beschreef hij de linea semilunaris (linea Spigelii) De hernia spiegeli is naar hem vernoemd door Klinkosch. Verder deed Van den Spiegel onderzoek naar plat- en rondwormen.

Het plantengeslacht Spigelia, van de familie van de Loganiaceae, is naar Van den Spiegel vernoemd: de wortel en wortelstok van de Sp. Marilandica werden gebruikt bij de bestrijding van darmparasieten.





</doc>
<doc id="1581581" url="https://nl.wikipedia.org/wiki?curid=1581581" title="Promyelocyt">
Promyelocyt

Een promyelocyt (of progranulocyt) is een precursor (voorloper) van een granulocyt, ontstaan uit een myeloblast en die uitgroeit tot een myelocyt. Ze zijn 18-23 µm groot, hebben een ronde tot ovale kern met een fijnmazig, excentrisch gelegen chromatinepatroon en 1 tot 3 nucleoli. Het cytoplasma heeft een blauwe kleur met vaak een opheldering. In de cel zijn grove, blauwe of rode korrels aanwezig.



</doc>
<doc id="1581666" url="https://nl.wikipedia.org/wiki?curid=1581666" title="Hematoxyline-eosinekleuring">
Hematoxyline-eosinekleuring

De hematoxyline-eosinekleuring of H&E is een in de histologie toegepaste, populaire kleuringstechniek. Het is de meest gebruikte kleuringsmethode in de medische diagnostiek. Wanneer bijvoorbeeld een patholoog naar een biopt van een mogelijke kanker kijkt, wordt het histologische, microscopisch preparaat gekleurd met H&E.

De kleuring gebeurt met de basische kleurstof hematoxyline, dat de basofiele structuren blauwpaars kleurt en het in ethanol opgeloste, zure eosine Y, dat de eosinofiele structuren helder roze kleurt.

De basofiele structuren zijn gewoonlijk degenen die nucleïnezuur bevatten, zoals de ribosomen, de chromatinerijke celkern en de RNA-rijke cytoplasmatische gebieden.

De eosinofiele structuren zijn gewoonlijk samengesteld met intracellulaire of extracellulaire proteïne. De Lewy-lichaampjes en mallory-lichaampjes zijn voorbeelden van eosinofiele structuren. Het grootste deel van het cytoplasma is eosinofiel. Rode bloedcellen worden intensief rood gekleurd.

Andere kleuren bijvoorbeeld geel en bruin kunnen ook voorkomen als het preparaat eigen pigmenten zoals melanine bevat.

Sommige structuren kleuren niet goed en moeten dan met een andere methode gekleurd worden.




</doc>
<doc id="1581778" url="https://nl.wikipedia.org/wiki?curid=1581778" title="Eosinofiel">
Eosinofiel

Eosinofiel is een technische term, die gebruikt wordt door histologen. Het beschrijft het microscopisch beeld van cellen en weefsels, die gekleurd zijn met de zure kleurstof eosine. De gewoonlijk gekleurde structuren zijn basisch. Dit is het cytoplasma van cellen en extracellulaire proteïnen, zoals collageen.

"Eosinofielen" zijn structuren die gemakkelijk gekleurd worden door eosine en gewoonlijk helder roze kleuren bij standaard kleuringstechnieken zoals hematoxyline-eosinekleuring (H&E). Dit zijn bijvoorbeeld de lewy-lichaampjes en de mallorylichaampjes.



</doc>
<doc id="1582130" url="https://nl.wikipedia.org/wiki?curid=1582130" title="Aeromonas">
Aeromonas

Aeromonas is een geslacht van gram-negatieve, facultatief anaerobe staafvormige bacteriën. Er zijn veertien soorten beschreven, waarvan de meeste geassocieerd worden met ziekten. De belangrijkste pathogenen hiervan zijn "A. hydrophila", "A. caviae" en "A. veronii" biovar "sobria". "Aeromonas" komen veelvuldig voor in zoete en brakke oppervlaktewateren. 

Sommige stammen van "Aeromonas" zijn potente ziekteverwekkers bij vissen en amfibieën, maar ook mensen en dieren kunnen geïnfecteerd worden via een open wond of via water of voedsel met een hoge besmettingsgraad. Bloedzuigers zijn ook geïmpliceerd in de besmetting met "Aeromonas". "Aeromonas"-soorten zijn voornamelijk bekend als opportunistische pathogene micro-organismen.

Twee ziekten, die geassocieerd worden met "Aeromonas", zijn gastro-enteritis en wondinfecties met of zonder sepsis. Hoewel "Aeromonas" een aantal potente virulentiefactoren heeft (endotoxinen, hemolysinen, enterotoxinen, hechtingsfactoren), is experimenteel niet bewezen dat "A. hydrophila", "A. caviae" en "A. sobria" daadwerkelijk veroorzakers zijn van de genoemde ziekten. Bij een zeer hoge aantal cellen (10¹¹) blijkt "A. hydrophila" geen ziekte te veroorzaken. Uit de ontlasting van patiënten met diarree kon echter ook "Aeromonas" worden geïsoleerd in afwezigheid van andere bekende pathogenen.

Door "Aeromonas" veroorzaakte gastro-enteritis wordt meestal veroorzaakt door inname van besmet water of voedsel. Bij kinderen wordt acute diarree het meeste geconstateerd, terwijl volwassenen er een meer chronische diarree aan overhouden. De acute vorm wordt gekenmerkt door dysenterie (niet-samenhangende ontlasting die bloed en slijm bevat). De chronische vorm heeft meer cholera-achtige verschijnselen (waterige diarree).

Infecties kunnen optreden als een open wond in contact komt met besmet water. Indien de gastheer een verminderde weerstand heeft kan dit leiden tot sepsis, waarbij "Aeromonas" zich via de bloedsomloop door het lichaam verspreidt. 

Bij waterdieren komt infectie met "Aeromonas" veelvuldig voor. Bij kikkers worden (fatale) interne bloedingen geassocieerd met "Aeromonas"-besmetting. Bij straalvinnigen zijn zweren, staart- en vinrot, maar ook sepsis gevonden. Bij koikarpers komt "Aeromonas"-besmetting regelmatig voor als het water tussen de 10 °C en 12 °C is, omdat "Aeromonas" kan groeien, terwijl het immuunsysteem van de koikarper nog niet optimaal is.

Acute gastro-enteritis gaat meestal vanzelf over, hoewel extra vocht nodig kan zijn. Chronische gastro-enteritis en infectie hebben behandeling nodig. Helaas is "Aeromonas" resistent tegen de gebruikelijke antibacteriële methoden zoals chlorine, penicilline, cefalosporine en erythromycine. Ciprofloxacin is wel actief, hoewel in Azië resistente gevallen zijn gerapporteerd.

In waterleidingen komt "Aeromonas" voor in kleine hoeveelheden, die zich kunnen vermenigvuldigen. Waterleidingbedrijven onderzoeken het water op aanwezigheid van "Aeromonas" niet alleen vanwege de mogelijke gezondheidsrisico's, maar ook omdat verhoogde aantallen kunnen wijzen op storingen in de bedrijfsvoering. Hierbij kan gedacht worden aan slecht functionerende filters, te veel voedingstoffen of stilstaand water.


</doc>
<doc id="1582471" url="https://nl.wikipedia.org/wiki?curid=1582471" title="Nederlandse Vereniging van Mondhygiënisten">
Nederlandse Vereniging van Mondhygiënisten

De Nederlandse Vereniging van Mondhygiënisten (NVM) is een Nederlandse vereniging met hoofdzetel in Nieuwegein. De vereniging behartigt de belangen van mondhygiënisten en werkt op beleidsniveau samen met het Ivoren Kruis. De NVM werd in 1967 opgericht en telt anno 2009 ruim 2200 leden en student-leden.



</doc>
<doc id="1582620" url="https://nl.wikipedia.org/wiki?curid=1582620" title="Leukopoëse">
Leukopoëse

Leukopoëse, leukopoiësie, leukopoiësis of leukocytopoëse is een proces waarbij uit een multipotente, hematopoetische stamcel van het rode beenmerg zich verschillende soorten witte bloedcellen of leukocyten ontwikkelen. Bij de deling van een stamcel ontstaan niet twee dochtercellen, maar een nieuwe stamcel en een voorloper van een witte bloedcel. Bij volwassenen zijn dit de stamcellen in het borstbeen en bekken, bij kinderen in de beenderen van armen en benen. Afhankelijk van het cytokine worden er uit de voorlopercellen verschillende cellen gevormd. In de lymfklieren, thymus, milt, amandelen (keelamandelen en neusamandelen) en beenmerg 'leren' de witte bloedcellen welke deeltjes tot het lichaam behoren en welke deeltjes vreemd zijn, die dus moeten worden verwijderd.

Uit een multipotente stamcel kan zich een myeloblast ontwikkelen, waaruit een promyelocyt ontstaat. De promyelocyt is de voorloper van de uiteindelijk gevormde neutrofiele granulocyt, basofiele granulocyt en eosinofiele granulocyt.

Uit een multipotente stamcel kan zich echter ook een monoblast of een lymfoblast ontwikkelen, waaruit respectievelijk een monocyt of een lymfocyt ontstaat. De monocyt is de voorloper van de uiteindelijk gevormde macrofaag en de lymfocyt van de B-cel, T-cel en NK-cel.


</doc>
<doc id="1582955" url="https://nl.wikipedia.org/wiki?curid=1582955" title="Eric Berne">
Eric Berne

Eric Berne (Montreal, 10 mei 1910 – 15 juli 1970) was een Canadees psychiater en grondlegger van de transactionele analyse. Hij specialiseerde zich in groepstherapie en in sociale psychiatrie, en streefde ernaar mensen te genezen in plaats van vooruitgang te boeken in de behandeling.

Hij ontwikkelde zijn eigen theorie, waarover hij in 1958 voor het eerst publiceerde: "Transactional Analysis, A New and Effective Method of Group Therapy". Hij is auteur van meerdere boeken, waarvan "Games People Play" het meest bekend werd.

Eric Berne werd geboren in 1910 als "Eric Leonard Bernstein", als zoon van huisarts David Hiller Bernstein en Sarah Gordon Bernstein, een professioneel schrijfster en redactrice. Zijn zus Grace werd vijf jaar later geboren. Zijn ouders waren immigranten uit Polen en Rusland. Beide ouders waren afgestudeerd aan McGill University. Dr. Bernstein is overleden aan tuberculose op de leeftijd van 38. Mevr. Bernstein is vervolgens om haarzelf en haar twee kinderen te onderhouden gaan werken als redactrice en schrijfster. Eric werd aangemoedigd om in de voetsporen van zijn vader te treden en ging geneeskunde studeren. Hij ontving een M.D. (Doctor of Medicine) en Ch.M. (Master of Surgery) van de McGill University Medical School in 1935.

Hij werkte zo'n twee jaar op de psychiatrische kliniek van de Yale University School of Medicine. In die tijd – omstreeks 1938 – werd hij Amerikaans staatsburger en verkortte hij zijn naam van Eric Leonard Bernstein tot Eric Berne. Zijn eerste benoeming was als Clinical Assistant in de psychiatrie op Mt. Zion Hospital, New York City. Daarnaast begon hij een eigen praktijk in Norwalk (Connecticut). Daar ontmoette en trouwde hij zijn eerste vrouw, Elinor, met wie hij twee kinderen kreeg, Ellen en David.
Vanwege de vraag naar psychiaters in het leger tijdens de Tweede Wereldoorlog, diende dr. Eric Berne van 1943-1946 in het Amerikaanse leger, waar hij van luitenant tot majoor wordt bevorderd. Na deze diensttijd besloot Berne, inmiddels gescheiden, te verhuizen naar Carmel (Californië). Hij hervatte zijn psychoanalytische opleiding op het San Francisco Psychoanalytische Instituut.

Hij hertrouwde omstreeks 1949 met Dorothy DeMass Way. Uit dit huwelijk kwamen twee zoons, Ricky en Terry.


</doc>
<doc id="1583313" url="https://nl.wikipedia.org/wiki?curid=1583313" title="Reticulocyt">
Reticulocyt

Reticulocyten zijn onvolgroeide erytrocyten (rode bloedcellen), die in het menselijk lichaam ongeveer 1% van de rode cellen uitmaken. Reticulocyten ontwikkelen zich uit de normoblasten. Tijdens deze ontwikkeling wordt de celkern van de normoblast uitgestoten, waarna 1-2 dagen later een kernloze reticulocyt overblijft. In tegenstelling tot erytrocyten bevatten ze nog RNA en resten van celorganellen en zijn ze iets groter dan de erytrocyten. Deze RNA-restanten worden wel "substantia granulofilamentosa" genoemd.

Reticulocyten ontwikkelen en volgroeien in het beenmerg en circuleren dan gedurende ongeveer een dag in de bloedbaan, voordat ze verder ontwikkelen tot volwassen rode bloedcellen. Ze worden reticulocyten genoemd omdat ze een reticulair (netachtig) netwerk van ribosomaal RNA hebben, dat met behulp van bepaalde kleuringen zoals methyleenblauw onder een microscoop zichtbaar wordt.

Een verhoogd aantal reticulocyten in het perifere bloed (normaal 3–18 ‰) is een aanwijzing voor versterkte aanmaak door het beenmerg (verhoogde erytropoëse) en een verlaagd aantal reflecteert een aanmaakprobleem. Dit kan van praktisch belang zijn voor het onderscheiden van de verschillende oorzaken van bloedarmoede.


</doc>
<doc id="1583467" url="https://nl.wikipedia.org/wiki?curid=1583467" title="Joost Stalpers">
Joost Stalpers

Joost A. Stalpers (5 juni 1947) is een Nederlandse mycoloog. 

In 1972 studeerde hij aan de Rijksuniversiteit Utrecht af in de biologie, waarbij hij zich specialiseerde in ecologie van planten, elektronenmicroscopie en mycologie. In 1978 promoveerde hij op het proefschrift "Identification of wood-inhabiting Aphyllophorales in pure culture".

Sinds 1972 is Stalpers verbonden aan het Centraalbureau voor Schimmelcultures (CBS). Vanaf 1989 is hij er conservator en hoofd van de collecties. Vanaf 1991 is hij tevens plaatsvervangend directeur. 

Stalpers geeft namens het CBS cursussen in mycologie. Hij geeft colleges met betrekking tot mycologie, conservatie en beheer van collecties. Hij draagt bij aan de gegevens in de Index Fungorum en het Nederlands Soortenregister. Als mederedacteur is hij betrokken geweest bij het tot stand komen van de negende (2001) en tiende (2008) edities van het standaardwerk "Dictionary of the Fungi". Hij is onder meer lid van de Nederlandse Mycologische Vereniging (waarvoor hij anno 2009 secretaris is van de Wetenschappelijke Commissie) en de Mycological Society of America. 



</doc>
<doc id="1583677" url="https://nl.wikipedia.org/wiki?curid=1583677" title="Cocoliztli">
Cocoliztli

Cocoliztli was een ziekte die de 16e eeuw huishield in Nieuw-Spanje, het huidige Mexico. Er waren twee cocoliztli-epidemieën, in 1545-1548 en in 1576-1578. Over welke ziekte het gaat, bestaat geen eensgezindheid en er is ook wel gespeculeerd dat cocoliztli een inheems-Amerikaanse ziekte zou kunnen zijn.

Schattingen van het bevolkingsaantal van het Azteekse rijk voor de Spaanse inval gaan tot 25 miljoen indianen. In 1520 brak voor het eerst een pokken-epidemie uit, die leidde tot de dood van miljoenen mensen. In 1530 werd deze gevolgd door een epidemie van mazelen. In de decennia die volgden na de Spaanse invasie werd er ook melding gemaakt van een groot aantal griep- en buiktyfusgevallen onder de plaatselijke bevolking. De eerste cocoliztli-epidemie bleek echter nog veel erger huis te houden, tussen 1545 en 1548 kostte deze epidemie tien tot vijftien miljoen levens. De cocoliztli-epidemie van 1576 eiste nog eens twee miljoen levens. In het jaar 1600 was de inheemse bevolking teruggelopen tot ongeveer 2 miljoen.

Het woord cocoliztli komt uit het Nahuatl, en wordt in die taal gebruikt om een breed scala aan ziektes te beschrijven. De twee grote epidemieën van de 16e eeuw worden in de manuscripten omschreven als "hueyi cocoliztli", wat zoiets betekent als "grote ziekte-uitbraak". Nog steeds worden in Centraal-Mexico (infectie)ziektes vaak met "cocoliste" aangeduid. De meeste auteurs gaan ervan uit dat het bij de cocoliztli-uitbraken uit de 16e eeuw gaat om buiktyfus, pest, mazelen, hanta of opnieuw pokken. Ook is het mogelijk dat het bij de verschillende uitbraken om verschillende ziektes ging. 

De Mexicaanse epidemioloog Rodolfo Acuña-Soto heeft recent echter geopperd dat het hier om een inheemse, door een virus veroorzaakte ziekte, ging die ebola-achtige symptomen veroorzaakte. Niet iedereen is het hier echter mee eens. Het Cocolitzli-virus zou volgens Acuña Soto verspreid worden door knaagdieren. Rond het jaar 1521 was een periode van extreme droogte (sommige bronnen maken melding van de ergste droogte in 500 jaar), gevolgd door een erg nat jaar. Als belangrijke oorzaak voor de droogte wordt El Niño genoemd. Hierdoor konden de knaagdieren zich exponentieel vermenigvuldigen. Deze konden dan de Azteekse bevolking besmetten. De Spanjaarden introduceerden ook nieuwe gewoonten na hun inval, bijvoorbeeld het telen van graan. Op deze boerderijen werkten vaak Azteekse boeren. De boerderijen trokken knaagdieren aan en o.a. zo werden meer Azteken besmet, door de zeer grote knaagdierpopulatie op dat tijdstip. Door de verzwakking van het Azteekse rijk door dit virus en secundaire oorzaken zoals ziekten uit "de oude wereld", zouden de Spanjaarden dan door sluw te werk te zijn gegaan het Azteekse rijk te gronde hebben kunnen richten.
Indien de epidemieën inderdaad door het Cocolitzli-virus of verwante vormen werden veroorzaakt, kan het vandaag nog sluimeren in vectoren, zoals knaagdieren. Als de condities het weer toelaten is het niet uitgesloten dat een gelijkaardige uitbraak van het virus opnieuw zou kunnen plaatsvinden. Gezien het grote transportnetwerk dat vandaag bestaat (waarvan het vliegtuig het belangrijkste is), kan een virus zich vandaag de dag bovendien snel over de wereld verspreiden. Dit zou mogelijk tot een pandemie kunnen leiden. 



</doc>
<doc id="1583854" url="https://nl.wikipedia.org/wiki?curid=1583854" title="Myeloproliferatieve aandoening">
Myeloproliferatieve aandoening

Een myeloproliferatieve aandoening is een hematologische aandoening van het beenmerg waarbij overmatige celdeling optreedt.

Tot de myeloproliferatieve aandoeningen worden de volgende chronische aandoeningen gerekend:

Een myeloproliferatieve aandoening is verwant aan en kan zich ontwikkelen tot een van de volgende aandoeningen:

De genoemde ziektebeelden zijn in de meeste gevallen goed van elkaar te onderscheiden, maar bij sommige patiënten is het moeilijk de aandoening in te delen. Het beeld en de symptomen zijn dan een mix van twee of meer ziektebeelden, waardoor een diagnosefout een risico is. Daarnaast kan het ene ziektebeeld overgaan in het andere ziektebeeld.


</doc>
<doc id="1583856" url="https://nl.wikipedia.org/wiki?curid=1583856" title="Fosforylchloride">
Fosforylchloride

Fosforylchloride of fosforoxychloride is een toxische, aan lucht sterk rokende vloeistof. Formeel gezien is de stof het drievoudig zuurchloride van fosforzuur. Het is een belangrijke grondstof in de chemische industrie.

Er zijn verscheidene mogelijkheden voor de bereiding van fosforylchloride. De meeste gaan uit van fosfortrichloride of fosforpentachloride.

Fosforylchloride wordt industrieel onder andere bereid door het inblazen van zuurstofgas in vloeibaar fosfortrichloride. Dit is een sterk exotherme reactie:

Fosforylchloride wordt ook bereid door dichloor en koolstofmonoxide over calciumfosfaat bij hoge temperatuur (350°C) te leiden:

De reactie van zwaveldioxide, dichloor en fosfortrichloride levert fosforylchloride en thionylchloride:

De reactie van fosforpentachloride met zwaveldioxide levert eveneens fosforylchloride en thionylchloride:

Verder kan fosforylchloride bereid worden door reactie van fosforpentachloride met boorzuur of oxaalzuur:

Fosforpentachloride kan ook met fosforpentoxide omgezet worden in fosforylchloride:

Fosforpentachloride vormt door hydrolyse in water ook fosforylchloride:

Deze reactie is echter moeilijk te controleren: in een overmaat water gaat ze verder tot volledige hydrolyse van het pentachloride tot fosforzuur en waterstofchloride:

Fosforylchloride kan ten slotte ook bekomen worden door kaliumchloraat voorzichtig toe te voegen aan fosfortrichloride:

Fosforylchloride is een veel gebruikt chloreermiddel bij organische reacties.

Het wordt gebruikt voor de productie van organofosforverbindingen, die tot vlamvertragers, hydraulische vloeistoffen, smeermiddelen, kunststofadditieven zoals weekmaker, en insecticiden verwerkt worden. Omdat ze ook zou gebruikt kunnen worden voor de productie van zenuwgas is de export van de stof aan strenge controle onderworpen.

In de Bischler-Napieralski-reactie doet de stof dienst als dehydrator.

De reactie met alcoholen, die exotherm is, levert fosfaatesters:

Dit soort reacties is, vooral in het geval van aromatische alcoholen (zoals fenolderivaten), industrieel van belang.

Fosforylchloride ontleedt in water spontaan tot zoutzuur en fosforzuur. De reactie is exotherm en kan explosief zijn:

De stof reageert ook hevig met alcoholen, fenolen en amines. Ze is zeer corrosief en tast vele andere materialen aan.

Fosforylchloride is corrosief voor de ogen, de huid en de luchtwegen. De damp is ongeveer 5 keer zwaarder dan lucht. Inademing van de damp kan longoedeem veroorzaken. Blootstelling aan hoge doses kan dodelijk zijn. De effecten kunnen met vertraging optreden.



</doc>
<doc id="1583904" url="https://nl.wikipedia.org/wiki?curid=1583904" title="Myelofibrose">
Myelofibrose

Myelofibrose is onderdeel van een groep ziekten die myeloproliferatieve aandoeningen worden genoemd. Het is een aandoening waarbij woekering, ongecontroleerde aanmaak, van bindweefsel ontstaat. Deze woekering ontstaat door uitscheidingsfactoren van een bepaald type ontspoorde beenmergcellen, de megakaryocyten. Deze cellen zetten op hun beurt de fibroblasten aan tot bindweefselvorming. Patiënten hebben in het begin van hun ziekte dan ook vaak een toename van bloedplaatjes (trombocytose).

Door de verandering in het beenmerg zal de verhouding in het bloedbeeld ook veranderen. Zo kan er een anemie ontstaan en op den duur een trombocytopenie. Vervolgens is de zeefvorming tussen bloed en beenmerg verstoord, waardoor er beenmergcellen in het bloed terechtkomen. Daarnaast nemen de erytrocyten een traanvorm aan, ook wel 'tear drop cells' genoemd. Tot slot zal de milt vergroten, doordat deze probeert het defect aan het beenmerg te compenseren en bloed aan te gaan maken. Een vergrote milt kan hinder en pijn veroorzaken.

De steeds groter wordende milt zal het verschijnsel van bloedarmoede en tekort aan bloedplaatjes verder versterken, doordat deze cellen in de milt achterblijven in plaats van in het bloed circuleren.

Myelofibrose is een ziekte van ouderen. De gemiddelde leeftijd is 65 jaar, maar de ziekte komt ook voor bij jongeren; 10% is jonger dan 45 jaar.


</doc>
<doc id="1583970" url="https://nl.wikipedia.org/wiki?curid=1583970" title="Hexamethylfosfortriamide">
Hexamethylfosfortriamide

Hexamethylfosfortriamide of hexamethylfosforamide (kortweg HMPT of HMPA) is een kleurloze, onaangenaam ruikende, giftige vloeistof. Het wordt gebruikt als oplosmiddel in de organische chemie.

De bereiding van hexamethylfosfortriamide gebeurt door de reactie van fosforoxychloride met dimethylamine waarbij naast HMPA ook drie equivalenten zoutzuur vrijkomen.

De reactie kan plaatsvinden in een geschikt oplosmiddel, bijvoorbeeld chloroform of een aromatische verbinding zoals benzeen, ethylbenzeen of xyleen. Hexamethylfosfortriamide kan echter ook zelf als reactiemidden fungeren.

Hexamethylfosfortriamide is een polair aprotisch oplosmiddel, dat geschikt is om er diverse organische reacties in door te laten gaan. Het lost zowel organische als anorganische verbindingen, veel kunststoffen en gassen op. Het is onder andere gebruikt als oplosmiddel voor het spinnen van acrylvezels en voor het verwijderen van ethyn uit gasstromen. Het is ook gebruikt als oplosmiddel voor het verwijderen van koolstofafzettingen in verbrandingsmotoren.

Hoewel hexamethylfosfortriamide een zeer nuttige verbinding is, zijn er enkel grote nadelen aan verbonden. Het is namelijk sterk carcinogeen, waardoor het enkel nog in gesloten systemen mag gebruikt worden. Bij proeven op ratten is gebleken dat een lage concentratie van de stof in de lucht reeds kanker kan veroorzaken. De stof kan ook genetische afwijkingen veroorzaken bij de mens. Daarom wordt hexamethylfosfortriamide waar mogelijk vervangen door alternatieve oplosmiddelen, zoals dimethylformamide of dimethylsulfoxide.



</doc>
<doc id="1584078" url="https://nl.wikipedia.org/wiki?curid=1584078" title="Acute myeloïde leukemie">
Acute myeloïde leukemie

Acute myeloïde leukemie (AML) of acute myeloblastenleukemie is een vorm van kanker die speficiek de myeloïde lijn van de witte bloedcellen aantast. Deze myeloïde lijn staat in voor de vorming van granulocyten, monocyten, erytrocyten en megakaryocyten. AML leidt tot een enorme proliferatie van onrijpe voorstadia van deze cellen in het beenmerg en meestal ook in het bloed (leukocytose). Het snel doordringen van abnormale cellen in het beenmerg interfereert met de normale vorming van bloedcellen (hematopoëse). De symptomen van AML worden veroorzaakt door het vervangen van normale beenmergcellen met leukemische cellen. Dit leidt ertoe dat de normale productie van rode bloedcellen (erytrocyten), bloedplaatjes en normale witte bloedcellen (leukocyten) in het gedrang komt. De symptomen omvatten moeheid, kortademigheid, blauwe plekken, bloedingsneiging en een toegenomen risico op infectie.

AML is de meest voorkomende vorm van acute leukemie bij volwassenen, met een incidentie die toeneemt met de leeftijd. Hoewel AML een betrekkelijk weinig voorkomende aandoening is is het verantwoordelijk voor ca. 1,2% van de sterfte aan kanker in de VS. Door de toenemende vergrijzing van de bevolking wordt verwacht dat de incidentie van deze aandoening zal stijgen.

Hoewel verscheidene risicofactoren voor AML zijn reeds geïdentificeerd, blijft de oorzaak van de ziekte tot op heden grotendeels onbekend. Omdat het een "acute" leukemie betreft is de ziekte snel progressief. Typisch overlijdt de patiënt binnen enkele weken tot maanden indien de ziekte onbehandeld blijft. De vijfjaarsoverleving bedraagt 15 à 70%, afhankelijk van het subtype AML. AML wordt initieel behandeld met chemotherapie met als doel de ziekte in remissie te brengen. Vervolgens ontvangen patiënten additionele chemotherapie of een hematopoëtische stamceltransplantatie. Recente onderzoeken naar de genetica achter AML leidde tot de beschikbaarheid van tests die de werkzaamheid van bepaalde medicijnen voor een individuele patiënt kunnen beoordelen.

Acute myeloïde leukemie is een zeldzame aandoening met ongeveer 3.7/100 000 nieuwe gevallen per jaar. De aandoening komt voornamelijk voor bij ouderen, de mediane leeftijd bij het stellen van de diagnose ligt op 63 jaar. AML maakt 80% uit van de acute leukemieën bij volwassenen. Mannen zijn iets meer aangedaan dan vrouwen (verhouding 1,3/1). Op de kinderleeftijd hebben slechts 15 à 20% van de patiënten met acute leukcemie AML. In het zeldzame geval dat AML bij een boreling aanwezig is, betreft het echter vrijwel steeds AML.

Het aandeel van AML ten gevolge van een voorgaande behandeling met chemotherapie is stijgende; op dit moment zijn 10 à 20% van de gevallen van AML het gevolg van deze behandeling.

Er is enige geografische variatie merkbaar in de incidentie van AML. Bij volwassenen wordt de hoogste prevalentie gezien in Noord-Amerika, Europa en Oceanië. AML is zeldzamer in Azië en Latijns-Amerika. In tegenstelling hiermee komt AML op kinderleeftijd minder voor in Noord-Amerika en India dan in andere delen van Azië. Deze verschillen zijn mogelijks te wijten aan genetische factoren op populatieniveau, omgevingsfactoren of een combinatie van beide.

AML is in verband gebracht met genetische afwijkingen zoals (trisomie 21 (het syndroom van Down), Fanconi-anemie en het syndroom van Bloom. Verder worden omgevingsfactoren genoemd zoals de blootstelling aan bepaalde chemische stoffen, stralen, tabak en chemotherapeutica. Hematologische aandoeningen die in verband gebracht worden met AML zijn paroxismale nocturnale hemoglobinurie en de kwaadaardige aandoeningen myelodysplastisch syndroom en andere myeloproliferatieve aandoeningen.

De meeste symptomen bij AML worden veroorzaakt door de vervanging van normale bloedcellen (rode bloedcellen, witte bloedcellen en bloedplaatjes) door leukemische cellen. Klachten die hiermee gepaard gaan zijn zwakte en vermoeibaarheid, infecties en het oplopen van blauwe plekken, tandvleesbloedingen, ecchymose, epistaxis of menorragie. Vaak komen deze klachten in combinatie voor.

Eventueel aanwezige koorts kan in de meeste gevallen in verband worden gebracht met een infectie. Het beleid is afhankelijk van het al dan niet aanwezig zijn van neutropenie (< 1000 neutrofielen/μl), waarbij prompte toediening van een breedsprectumantibioticum geïndiceerd is. Indien geen duidelijke neutropenie aanwezig is bestaat nog steeds de mogelijkheid van functionele neutropenie. Hierbij zijn er normale hoeveelheden neutrofielen, doch zijn deze niet functioneel. Wanneer een bloeduitstrijkje microscopisch beoordeeld wordt en de neutrofielen hierbij bepaalde kenmerken tonen (zoals een hypogranulair aspect tonen of dysplasie), is dit suggestief voor functionele neutropenie. Op basis van een dergelijke functionele neutropenie kan eveneens overwogen worden antibiotica toe te dienen.

Leukemie kan op zich ook aanleiding geven tot koorts, zelfs in de afwezigheid van een infectie. Dit is eerder het geval bij acute promyelocytaire leukemie.

Het verlaagd aantal bloedcellen kan tot bepaalde manifestaties leiden in de huid. Anemie, ten gevolge van een verlaagd aantal rode bloedcellen, leidt tot een bleke huid. Een verlaagd aantal bloedplaatjes leidt tot petechieën en ecchymosen. AML tast in 13% van de gevallen de huid zelf aan. Dit heet leukaemia cutis. Hierbij kunnen enkele of meerdere rode tot paarsblauwe papels, plaques of noduli ontstaan. Een andere verschijningsvorm is een roodbruine maculopapulaire eruptie. Het tijdsverloop tussen de diagnose en het verschijnen van de eerste manifestaties van de ziekte op de huid varieert sterk. Soms is leukaemia cutis het eerste symptoom van de ziekte.

Ongeveer 4%-13% van de patiënten met AML presenteren zich met gewrichts- en of botpijn. Dit ongemak doet zich voor in meerdere gewrichten, is doorgaans symmetrisch en kan migreren naar andere gewrichten.

Indien er pijnlijke, gezwollen gewrichten aanwezig zijn in het kader van een in het beenmerg en/of bloed aangetoonde leukemie, spreekt men over leukemische artritis. Andere oorzaken die tot deze artritis zouden kunnen leiden dienen dan echter uitgesloten te zijn. Een dergelijke leukemische artritis komt vaker voor bij kinderen met leukemie dan bij oudere patiënten en vaker in het kader van een acute leukemie. Leukemische artritis kan zich reeds voor de diagnose leukemie werd gesteld presenteren, of later in het beloop van de ziekte de kop opsteken.

Expansie van het beenmerg kan eveneens aanleiding geven tot botpijn, deze oorzaak dient men echter steeds te onderscheiden van leukemische artritis, hoewel beide oorzaken wel samen kunnen voorkomen.



</doc>
<doc id="1584291" url="https://nl.wikipedia.org/wiki?curid=1584291" title="4-chlooraniline">
4-chlooraniline

4-chlooraniline is een toxisch chloorderivaat van aniline. Het is een witte tot lichtgele vaste stof, die kan reageren met zuren tot een aniliniumverbinding. De stof ontleedt bij verbranding met vorming van giftige en corrosieve dampen, onder andere zoutzuur en stikstofoxiden. Ze reageert ook hevig met oxiderende stoffen.

Voordat de gevaren van deze stof onderkend werden was het één van de stoffen die standaard als introductie in de organische synthese bereid werd. De gebruikte reactie, een elektrofiele aromatische substitutie, gepaard gaande met aspecten van bescherming en regioselectiviteit, biedt een groot aantal mogelijkheden voor didactische theoretische beschouwingen.



</doc>
<doc id="1584369" url="https://nl.wikipedia.org/wiki?curid=1584369" title="Aniliniumchloride">
Aniliniumchloride

Aniliniumchloride is een aromatisch ammonium-zout. De verbinding is een van de meer bekende anilinium-zouten.

Aniliniumchloride kan bereid worden door reactie van aniline met geconcentreerd zoutzuur:

Een van de toepassingen van de verbinding is in de organische synthese: er kan een zuur in een verder niet protisch oplosmiddel geïntroduceerd worden.




</doc>
<doc id="1584726" url="https://nl.wikipedia.org/wiki?curid=1584726" title="Kleincellig carcinoom">
Kleincellig carcinoom

Een kleincellig carcinoom is een kwaadaardige metaplasie die meestal uitgaat van het epitheel. Meestal is het kleincellig carcinoom centraal gelokaliseerd binnen de long, maar het kan zich ook uiten als baarmoederhalskanker.

Deze vorm geeft vaak een slechtere prognose dan een grootcellig carcinoom in eenzelfde stadium. De gevoeligheid voor chemotherapie is heel wisselend. Ten opzichte van grootcellige vormen worden er vaker para-neoplastische syndromen waargenomen.

De variant in de longen wordt in veruit de meeste gevallen veroorzaakt door roken.


</doc>
<doc id="1584734" url="https://nl.wikipedia.org/wiki?curid=1584734" title="Pancoasttumor">
Pancoasttumor

Een pancoasttumor (het hebben ervan wordt ook wel het pancoastsyndroom of sulcus superior-syndroom genoemd) is een tumor die is gelokaliseerd in de longtop. Door de lokalisatie kan deze de werking van bepaalde zenuwen die het gelaat verzorgen in functie verstoren. Een veelvoorkomende aanleiding om hiernaar op zoek te gaan is het syndroom van Horner.

De aandoening is vernoemd naar Henry Pancoast, een Amerikaans radioloog, die de tumor beschreef in 1924 en 1932.


</doc>
<doc id="1584846" url="https://nl.wikipedia.org/wiki?curid=1584846" title="Brassinosteroïde">
Brassinosteroïde

Brassinosteroïde (BR) is een groep van plantenhormonen. Brassinolide is het eerste brassinosteroïde dat geïsoleerd is (1979) uit koolzaad ("Brassica napus"). Uit 230 kg stuifmeel werd 10 mg brassinolide gewonnen. Het zijn steroïde-hormonen. Opvallend is de 7-ring met de lacton-functie in de B-ring van het steroïde-skelet. In cellen stimuleren BRs de aanmaak van eiwitten en vetzuren, ze verhogen het vermogen van de plant om energie uit zonlicht vast te leggen en op het niveau van de hele plant bevorderen ze de groei en de weerstand.

Op dit moment, 2009, zijn ongeveer 70 verschillende verbindingen gevonden. 
Brassinosteroïden stimuleren de plantengroei, spruitvorming, het oprollen van de bladeren en de differentiëring van het xyleem. Verder remmen ze de wortelgroei en de vorming van anthocyaan. Mutanten, die geen brassinosteroïde meer kunnen maken, geven dwerggroei, minder apicale dominantie en een slechte vruchtbaarheid. Ook zijn brassinosteroïden belangrijke stuurstoffen bij de skotomorfogenese (groei in het donker).
Brassinosteroïden worden gevormd uit campesterol, waarbij cytochroom P450-afhankelijke hydroxylasen en een reductasen betrokken zijn. Deze wijze van productie lijkt sterk op de steroïdesyntheseweg bij dieren.

Een extract van de rode pekanjer "(Silene viscaria)" bevat een relatief hoog gehalte aan brassinosteroïden. Dit extract werkt stimulerend op de groei van andere planten.


</doc>
<doc id="1585404" url="https://nl.wikipedia.org/wiki?curid=1585404" title="1,2-dibroomethaan">
1,2-dibroomethaan

1,2-dibroomethaan (ook ethyleendibromide of EDB genoemd) is een toxisch broomderivaat van etheen met een milde, zoete geur. Het is een kleurloze vloeistof, die slecht oplosbaar is in water. De stof komt in kleine hoeveelheden voor in de oceaan, waar de stof gevormd wordt door algen. Toch is de stof schadelijk voor het milieu als er grote hoeveelheden in het water terechtkomen.

1,2-dibroomethaan wordt bereid door etheen en dibroom te laten reageren:

1,2-dibroomethaan kent een belangrijke toepassing in de organische synthese bij de vorming van een Grignard-reagens. Daarbij activeert het de magnesiumkrullen en wordt het zelf omgezet naar etheen. Het wordt in de agrarische industrie gebruikt als pesticide op citrusvruchten, groenten en granen. In de meeste gevallen is het gebruik van 1,2-dibroomethaan als pesticide sinds 1984 in de Verenigde Staten verboden door het Environmental Protection Agency. Daarnaast wordt het aangewend als insecticide tegen termieten en kevers.

Bij contact met een heet oppervlak of met een vlam ontleedt 1,2-dibroomethaan onder vorming van giftige en corrosieve dampen van waterstofbromide en dibroom. De stof ontleedt traag onder invloed van licht en vocht met vorming van corrosief waterstofbromide. Bovendien is 1,2-dibroomethaan erg reactief (kans op brand en ontploffing) in de omgeving van volgende stoffen: aluminiumpoeder, magnesium, natrium, kalium, calcium, sterke basen en sterke oxidatiemiddelen.


</doc>
<doc id="1585555" url="https://nl.wikipedia.org/wiki?curid=1585555" title="Michel-Gabriel Paccard">
Michel-Gabriel Paccard

Michel-Gabriel Paccard (Chamonix, 21 februari 1757 - aldaar, 1827) was een arts, botanicus en alpinist uit Savoie. Hij is vooral bekend geworden om, samen met Jacques Balmat, de eerste geslaagde beklimming van de Mont Blanc te hebben gerealiseerd in 1786.

Michel Paccard was de derde zoon van de notaris Joseph Paccard (1712-1787) studeerde aan de "Académie Royale des Provinces" te Turijn, destijds de hoofdstad van Savoie en later te Parijs, om uiteindelijk aan de "Académie des Sciences" te Turijn af te studeren in de geneeskunde. In 1783 vestigde hij zich als arts in zijn geboorteplaats. 

Naast zijn praktijk hield hij zich als liefhebber bezig met geologie, mineralogie, botanie, natuurkunde en meteorologie. Hij legde een naturaliënkabinet aan (verzameling) en verrichtte hoogtemetingen met de barometer, toen nog een vrij nieuwe uitvinding.

Door zijn liefde voor de natuurwetenschappen kwam hij in contact met de Geneefse geleerde Horace-Bénédict de Saussure. Hij verslond diens geschriften en correspondeerde met hem.

Deze had een beloning uitgeloofd voor degene die er als eerste in zou slagen de Mont Blanc te beklimmen en hij wilde ook weten hoe hoog deze berg precies was. Destijds trokken natuurwetenschappers voor het eerst het hooggebergte in om met twee nieuwe uitvindingen, de thermometer en de barometer metingen te verrichten, zich niets aantrekkend van de volksverhalen over kwade geesten die er op grote hoogten zouden rondwaren en die de verstoring van hun rust niet onbestraft zouden laten. 

In 1783 deed Paccard een eerste vergeefse poging de top van de Mont Blanc te bereiken, samen met Marc Théodore Bourrit. In 1784 ondernam hij wederom een vergeefse poging met Pierre Balmat. Het is echter met Jacques Balmat, een gemzenjager en kristallenzoeker, met wie hij op 8 augustus 1786 om 18h23 de top bereikt. 

Sinds deze eerste beklimming door dit tweetal bleef het een controverse wie van beiden werkelijk als "eerste" de top zou hebben bereikt. Balmat streek daarvoor gretig de eer op, maar deze claim werd ook in twijfel getrokken. in 1787 vond hierover een polemiek plaats tussen Paccard en Bourrit in de krant "Journal de Lausanne". De meeste verhalen die later over die eerste geslaagde beklimming zijn geschreven, onder meer door Alexandre Dumas en A. den Doolaard, berusten op de versie van Balmat.



</doc>
<doc id="1586158" url="https://nl.wikipedia.org/wiki?curid=1586158" title="Medicatie bij ADHD">
Medicatie bij ADHD

Er bestaat geen medicatie die ADHD kan genezen. Wel worden medicijnen toegepast om de symptomen van ADHD te verminderen of te laten verdwijnen.

De Nederlandse Gezondheidsraad schatte in het jaar 2000 dat ongeveer 2% van de kinderen tussen de vijf en veertien jaar zulke ernstige symptomen van ADHD of ADD heeft dat specifieke behandeling nodig is. Behalve psycho-educatie om de kennis van alle betrokkenen over te vergroten, is een intensieve vorm van indirecte gedragstherapie aangewezen. Dit gebeurt vaak in de vorm van 'parent management training' (PMT) en 'mediatraining' van ouders en leerkrachten. Directe gedragstherapie aan het kind is voor de lange termijn veel minder effectief gebleken. Bij onvoldoende resultaat kan hieraan een medicamenteuze behandeling worden toegevoegd.

Alle ADHD-middelen zijn psychofarmaca. Deze beïnvloeden de werking van neurotransmitters, met name van dopamine en noradrenaline. De exacte wijze waarop de ADHD-symptomen worden verminderd is niet bekend. Het meest voorgeschreven worden stimulantia zoals methylfenidaat en noradrenalineheropnameremmers als atomoxetine en in bepaalde gevallen ook wel 'tricyclische antidepressiva' als imipramine of nortriptyline.Antidepressiva en antipsychotica zijn geen specifieke ADHD-middelen, maar worden in verband met het veel voorkomen van comorbide stoornissen wel regelmatig toegepast.

Medicatie wordt als een serieuze optie beschouwd indien op andere wijze onvoldoende stemmings- en gedragsverandering kan worden bereikt.
Wanneer men spreekt van een positieve reactie op medicatie, dan beoordeelt men dat meestal vanuit het slagen van symptoomonderdrukking en vanuit het oogpunt van de omgeving die van het gedrag van een ADHD'er hinder ondervindt.

Door mensen met ADHD worden de positieve effecten van deze medicatie ervaren als het verkrijgen van meer rust en overzicht in hun bestaan. Het ingesteld zijn op de juiste medicatie en een afdoende dosering kan de start van een beter functioneren zijn. Psycho-educatie kan desgewenst zorgen voor meer inzicht in oud symptoomgedrag, en dankzij de medicatie kan er ruimte ontstaan om nieuw gedrag aan te leren.

Op 25 september 2008 verscheen in de Gazet van Antwerpen een bericht dat de hoogste Britse gezondheidsinstanties ouders aanraadden om alleen maar de meest onhandelbare kinderen, als laatste oplossing, Rilatine (in Nederland bekend als Ritalin) toe te dienen, en het niet te geven aan kinderen die jonger zijn dan vijf jaar.

In Nederland zijn alleen methylfenidaat en atomoxetine geregistreerd voor de behandeling van ADHD bij kinderen van 6 jaar en ouder en voor adolescenten.

Medicamenteuze therapie kan worden gecombineerd met andere vormen van behandeling, onder bepaalde voorwaarden. Afhankelijk van de problemen die zich bij ADHD voordoen, gaat het om opvoedingsondersteuning, sociale vaardigheidstraining, leervaardigheden, enzovoorts. 

Uit een aantal studies blijkt dat medicatie effectiever is dan gedragstherapie. De combinatie van medicatie en gedragstherapie is in sommige studies effectiever gebleken dan alleen medicatie. Andere studies toonden aan dat de combinatie niet effectiever is dan alleen medicatie.

In Nederland worden twee typen psychostimulantia toegepast, die alle twee volledig onder de Opiumwet vallen:
Psychostimulantia hebben een paradoxale werking. Waar personen zonder ADHD door deze middelen eerder onrustig worden, worden personen met ADHD bij een juiste dosering rustiger. De verklaring ligt waarschijnlijk in de afwijkende hersenstructuur bij ADHD. Verondersteld wordt, dat de delen van de hersenen die normaal de onrust moeten onderdrukken, door de stimulantia worden geactiveerd en daardoor hun werk beter kunnen verrichten. Dit werkt echter niet bij iedereen.

Van alle ADHD-medicatie wordt methylfenidaat verreweg het meest toegepast en er is ook de meeste ervaring mee.

Onderzoek heeft aangetoond dat ongeveer 70-80% van de kinderen met ADHD positief reageert op methylfenidaat, waarbij het aandachtstekort, de hyperactiviteit en de impulsiviteit aanzienlijk minder worden. Ook is bewezen dat de medicatie bij ADHD'ers leidt tot een verlaagde kans op drugsgebruik, omdat drugs als vorm van zelfmedicatie overbodig zijn geworden. Ook personen zonder ADHD presteren met dit medicijn beter, maar bij hen kan er eerder een overdosering optreden. Terwijl ADHD'ers bij een juiste dosering rustiger worden, gaan personen zonder ADHD juist een drukker gedrag vertonen. Het gebruik van methylfenidaat zonder vertraagde werking is lichtelijk verslavend gebleken, omdat na het uitwerken de zogeheten rebound volgt, waarin symptomen soms (tijdelijk) erger terugkomen. Wel is gebleken dat hoe eerder er wordt gestart met het gebruik van methylfenidaat, hoe kleiner de kans is dat iemand met ADHD later drugs gaat gebruiken. Zonder medicatie is die kans gewoonlijk juist groter dan bij personen zonder ADHD.

Medicatie met methylfenidaat is de meest gebruikte behandeling bij ADHD en heeft direct invloed op het gedrag.
Deze stof is beschikbaar in toedieningsvormen met een kortdurende werking en met langerdurende werking. De kortwerkende vorm is verkrijgbaar onder de oorspronkelijke merknaam (Ritalin in Nederland, Rilatine in België) en daarnaast zijn er nog verschillende generieke varianten op de markt.
Sinds 2004 bestaan de toedieningsvormen met langzame afgifte (slow release). De langwerkende varianten bevatten dezelfde werkzame stof als de kortwerkende, maar door de speciale constructie van de capsules of dragees komt deze geleidelijker vrij, verspreid over een langere tijd.

In Nederland is methylfenidaat als medicijn alleen voor kinderen en adolescenten geregistreerd. Voor volwassenen kan het middel enkel door een arts "off label" worden voorgeschreven.

Methylfenidaat kan volgens een voorgestelde richtlijn van de EMEA (de Europese medicijnenautoriteit) uit begin 2009 beter niet langer dan een jaar onafgebroken worden gebruikt, omdat er nog te weinig onderzoek is gedaan naar de langetermijneffecten. De EMEA stelt ook dat meer controle nodig is gedurende het gebruik in verband met de kans op bloeddrukproblemen en het verergeren van sommige psychische aandoeningen. Ook dient de groei van lengte en gewicht in de gaten gehouden te worden.

Kenmerkend voor methylfenidaat is, dat de stof snel in het bloed wordt opgenomen, snel werkt en ook weer snel is afgebroken. Voor de kortwerkende tabletten betekent dit, dat een dosis vrij snel is uitgewerkt en een vervolg-dosis moet worden ingenomen. De concentratie in het bloed vertoont vrij grote schommelingen. Als een dosis is uitgewerkt treedt gemakkelijk een rebound-effect op.

Een ongunstige eigenschap van methylfenidaat is de individueel zeer sterk uiteenlopende biologische beschikbaarheid. Deze loopt uiteen van 11 tot 51%.
Dat betekent dat bij de ene persoon slechts 11% van het ingenomen medicijn effectief is, bij een ander 51% en bij een derde kan het daar ergens tussenin liggen. Vooral in het begin is het daarom lastig om te bepalen wat de juiste dosis is. Er kan gemakkelijk een onder- of overdosering ontstaan. Het is goed mogelijk dat soms ten onrechte gedacht wordt dat het medicijn niet goed werkt, terwijl het in feite komt door een verkeerde dosering.

Het is bekend dat het innemen van methylfenidaat in combinatie met sinaasappelsap (veel vitamine C), koolzuurhoudende dranken, sterke voedingssupplementen en dergelijke een vermindering van de werking teweegbrengt. Dit komt doordat sterke organische zuren in het maag-darmkanaal met het medicijn reageren. Bij een hoog vitamine C-gebruik is daarom een hogere dosering van het medicijn noodzakelijk. Daarnaast heeft bij vitamine C ook de werking als antioxidant invloed op de werking van methylfenidaat.

Ook inname met thee veroorzaakt een verminderde werking, vermoedelijk door het binden van het medicament aan de tannine (looizuur) in de thee.

Vanwege verschillende voordelen zijn de toedieningsvormen met langzame afgifte ontwikkeld. Zij hoeven minder vaak te worden ingenomen, worden gelijkmatiger in het lichaam opgenomen en er zijn geen tussentijdse rebounds. Er kan niet meer worden vergeten om op tijd een vervolgdosis in te nemen. Omdat er niet meer op verkeerde tijden wordt gedoseerd is de werking meestal gelijkmatiger.

Geneesmiddelen die direct na inname methylfenidaat in het lichaam afgeven, zoals Ritalin (Rilatine) moeten veelal vaker dan één keer per dag worden ingenomen. Dit betekent voor kinderen dat hun ouders, de kinderen zelf, en hun leerkrachten er tijdens en na schooltijd aan moeten denken dat het geneesmiddel moet worden ingenomen. Als het wordt vergeten, kan dit leiden tot een verminderde therapietrouw en daardoor tot een minder effectieve behandeling.

Doordat gemiddeld iedere drie à vier uur een dosis ingenomen moet worden, kan er sprake zijn van piek- en dalspiegels van het middel in het bloed. Hierdoor kunnen rebound-verschijnselen ontstaan als een dosis is uitgewerkt.

Dragees of capsules met langzame afgifte van de werkzame stof methylfenidaat hebben een langere werkingsduur dan tabletten, ze hoeven daardoor minder vaak ingenomen te worden. Ze worden op de markt gebracht onder de merknamen Ritaline MR, Concerta, Equasym en Medikinet.
De werkingsduur van een capsule of dragee is afhankelijk van het merk. De afgifte kan ook beïnvloed worden door gelijktijdig ingenomen voedsel. In de praktijk blijkt de werkingsduur ook per individu te verschillen. De verschillende merken kunnen ook niet door elkaar gebruikt worden. Bij vergelijking van de werking van lang werkend methylfenidaat met die van (kort werkend) Ritalin zijn verschillen in werking geconstateerd.

Methylfenidaat in een toedieningsvorm voor langzame afgifte wordt in Nederland via de basisverzekering vergoed, maar heeft door het gehanteerde geneesmiddelenvergoedingssysteem (GVS) een heel hoge eigen bijbetaling. De door de beoordelende instantie daarvoor gegeven reden is, dat deze vorm geen therapeutische meerwaarde zou bieden ten opzichte van de kort werkende vorm. In het verleden zijn er tevergeefs processen gevoerd om toedieningsvormen met langzame afgifte via de normale regeling vergoed te krijgen.
Als alternatief voor methylfenidaat kan ook dexamfetamine (dextro-amfetamine) worden voorgeschreven. Dexamfetamine heeft een ander werkingsmechanisme dan methylfenidaat. Dexamfetamine "bevordert de afgifte" van dopamine en noradrenaline; methylfenidaat "remt de afbraak" ervan. Twee verschillende manieren om de beschikbaarheid van deze neurotransmitters te verhogen. Het kan daarom zijn, dat iemand gunstiger reageert op dexamfetamine dan op methylfenidaat, of omgekeerd.

Een voordeel van dexamfetamine is verder, dat het een minder hevig rebound-effect geeft (tijdelijke heftige verergering van de ADHD-symptomen als de dosis uitgewerkt is) dan methylfenidaat. Dexamfetamine heeft een langere werkingsduur dan de kortwerkende vorm van methylfenidaat, maar werkt minder lang dan de langwerkende vorm.

Dexamfetamine wordt in Nederland vrij weinig toegepast, maar het krijgt meer bekendheid. Het middel is in Nederland alleen verkrijgbaar als magistrale capsule. Een registratie als Dexamed is onderweg. Buiten de Benelux zijn ook andere amfetaminepreparaten verkrijgbaar, in de VS bijvoorbeeld zijn Desoxyn(dextro-methamfetamine) en Adderal(een mengsel van 4 verschillende amfetaminezouten) verkrijgbaar.

In april 2005 is in Nederland "Strattera" geregistreerd met de werkzame stof (atomoxetine). Het is bedoeld voor de behandeling van ADHD bij kinderen van 6 jaar en ouder en adolescenten, als onderdeel van een breed behandelprogramma. Strattera is de eerste non-psychostimulant die is geregistreerd voor deze indicatie.

Atomoxetine verschilt van psychostimulantia zoals methylfenidaat en amfetamine op de volgende punten:

Strattera wordt in Nederland niet vergoed door de basisverzekering. De reden daarvoor is, dat onvoldoende zou zijn aangetoond dat het middel meerwaarde heeft ten opzichte van methylfenidaat. Een argument is, dat goed vergelijkend onderzoek met methylfenidaat ontbreekt en er derhalve geen voordelen zijn aan te tonen van atomoxetine in vergelijking met methylfenidaat.

Om de bijwerkingen van Strattera zo laag mogelijk te houden, is het van belang om het middel te introduceren met een niet te hoge dosis. Het ervaren van te sterke bijwerkingen kan wijzen op een te hoge dosering, zelfs als deze niet hoger is dan de aanbevolen dosis van 1,2 mg per kilogram lichaamsgewicht.

Antipsychotica worden voorgeschreven in een lichte dosering wanneer er sprake is van een autismespectrumstoornis in combinatie met ADHD en soms ook bij tics. Dit als alternatief voor psychostimulantia.

Antipsychotica hebben in de regel een antagonistische werking op de dopamine-receptoren. Het werkingsmechanisme is daarmee tegengesteld aan dat van psychostimulantia als methylfenidaat en dexamfetamine. Het gelijktijdig gebruik zou daarom moeten worden vermeden.

Pipamperon is de werkzame stof in Dipiperon. Dit is een zogeheten antipsychoticum. Het wordt echter ook voorgeschreven bij ernstige opwinding en onrust.

ADHD gaat vaak gepaard met slaapklachten, zoals moeilijk inslapen of een slechte slaapkwaliteit, niet alleen als bijwerking van medicatie, maar ook als direct symptoom van ADHD. Experimenteel wordt hiervoor melatonine gegeven. De effectiviteit van deze therapie bij ADHD is wetenschappelijk echter nog niet overtuigend aangetoond.

Melatonine is verkrijgbaar als apothekersbereiding en als tablet van 2 mg met verlengde afgifte onder de naam "Circadin". Het is in 2007 geregistreerd voor patiënten van 55 jaar en ouder en uitsluitend op doktersrecept verkrijgbaar.

"Wellbutrin" is een antidepressivum met als werkzame stof bupropion-hydrochloride, dat ook gebruikt wordt bij afkicken van een nicotineverslaving. Het heeft ook invloed op ADHD-symptomen.
Het wordt alleen door de basisverzekering vergoed indien het niet is voorgeschreven tegen nicotineverslaving. Bupropion is ook de werkzame stof in het middel tegen nicotineverslaving "Zyban". Dit wordt ook niet vergoed door de basisverzekering.

Wellbutrin XR is een tablet met gereguleerde afgifte. Bupropion is niet bestemd voor kinderen. Het is alleen beschikbaar in een vrij hoge dosering (vanaf 150 mg), wat bezwaarlijk kan zijn voor volwassenen met een laag lichaamsgewicht en voor ouderen.

Alle officiële bijsluiters zijn te vinden op de website van het "College ter Beoordeling van Geneesmiddelen" (CBG).



</doc>
<doc id="1586161" url="https://nl.wikipedia.org/wiki?curid=1586161" title="Medisch adviseur">
Medisch adviseur

Een medisch adviseur (of letselschadearts) is een arts die gespecialiseerd is in het beoordelen van de medische gegevens van een patiënt, voor een opdrachtgever. Dit kan bijvoorbeeld zijn een verzekeringsmaatschappij (onder andere ziektekosten- of letselschadeverzekering), een arbodienst of de overheid (UWV, CIZ, CBR, IND, CVZ, GGD, DJI, enz.). 

In dienst van een ziektekosten- of zorgverzekering kijkt de medisch adviseur onder meer naar contracten met zorgverleners: 'inkoop', ook op het gebied van genees- en hulpmiddelen. Ook worden individuele aanvragen van patiënten beoordeeld wanneer het uitzonderlijke aanvragen betreft, zoals experimentele, niet geregistreerde behandelingen.
Bij de koepel Zorgverzekeraars Nederland werken medisch adviseurs (bezwaarartsen) die bezwaren beoordelen van patiënten die een geschil hebben met hun zorgverzekeraar.

Bij het UWV kan het onder meer gaan om een uitkering op medische gronden wegens (blijvende) arbeidsongeschiktheid, bij het Centrum Indicatiestelling Zorg (CIZ) om onder andere opname in een AWBZ-instelling zoals verzorgingshuis, bij het Centraal Bureau Rijvaardigheidsbewijzen (CBR) om de rijvaardigheid of het van overheidswege verstrekken van een aangepaste auto, bij de Immigratie- en Naturalisatiedienst (IND) om een verblijfsvergunning in Nederland op medische gronden; het College voor zorgverzekeringen (CVZ) beoordeelt alle (nieuwe) vormen van zorg, zoals medicijnen, operatietechnieken of hulpmiddelen, op effectiviteit. Medisch adviseurs in dienst van het CBG beoordelen nieuwe geneesmiddelen op veiligheid en werkzaamheid, voordat ze tot de Nederlandse markt mogen worden toegelaten (geregistreerd). Bij de GGD beoordelen artsen onder andere lokale epidemieën, woningaanpassing, invalidenparkeerplaatsen en (andere) verstrekkingen in het kader van de Wet maatschappelijke ondersteuning (Wmo), bij de Dienst Justitiële Inrichtingen (DJI) kijken medisch adviseurs onder meer naar bezwaren van gedetineerden met betrekking tot hun behuizing of hun medische behandeling.

Bij een arbodienst is het de bedrijfsarts die individuele adviezen geeft aan werknemers en beleidsadviezen aan de werkgever. 
De medisch adviseur kan in dienst zijn bij een verzekeringsmaatschappij om aan de hand van het medisch dossier van het slachtoffer te adviseren bij een letselschadeclaim, zoals na een medische fout of na een verkeersongeval. 
Ook sommige letselschadeadvocaten en letselschadebureaus werken samen met medisch adviseurs om medische adviezen te vervaardigen -aan de hand van het medisch dossier van hun cliënt(e) - om te kunnen beoordelen of een zaak kans van slagen heeft in een eventuele civiele procedure. De rapporten van medisch adviseurs maken zo onderdeel uit van de letselschadedossiers.
In de meeste gevallen zijn de medisch adviseurs niet zelf (meer) in de artsenpraktijk - als behandelend arts - werkzaam, maar werkt men permanent vanuit een kantoor, vooral op basis van patiëntendossiers en deels ook spreekuurcontact met de betreffende patiënten. In Nederland is de rol van medisch adviseur streng gescheiden van die van de behandelend arts. De behandelend arts van een bepaalde patiënt mag niet de functie van medisch adviseur overnemen, zoals is vastgelegd in gedragsregels van de KNMG, om belangenverstrengeling te voorkomen. Vaak wordt, om de kwaliteit, objectiviteit en het gelijkheidsbeginsel te kunnen waarborgen, gewerkt met protocollen en richtlijnen die door de medisch adviseurs worden opgesteld. Bij het opstellen hiervan maken de medisch adviseurs op hun beurt gebruik van richtlijnen die door de verschillende beroepsgroepen van (behandelend) medisch specialisten (op basis van "evidence-based medicine") zijn gemaakt.

Meestal werken medisch adviseurs nauw samen met juristen: de arts vertaalt de medische problematiek in lekentaal en maakt het geval inzichtelijk voor de jurist/juridisch medewerker. Vaak beantwoordt de medisch adviseur hierbij een vaste lijst met vragen die de jurist hem of haar voorlegt.


</doc>
<doc id="1586680" url="https://nl.wikipedia.org/wiki?curid=1586680" title="Erytroblast">
Erytroblast

Een erytroblast ontstaat tijdens de erytropoëse en is een voorloper van de rode bloedcel. Na de celdeling van de pro-erytroblasten ontstaan allereerst de basofiele erytroblasten. Hun celkern is relatief klein en bevat samengeklonterde chromatine. Door verdere verkleining van de celkern en afname van het basofiele karakter ontstaan de "polychromatische erytroblasten" (ook wel "macroblasten" genoemd). Deze synthetiseren met behulp van de polyribosomen de rode bloedkleurstof hemoglobine en hopen deze stof in hun cel op, waardoor het cytoplasma met zure kleurstoffen ("acidofiel") meer en meer kleurbaar wordt. Uiteindelijk ontstaat dan de "normoblast".

Een megaloblast is een ongewoon grote erytroblast die gepaard gaat met pernicieuze anemie en deficiëntie (samen genoemd megaloblastische anemie).

De volgende drie stadia in de ontwikkeling van een erytroblast kunnen onderscheiden worden.



</doc>
<doc id="1586881" url="https://nl.wikipedia.org/wiki?curid=1586881" title="Hendrik Verbrugge">
Hendrik Verbrugge

Hendrik Verbrugge (Roeselare 24 september 1958) is een Vlaams medicus en schrijver.

Verbrugge was 2de in een gezin van 5 kinderen. Hij volgde Latijns-Grieks aan het Klein Seminarie van Roeselare. Vervolgens studeerde hij geneeskunde (KULAK en KULeuven) en behaalde in 1983 het diploma in de genees-, heel- en verloskunde. In 1989 beëindigde hij zijn opleiding als specialist in de inwendige geneeskunde en de nefrologie. Sinds augustus 1989 werkt hij als internist-nefroloog in het Sint-Trudoziekenhuis in Sint-Truiden.

Hendrik Verbrugge is gehuwd met Ingrid Wouters, woont te Alken en is vader van Frederik (°1986) en Sofie (°1990). Sofie debuteerde met het boek "Florine, de Alf".

In Alken heeft Verbrugge zich geëngageerd in de lokale politiek : eerst als lid (eind 1991) en voorzitter van CVP-Alken (1994), vervolgens als schepen (van 1995 tot 2000). Van 1 januari 2001 tot en met 31 maart 2011 was hij burgemeester van Alken. Sinds 1 april 2011 is hij ere-burgemeester van Alken.

In 2012 werd hij voor N-VA verkozen als provincieraadslid voor Limburg.



</doc>
<doc id="1587294" url="https://nl.wikipedia.org/wiki?curid=1587294" title="Elleboogzenuw">
Elleboogzenuw

De elleboogzenuw of nervus ulnaris is een zenuw die voor een groot gedeelte langs de ellepijp (ulna) loopt. Omdat de zenuw niet bedekt is door spier of bot, kan zij gemakkelijk geprikkeld raken. Als iemand zijn elleboog stoot, ontstaat zo het gevoel dat wordt omschreven als het stoten van het 'telefoonbotje', 'elektrisch botje' of 'weduwnaarsbotje'.

De elleboogzenuw is afkomstig uit de plexus brachialis en innerveert zowel spieren in de onderarm en hand als de huid van de hand (ringvinger en pink).


</doc>
<doc id="1587567" url="https://nl.wikipedia.org/wiki?curid=1587567" title="Normoblast">
Normoblast

Een normoblast ontstaat tijdens de erytropoëse en is een voorloper van de rode bloedcel. De normoblast ontstaat uit de "orthochromatische erytroblast". Normoblasten hebben slechts weinig ribosomen, maar grotere hoeveelheden van het ijzer opslaande proteïne ferritine. In vergelijking met erytroblasten zijn ze kleiner en hebben ze nog een celkern. De celkern verschrompelt meer en meer en beweegt zich naar de buitenkant van de cel. Ten slotte wordt de celkern met een dunne ommanteling van celplasma uit de cel gestoten en ontstaat de reticulocyt.

Bij normoblastosis worden abnormale hoeveelheden normoblasten gevormd.

Bij ernstige bloedarmoede komen normoblasten ook in het bloed voor.

Een "erytroblast" wordt ook wel een normoblast genoemd, alhoewel de normoblast in een iets later stadium van de erytropoëse ontstaat.


</doc>
<doc id="1587767" url="https://nl.wikipedia.org/wiki?curid=1587767" title="Diazomethaan">
Diazomethaan

Diazomethaan is de organische verbinding met als brutoformule CHN. In zuivere vorm is diazomethaan een geel giftig gas, maar de verbinding wordt vrijwel uitsluitend als oplossing in di-ethylether gebruikt. Diazomethaan is de eenvoudigste en een van de meest gebruikte diazoverbindingen. Het wordt voornamelijk gebruikt in de organische synthese.

Diazomethaan wordt gewoonlijk bereid door de basische hydrolyse van een "N"-methylnitrosamide in di-ethylether bij 0°C. De meest voorkomende precursor was vroeger "N"-nitroso-"N"-methylureum, maar aangezien deze verbinding vrij onstabiel is, wordt tegenwoordig vooral beroep gedaan op "N"-methyl-"N"<nowiki>'</nowiki>-nitro-"N"-nitrosoguanidine en "N"-methyl-"N"-nitroso-"p"-tolueensulfonamide:

De concentratie van het gevormde diazomethaan kan worden bepaald via twee methoden. Bij de eerste methode wordt diazomethaan in reactie gebracht met een gekende hoeveelheid benzoëzuur, waarna het ongereageerde benzoëzuur getitreerd wordt met een gestandaardiseerde oplossing van natriumhydroxide. De tweede methode is gestoeld op de spectrofotometrische concentratiebepaling van diazomethaan bij een golflengte van 410 nm. Bij die golflengte bedraagt de extinctiecoëfficiënt ε 7,2.

Door de aanwezigheid van formele ladingen in de molecule zijn drie resonantiestructuren mogelijk:

Het koolstofatoom in diazomethaan heeft een nucleofiel karakter en treedt ook op als base: dit vormt de basis voor de omzetting van carbonzuren naar methylesters.

In zuivere toestand heeft het gas een karakteristieke geur van natte bladeren. In opgeloste toestand is diazomethaan slechts een beperkte tijd houdbaar: het ontleedt langzaam door stikstofgas af te splitsen.

Diazomethaan is, ondanks de giftigheid en onstabiele structuur, een veelgebruikt en nuttig reagens in de organische synthese. De drijvende kracht voor de reacties is de irreversibele vorming van stikstofgas. Diazomethaan wordt gebruikt om carbonzuren om te zetten tot hun corresponderende methylester:

In de Arndt-Eistert-reactie wordt een carbonzuur via zijn acylchloride omgezet in een homoloog carbonzuur met een koolstofatoom meer:

Bij de Buchner-Curtius-Schlotterbeck-reactie reageert diazomethaan met een aldehyde tot een keton. Diazomethaan wordt ook regelmatig gebruikt als bron voor carbeen en in 1,3-dipolaire cycloaddities.

Alcoholen en fenolen kunnen met diazomethaan, in aanwezigheid van boortrifluoride, omgezet worden tot de corresponderen methylethers.

Van diazomethaan is een groot aantal derivaten bekend, waaronder:

Veruit het belangrijkste derivaat is diazo(trimethylsilyl)methaan, een commercieel in oplossing beschikbare stof die fungeert als bron voor diazomethaan in diverse methyleringen. Deze stof reageert veel langzamer dan diazomethaan met carbonzuren, maar is veel stabieler en beter hanteerbaar.

Diazomethaan is een zeer giftige verbinding en kan opgenomen worden via de huid en de luchtwegen. Bij contact met de ogen treden irritatie en overmatige traanproductie op. Bij inhalatie van het gas kunnen symptomen als pijn op de borst, hoofdpijn, lusteloosheid en in ernstige gevallen bewusteloosheid optreden. Daarnaast wordt diazomethaan, door zijn methylerend karakter, ook beschouwd als een carcinogene stof.

Aan diazomethaan zijn ook enkele praktische gevaren verbonden: de onstabiele structuur en gemakkelijke ontleding tot stikstofgas zorgen ervoor dat de verbinding schokgevoelig is. Bij contact met glazen slijpstukken of bij verwarming tot 100°C kan explosie optreden. Als gevolg van deze risico's moet gebruikgemaakt worden van speciaal, krasvrij laboratoriumglaswerk en een veiligheidsscherm.




</doc>
<doc id="1587980" url="https://nl.wikipedia.org/wiki?curid=1587980" title="MDMA">
MDMA

De chemische stofnaam MDMA staat voor 3,4-methyleendioxymethamfetamine, een organische verbinding met als brutoformule CHNO. MDMA en de verwante stoffen MDA, MMDA en MDEA zijn, net als lsd, semisynthetische verbindingen die geclassificeerd worden als psychostimulantia en hallucinogenen. MDMA is één van de meestgebruikte synthetische drugs met name in de subcultuur van elektronische muziek (met name techno, trance, house en hardcore), maar ook bij psychotherapie. Gebruikers van MDMA ervaren geen lichamelijke verslaving en de psychisch verslavende werking is minder dan cocaine of methamfetamine.

Ecstasy of xtc is de straatnaam voor pillen of poeders die onder meer de stof MDMA bevatten. Deze tabletten bevatten soms ook andere stoffen dan MDMA, bijvoorbeeld mCPP en PMMA. De stof MDMA staat sinds 1988 op Lijst 1 (harddrugs) van de Nederlandse Opiumwet. MDMA wordt in de scheikundig puurst mogelijke vorm verkocht in de vorm van zandkleurige kristallen.

MDMA werd ontdekt en gepatenteerd door Merck in 1912 en in 1967 herontdekt door Alexander Shulgin, een scheikundige van University of California - Berkeley, die veel met het middel experimenteerde en gelijksoortige amfetaminen ontwikkelde.

MDMA staat ook bekend als "Adam" (vooral onder psychotherapeuten die de stof in de jaren 70 en 80 in hun praktijk toepasten). MDMA wekt met name gevoelens van empathie op en niet zozeer extase. Volgens Bruce Eisner in "Ecstasy, The MDMA Story" heeft de man die de naam "ecstasy" heeft bedacht hem verteld dat hij die naam had gekozen omdat "het beter zou verkopen dan Empathy."

De populaire benamingen voor MDMA zijn "M" en "Molly". Ecstacy wordt meestal afgekort tot "XTC" of "X".

MDMA wordt vooral verkocht als ecstasy in tabletvorm, waarbij het MDMA gehalte tussen de 60 en 300 mg ligt. Daarnaast wordt MDMA in "pure" vorm verkocht in de vorm van zandkleurige kristallen en als poeder dat gesnoven of gerookt kan worden. De vorm is afhankelijk van de grondstoffen en de bereiding. Dit kan bijvoorbeeld met behulp van PMK of Safrol zijn. MDMA wordt meestal verkocht in pilvorm en wordt dan ecstacy of xtc genoemd. In Nederland bevat 89% van de xtc-pillen alleen MDMA als werkzame stof, hoewel de doseringen sterk variëren (DIMS-jaarverslag, 2014). De meeste gebruikers ervaren een prettig effect wanneer zij 1-1,5 mg MDMA per kilo lichaamsgewicht gebruiken, maar er zijn zelfs pillen met 300 mg MDMA gevonden.

In de jaren negentig kwamen ook wel tabletten op de markt die schadelijke stoffen bevatten, maar tegenwoordig bestaan de meeste tabletten, op slechts enkele maar zeer gevaarlijke uitzonderingen na, die bij de testservices worden getest enkel uit MDMA en bindmiddelen. De hoeveelheid werkzame stof varieert van 50 tot 200 milligram per tablet, met in Nederland uitschieters naar 360 mg. Een gebruikelijke prijs is tussen de 5 en 10 euro per tablet. In Nederland liggen de prijzen doorgaans (aanzienlijk) lager (men betaalt daar nu 3 tot 5 euro per pil) omdat de grondstoffen daar makkelijk te krijgen zijn en er op grote schaal professioneel wordt geproduceerd.

Wanneer MDMA wordt gecombineerd met lsd noemt men dit "candy flipping". Hoewel die term bedacht is door de recreatieve gebruikers werd deze combinatie vooral veel toegepast door psychotherapeuten. Meestal wordt eerst de MDMA genomen en zo'n anderhalf tot twee uur later het psychedelicum. De MDMA zorgt hierbij voor een gemoedsgesteldheid waarmee men de psychedelische ervaring prettiger en effectiever kan beleven, waardoor ook meer psychotherapeutisch voordeel behaald kan worden.

Wanneer MDMA wordt gecombineerd met paddo's of psilocybine wordt dit "hippie flipping" genoemd. Ook stoffen als ketamine, 2C-B, 4-FA en GHB worden op vergelijkbare wijze met MDMA gecombineerd.

Aan het eind van de 19e eeuw werd bij de firma Merck KGaA in Duitsland onderzoek gedaan naar bloedstollingbevorderende middelen. Een van de belangrijkste was hydrastinine. Omdat de plant waaruit hydrastinine werd geïsoleerd steeds zeldzamer werd, en de productiekosten steeds hoger werden, ging men op zoek naar alternatieven. Uit de jaarverslagen van het laboratorium van 1911 en 1912 blijkt dat men de stof 3-methylhydrastinine als vervanger voor hydrastinine wilde gebruiken. Men verwachtte dezelfde werkzaamheid. Bij het synthetiseren van deze stof is MDMA een van de tussenproducten. In 1912 kreeg Dr. Anton Koellisch de opdracht om een patent te laten opstellen voor het proces van het maken van 3-methylhydrastinine. Op 24 december 1912 verkreeg Merck het patent op deze procedure, en wordt MDMA voor het eerst in een officieel document genoemd. In dit stadium was men nog niet geïnteresseerd in MDMA zelf. Het was dr. Max Oberlin, ook van Merck, die in 1927 voor het eerst interesse toonde in de farmacologische eigenschappen van MDMA. Om economische redenen werd het onderzoek gestopt en lag vervolgens enige decennia stil. In de jaren vijftig testten, onder andere, het Amerikaanse en Duitse leger verschillende psychoactieve stoffen waaronder MDMA. Dr. Albert van Schoor beschreef in zijn labjournaal van 1952 hoe MDMA na 30 minuten 6 vliegen doodde. In 1959 deed dr. Fruhstorfer onderzoek naar psychostimulantia. Een van de stoffen waarmee hij werkte, H671, bleek MDMA te zijn. Het eerste wetenschappelijke artikel over MDMA verscheen in 1960. Het beschrijft onder andere de synthese ervan. Het is geschreven in het Pools en vrijwel onbekend. In 1978 beschreef Alexander Shulgin voor het eerst de psychotrope effecten van MDMA bij mensen.

In de jaren zeventig kwam het middel in zwang in de psychiatrie en psychotherapie, waar het gebruikt werd ter ondersteuning van de behandeling van depressieve en neurotische patiënten, en in relatietherapie. Begin jaren tachtig werd de stof ook populair onder jongeren die het voor recreatieve doeleinden gebruikten op acid- en raveparty's. Deze toenemende populariteit, in combinatie met publicaties over vermeende neurotoxiciteit van een aan MDMA gerelateerde stof (MDA), leidden ertoe dat het therapeutische gebruik ervan werd afgeraden en zelfs verboden (in de Verenigde Staten). In Zwitserland werd MDMA tot 1995 nog als therapeutisch middel gebruikt door wetenschappers en psychiaters maar die rage is grotendeels voorbij. In landen als de VS wordt MDMA in uitzonderlijke gevallen gebruikt bij soldaten met oorlogstrauma's.

De laatste tijd vinden er steeds meer door de overheid goedgekeurde onderzoeken plaats, zelfs in de Verenigde Staten. Zo kregen op 23 februari en 8 maart 2008 twaalf terminale kankerpatiënten met onbehandelbare angst voor de dood door dr. John Halpern in psychotherapeutische doses MDMA toegediend. Dr. Halpern voert ook een vijf jaar durend onderzoek uit naar de neurocognitieve risico's van intensief MDMA-gebruik.

De chemische structuur van MDMA lijkt zowel op die van mescaline als van methamfetamine. De stimulerende werking op het centrale zenuwstelsel en de psychedelische effecten worden veroorzaakt door de neurotransmitter serotonine en in mindere mate door dopamine. MDMA veroorzaakt een tijdelijk sterk verhoogde vrijgave van serotonine in de synaptische spleet, blokkeert de heropname en blokkeert de aanmaak. De serotoninevoorraden in de neuronen raken uitgeput en de concentratie in de synaptische spleet neemt toe. Dit effect begint meestal binnen een 30 minuten en na 1,5 uur komt men op het hoogste punt van het effect. Geleidelijk aan gaat het effect weg, dit duurt ongeveer 3 tot 6 uur. Daarnaast blokkeert MDMA de heropname van de neurotransmitters noradrenaline en (in mindere mate) dopamine.

De effecten van MDMA zijn onder meer een gevoel van euforie, vergezeld van een ontspannen gevoel, empathie en energie. Het seksuele verlangen neemt toe.. Echter is een erectie krijgen of klaarkomen erg moeilijk. Dit kan zich uiten in een sterk verliefd gevoel en een sterke emotionele binding met andere gebruikers. Soms komen ook impulsieve en paranoïde reacties voor. 

De eetlust en de slaapbehoefte worden onderdrukt, terwijl het gevoel van dorst toeneemt, zelfs wanneer het lichaam geen watertekort heeft. Dit kan leiden tot consumptie van te grote hoeveelheden water, leidend tot verlaagde natriumconcentraties in het bloed (hyponatriëmie), en uiteindelijk hersenoedeem en zelfs de dood. Tevens gaat de lichaamstemperatuur omhoog; afhankelijk van verschillende omstandigheden zoals buitentemperatuur en de mate van activiteit van de gebruiker gaat het dan om een paar tienden tot één of twee graden Celsius.

Na MDMA-gebruik is de serotoninevoorraad in de hersenen behoorlijk geslonken, omdat serotonine niet snel aangemaakt wordt. Problemen met de concentratie en het geheugen zijn mogelijk in de week na MDMA-gebruik. Ernstiger psychische problemen zoals depressie, paniekaanvallen, flashbacks en waanvoorstellingen kunnen ook optreden, zelfs na eenmalig MDMA-gebruik. Dit verschijnsel wordt ook wel de "dinsdagdip" genoemd. Gebruikers kunnen zich dan zwak en lusteloos voelen. Naarmate de dosering MDMA hoger was, is dit effect sterker. Na een zekere dosis wordt dit effect echter niet meer groter, omdat de hersenen dan geen serotonine meer kunnen vrijgeven, omdat de voorraad op is. De gebruiker merkt op dat moment dat de pillen hem niet meer euforisch maar enkel nog energiek maken, omdat ze alleen nog voor een afgifte van dopamine zorgen. Dit effect wordt na verloop van tijd echter ook minder.

Overdosering met MDMA kan (in relatief zeldzame gevallen) dodelijk zijn. Stijging van de lichaamstemperatuur als een direct gevolg van MDMA en serotoninestimulatie (soms verschijnselen die overlappen met het serotoninesyndroom), gefaciliteerd door een warme omgeving en langdurige fysieke activiteit (zoals dansen) kan hyperthermie en dehydratie (uitdroging) veroorzaken, gevolgd door het uitvallen van verschillende organen: rabdomyolyse, acuut nierfalen, diffuse intravasale stolling, schade aan lever en hersenen en epileptische insulten. Deze stijging van lichaamstemperatuur is groter wanneer MDMA gecombineerd wordt met cannabis. Om het risico op oververhitting te verminderen is het aan te raden voldoende isotone dranken te drinken. Geen water, met het oog op een hyponatriemie! Bovendien verdient het aanbeveling regelmatig een hete dansvloer te verlaten en te pauzeren in een koelere omgeving. Combinatie met fluoxetine, ritonavir of cannabis wordt afgeraden.

Welke dosis MDMA dodelijk, of omgekeerd welke dosis veilig is, valt niet goed te voorspellen, omdat met MDMA officiële toxiciteit studies nooit zijn uitgevoerd, en gegevens over de giftigheid bij dieren niet goed te vertalen zijn naar de situatie bij de mens. Op basis van onderzoek bij ratten wordt verondersteld dat inname van 2-3 tabletten (tegelijk) al tot schadelijke gevolgen voor de hersenen leidt. Toch is het nemen van meer dan drie tabletten (tegelijk) dodelijk bij de mens door een erg hoge hartslag, uitdroging en hoge lichaamstempratuur. 

De langetermijnconsequenties van het chronisch gebruik van MDMA betreffen met name verstoringen van het kortetermijngeheugen, ook bij matige gebruikers.

De grondstoffen voor MDMA en verwanten kunnen worden geëxtraheerd uit planten zoals sassafras en nootmuskaatolie. Nederland had ten tijde van de Vereenigde Oostindische Compagnie (VOC) al een monopolie op de handel in nootmuskaat, en is tegenwoordig een van de belangrijkste productielanden voor ecstasy. Nederland was zelfs de grootste ecstasy-producent in de wereld, maar Canada heeft die positie overgenomen. Wegens de verhoogde controle wordt er tegenwoordig intensief internationaal samengewerkt met veel landen in en buiten de EU.

MDMA staat op lijst 1 van de Opiumwet en wordt zodoende gedefinieerd als harddrug. Het produceren van en handelen in harddrugs is in Nederland en België strafbaar. In Canada wordt MDMA legaal door medici gebruikt. In Vancouver werd het middel bij studies toegelaten.




</doc>
<doc id="1588197" url="https://nl.wikipedia.org/wiki?curid=1588197" title="Psychomotorische therapie">
Psychomotorische therapie

Psychomotorische therapie (PMT) is een behandelvorm voor mensen met psychosociale of psychische problematiek, waarbij op methodische wijze gebruikgemaakt wordt van werkvormen gericht op lichaamsbeleving en het handelen in bewegingssituaties. De psychomotorisch therapeut richt zich op de problematiek zoals die naar voren komt in bewegingsgedrag, lichaamstaal, lichamelijke spanningen, lichaamshouding, lichaamssensaties en lichaamsbeleving. Deze aspecten zijn aandachtspunt in de diagnostiek en aangrijpingspunt voor de behandeling. Psychomotorische therapie wordt zowel aan individuele cliënten, als aan echtparen, gezinnen of groepen gegeven. PMT is er voor ouderen, volwassenen, jongeren en kinderen.

Reeds in de 18e eeuw werd lichaamsbeweging gebruikt in de behandeling van psychiatrische patiënten in Frankrijk, Duitsland en Engeland (Probst en Bosscher, 2001). In Nederland schreef Euler in 1858 over gymnastiek bij psychiatrische patiënten, maar de Duitse psychiater Simon beschreef als eerste de “actieve” therapie die navolging kreeg in Nederland (De Lange, 1998). Na de Tweede Wereldoorlog werd de ‘bewegingstherapie’ verder uitgewerkt door docenten lichamelijke opvoeding. Van Roozendaal maakte naam met zijn bewegingsonderzoek en Gordijn ontwikkelde zijn “leer van het menselijk zich bewegen” die voor de hulpverlening van belang werd. In 1960 is de Nederlandse Vereniging voor Bewegingstherapie opgericht; de huidige Nederlandse Vereniging voor Psychomotorische Therapie (NVPMT). Vanaf de jaren zeventig wordt bewegingstherapie in toenemende mate beïnvloed door ideeën uit de psychotherapie. Petzold, komend van Duitsland naar Nederland, ontwikkelt de Integratieve Bewegingstherapie, waarin bijvoorbeeld veel elementen uit de gestalttherapie opgenomen zijn (Petzold, 1996). Door deze ontwikkeling en de verwarring over de naamgeving met bewegingstherapie als onderdeel van fysiotherapie, verandert in 1975 officieel de naam in psychomotorische therapie (Krol en Van Roozendaal, 1975). In 1995 vindt de oprichting van het Europees Forum voor Psychomotorische Therapie (EFP) plaats. In dit forum wordt duidelijk dat er tussen de landen grote verschillen zijn in theoretische uitgangspunten en de beroepspraktijk. Gelijkertijd geeft dit een sterke impuls aan de beroepsontwikkelingen over de grenzen heen.

Kuno van Dijk, hoogleraar psychiatrie in Groningen, legde de basis voor de ontwikkeling van de lichaamsgerichte therapie in Nederland in het begin van de jaren 80. Samen met zijn team nodigde hij de Amerikaanse (dans)therapeut Albert Pesso uit om colleges te geven. Later resulteerde dat in de opleiding tot pessotherapeut door de Regionale Instellingen voor Nascholing en Opleiding in de GGZ (RINO) en in de oprichting van de Vereniging voor Pesso-Psychotherapie. Ook werd er contact gelegd met Laura Perls, de mede-oprichter van de gestalttherapie. Van Dijk heeft jarenlang met zijn team gewerkt aan het ontwikkelen van denkmodellen om de lichaamsgerichte therapie te onderbouwen. In zijn kliniek noemde hij dat Psycho-Senso-Motorische-Therapie. Dit vak werd in samenwerking met onder anderen de psycholoog en bewegingstherapeut Herman Bolhuis verder ontwikkeld tot de huidige psychomotorische therapie.

Sinds 1995 erkent de Nederlandse overheid psychomotorische therapie als beroep in de Geestelijke Gezondheidszorg (GGZ). Psychomotorisch therapeuten vormen tezamen met de creatief therapeuten de vaktherapeutische beroepsgroep, één van de zes beroepsgroepen in de gezondheidszorg (agogen, psychologen, psychiaters, psychotherapeuten, verpleegkundigen en vaktherapeuten). Zij zijn vanaf die tijd ook vertegenwoordigd in het Coördinerend Orgaan Nascholing en Opleiding (CONO) in de GGZ. Dit heeft er onder andere toe geleid dat in 2006 de Federatie Vaktherapeutische Beroepen is opgericht, waarin de verenigingen voor psychomotorisch, beeldend, drama-, muziek- en danstherapeuten zijn opgenomen. Deze federatie heeft een taak in de kwaliteitsbevordering, kennisvermeerdering en positionering van vaktherapeuten.

Het doel van PMT is het verminderen of wegnemen van problematiek. Een psychomotorisch therapeut onderzoekt eerst de aard en oorzaak van de problemen. Hij/zij maakt op grond van diagnose en hulpvraag een behandelplan. Vanuit een ervaringsgerichte methodiek werkt hij met bewegingsvormen en lichaamsgerichte interventies. De behandeling is gericht op actuele situaties en/of gebeurtenissen uit het verleden en de hiermee verbonden gedragspatronen en conflicten. De cliënt leert zijn/haar problemen anders te benaderen en beperkingen te accepteren.

Psychomotorisch therapeuten werken doelgericht met hun cliënten en kunnen hun werkwijze onderbouwen en verantwoorden. Methodisch werken impliceert dat de therapeut op basis van diagnostische procedures tot een verantwoord behandelplan komt, waarbij zowel de doelstellingen als de wijze waarop deze bereikt zullen worden helder omschreven zijn, en waarbij het behandelplan regelmatig geëvalueerd en zo nodig bijgesteld wordt. 

Psychomotorisch therapeuten beschikken over een arsenaal aan werkvormen om de cliënt zowel letterlijk als figuurlijk in beweging te laten komen en stil te laten staan bij de betekenis van interactioneel bewegingsgedrag en/of zich te laten richten op de beleving van het eigen lichaam. Het is daarbij mogelijk dat men zich primair richt op het bewegen of de lichaamsbeleving, maar doorgaans zijn beiden aan de orde. Deze interventies maken het primaire onderscheid tussen psychomotorische therapie en andere vaktherapieën.

Hoewel de psychomotorische therapie zich sterk vanuit de praktijk heeft ontwikkeld, is er door de jaren heen ook aandacht geweest voor onderzoek. Met de roep om evidence-based handelen in de GGZ is wetenschappelijk onderzoek onder psychomotorisch therapeuten weer hoger op de agenda komen te staan. Er bestaan kleinere of niet-vergelijkende studies naar de effectiviteit van verschillende vormen van PMT bij verschillende doelgroepen.
Psychomotorisch therapeuten participeren in de ontwikkeling van landelijke multidisciplinaire richtlijnen voor de behandeling van specifieke doelgroepen zoals door het Nederlandse Trimbos Instituut in samenwerking met het kwaliteitsinstituut voor de gezondheidszorg CBO wordt aangestuurd. Ook praktijkgericht onderzoek en de consensus van experts wordt meegewogen bij het opstellen van de richtlijnen.

Psychomotorische therapie is gebaseerd op theorievorming uit wetenschappelijke disciplines die elkaar deels overlappen: filosofie, sociale, ontwikkelings-, klinische en gezondheidspsychologie, geneeskunde (psychiatrie en Behavioural Medicine) en bewegingswetenschappen.
De kernbegrippen die van belang zijn voor de theoretische basis van de huidige beroepspraktijk zijn: een relationeel bewegingsconcept, het biopsychosociale model, het levensloopperspectief, klinisch en sociaal-psychologische referentiekaders.

Een van de weinige psychomotorische benaderingen die intussen evidence-based bevonden werd, is de running therapie voor depressie.

De Nederlandse Vereniging voor Psychomotorische Therapie (NVPMT), opgericht 20 april 1960, behartigt de professionele belangen van haar leden. Zij bewaakt de kwaliteit van beroepsuitoefening van haar leden door middel van een register. Voor opname in dit register worden eisen gesteld aan opleiding, werkervaring, bij- en nascholing, intervisie en supervisie. De NVPMT ondersteunt werkgroepen die modules en producten van psychomotorische therapie ontwikkelen. Zij ondersteunt [wetenschappelijke] toetsing en uitgave hiervan.

De opleiding tot psychomotorisch therapeut wordt verzorgd door de Hogeschool Windesheim in Zwolle, de Hogeschool Arnhem en Nijmegen, te Nijmegen, en de Vrije Universiteit te Amsterdam. De NVPMT maakt deel uit van het door de overheid ingestelde cluster 'vaktherapeutische beroepen' en is aangesloten bij de Federatie voor Vaktherapeutische Beroepen [FVB]. Hierbij zijn ook de verenigingen van beeldend therapeuten, danstherapeuten, dramatherapeuten en muziektherapeuten aangesloten.

Wanneer de psychomotorische ontwikkeling bij kinderen onvoldoende of vertraagd verloopt, dan kan men dit pogen te verbeteren door expliciete training van de psychomotorische vaardigheden, bijvoorbeeld door middel van coördinatie-oefeningen. Ook het leren beheersen van bewegingen ("stilzitten") kan als onderdeel van de psychomotorische therapie worden beschouwd.

Omdat de psychomotorische ontwikkeling integraal onderdeel is van zowel de algemene lichamelijke als de psychische ontwikkeling van een kind, menen sommige therapeuten dat het trainen van de psychomotoriek ook gunstige effecten heeft op de ontwikkeling van andere vaardigheden, zoals taalverwerving, sociale vaardigheden, abstract redeneren, rekenvaardigheden et cetera.




</doc>
<doc id="1588285" url="https://nl.wikipedia.org/wiki?curid=1588285" title="Jacob Rotgans (chirurg)">
Jacob Rotgans (chirurg)

Jacob Rotgans (Terschelling, 1859 - 1948) was een Nederlands hoogleraar en chirurg, directeur van de afdeling Amsterdam van het Nederlandse Rode Kruis.

Rotgans ging medicijnen studeren aan de Universiteit van Amsterdam; hij won in 1882 een gouden medaille voor het beantwoorden van een prijsvraag, studeerde in 1884 af als arts en vestigde zich als geneesheer in Smilde. Hij promoveerde in 1886 cum laude te Amsterdam. Hij bleef ook, naast zijn latere assistentschap aan de Universiteit van Groningen, praktiseren tot 1900. 

In 1890 vertrok Rotgans naar Groningen waar hij assistent werd bij professor C.F.A. Koch (hoogleraar in de chirurgie); hij gaf cursussen in operatieve chirurgie en publiceerde over onderwerpen als epispadie, ectiopia vesicae, pancreascysten en operatieleer. In 1893 volgde hij zijn vroegere docent Jan Willem Reinier Tilanus op als hoogleraar chirurgie aan de Universiteit van Amsterdam. Zijn inaugurale rede luidde: "Over het onderwijs in de Chirurgie en de praktijk van de arts"; in deze tijd publiceerde Rotgans veel artikelen in het Nederlands Tijdschrift voor Geneeskunde, onder meer over osteomyelitis, galwegenchirurgie, maagchirurgie en peritonitis en schreef een boek over de chirurgie der buikorganen. In 1907 hield hij een rectorale rede over het kankervraagstuk, waarin hij verklaarde dat kanker een ziekte zou zijn die veroorzaakt werd door de inwerking van micro-organismen. Hij pleitte voor de oprichting van aparte kankerinstituten en in 1914 werd de vereniging het Nederlands Kanker Instituut opgericht, dat in het Antoni van Leeuwenhoekhuis haar laboratorium en kliniek had; al sinds de oprichting was Rotgans de voorzitter ervan. 

Daarnaast was Rotgans jarenlang voorzitter van de heelkundige sectie van het Amsterdamse Genootschap tot Bevordering van Natuur-, Genees- en Heelkunde en richtte hij mede de Nederlandse Vereniging van Heelkunde op (1901); hij was bestuurslid en voorzitter van de Vereniging voor Ziekenverpleging op de Prinsengracht en verving in 1894 Tilanus als voorzitter van het Amsterdamse Comité van het Rode Kruis. Tijdens de Eerste Wereldoorlog was hij lid van de reorganisatie-commissie en reserve-dirigerend officier van gezondheid eerste klasse, om bij oorlog in Nederland te dienen als consulterend heelkundige; in 1918 maakte hij met professor Koch en een aantal officieren van gezondheid in opdracht van de regering een studiereis naar Wenen.


</doc>
<doc id="1588653" url="https://nl.wikipedia.org/wiki?curid=1588653" title="Joris Casselman">
Joris Casselman

Joris Casselman (Eernegem, 23 februari 1939) is een Vlaamse emeritus hoogleraar aan de Katholieke Universiteit Leuven.

Casselman startte zijn academische vorming aan de faculteit geneeskunde van de Katholieke Universiteit Leuven waar hij in 1963 geneesheer werd. Vervolgens specialiseerde hij zich als psychiater aan de Katholieke Universiteit Leuven. Bij Maxwell Jones in het Digleton Hospital te Melrose in Schotland specialiseerde hij zich in de sociale psychiatrie en aan de Universiteit van Genève in Zwitserlandspecialiseerde hij zich in de alcohol- en drugproblematiek.

Nadien vervolledigde hij zijn vorming tot psycholoog in 1969, seksuoloog in 1970 en criminoloog in 1973. Hij behaalde zijn doctoraat in de criminologische wetenschappen in 1977. In 1982 werd hij specialist in de psychiatrische revalidatie.
Deze uitgebreide vorming liet Joris Casselman toe om in zijn verdere loopbaan maatschappelijke problemen vanuit een interdisciplinair kader te benaderen.

Joris Casselman was verbonden aan de faculteiten Geneeskunde en Rechtsgeleerdheid van de Katholieke Universiteit Leuven en doceerde verschillende vakken die het raakvlak vormen tussen psychiatrie, geestelijke gezondheidszorg en vormen van rechtsbedeling. Het domein kan omschreven worden als gerechtelijke geestelijke gezondheidszorg.

Als onderzoeker publiceerde Joris Casselman meer dan 20 boeken en 300 artikels en gaf hij lezingen in 44 landen, voornamelijk in de domeinen van alcohol- en andere drugproblemen en gerechtelijke geestelijke gezondheidszorg.

Joris Casselman was verbonden als psychiater aan het Universitair Psychiatrisch Centrum Sint-Kamillus te Bierbeek waar hij tot 2000 hoofd was van het 'Psychosociaal Departement en staflid van de Ontwenningsafdeling'. Hij trad meermaals als expert op voor de Wereldgezondheidsorganisatie ("Mental Health" en "Dependence"). 
Joris Casselman was tevens Belgische vertegenwoordiger in het Wetenschappelijk Comité van het "European Monitoring Centre for Drugs and Drug Addiction", Lissabon.
Joris Casselman was medeoprichter van de "Dienst Volwassenen van het Universitair Centrum voor Geestelijke Gezondheidszorg te Leuven", "Oikonde" Leuven, Jongerenadviescentrum Leuven, Tele-Onthaal Vlaams-Brabant, Medif te Bierbeek, Crisiscentrum de Stut Leuven, Walden (Beschermd Wonen te Bierbeek).
Ruim 25 jaar lid van CBM (Commissie tot Bescherming van de Maatschappij) Leuven en lid van de Commissie Delva betreffende internering (1996-1999).
Gewezen voorzitter van de V.V.G.G. (Vlaamse Vereniging voor Geestelijke Gezondheid).

Momenteel:

Ter gelegenheid van zijn toetreding tot het emeritaat op 1 oktober 2004 gaf Joris Casselman een afscheidscollege getiteld "De psychiatrie, drugsverslaving en criminaliteit voorbij" op 17 september 2004 en werd door zijn collega's een liber amicorum samengesteld dat in 2006 verscheen met als titel "Gerechtelijke geestelijke gezondheidszorg".

Volgende boeken werden geschreven door of met medewerking van Joris Casselman.





</doc>
<doc id="1588865" url="https://nl.wikipedia.org/wiki?curid=1588865" title="Extrophia vesicae">
Extrophia vesicae

Een extrophia vesicae of blaasextrophie is een aangeboren buikwanddefect. Tijdens de zwangerschap wordt de voorste buikwand niet volledig gesloten waardoor de blaas als het ware opengeklapt op de buik ligt. Afwijkingen die kunnen optreden zijn er aan de blaas, urinewegen, bekken en geslachtsorganen. 
Afhankelijk van de ernst van de afwijking en de kundigheid van de behandelende artsen, kunnen patiënten met blaasextrophie een vrij normaal leven leiden.

De exacte oorzaak is nog niet ontdekt. Men gaat ervan uit dat er ergens tijdens de vierde week van de zwangerschap een fout optreedt bij de ontwikkeling van het mesoderm van het embryo, waardoor de vorming en het sluiten van de blaas en het onderste gedeelte van de buikwand mislukt. Er zijn sterke aanwijzingen dat de afwijking niet erfelijk is bepaald.

Het pasgeborene zal de eerste weken, soms zelfs maanden, in het ziekenhuis verblijven. Het tijdstip van de operatie(s) en het aantal operaties verschilt per patiënt. Bij de meest gebruikelijke behandeling worden direct na de geboorte de blaas, de plasbuis en de buikwand gesloten en de bekkenbeenderen naar elkaar gebracht. In tweede instantie worden de urineleiders opnieuw in de blaaswand gezet en de blaasmond opnieuw gevormd. 
De geslachtorganen worden indien nodig geconstrueerd om ze een zo natuurlijk mogelijke vorm te geven. Eventueel wordt een cosmetische navel gemaakt.


</doc>
<doc id="1589622" url="https://nl.wikipedia.org/wiki?curid=1589622" title="Splint">
Splint



</doc>
<doc id="1589835" url="https://nl.wikipedia.org/wiki?curid=1589835" title="Homatropine">
Homatropine

Homatropine (Equipin®, Isopto Homatropine®) is een mydriaticum (pupilverwijder) en zwak cycloplegicum (verhindert accommodatie). De mydriatische werking treedt sneller in en duurt korter dan bij atropine. De pupilverwijdende werking kan onmiddellijk worden gestopt met parasympathicomimetica zoals pilocarpine of fysostigmine. In Nederland is de stof slechts als magistrale bereiding verkrijgbaar. Het werkt ook lokaal in het maag-darmstelsel als spasmolyticum.

Homatropine methylbromide heeft een andere molaire massa en werkt alleen lokaal in het maag-darmstelsel. Het is daardoor chemisch en farmacologisch een andere stof.


</doc>
<doc id="1589843" url="https://nl.wikipedia.org/wiki?curid=1589843" title="Arnold Pick">
Arnold Pick

Arnold Pick (Velké Meziříčí, 20 juli 1851 - Praag, 4 april 1924) was een Duits neuroloog en psychiater.
Hij werd bekend door het beschrijven van de ziekte van Pick en de lichaampjes van Pick, toen als karakteristiek gezien voor deze ziekte.

Pick studeerde in Wenen en was coassistent bij Theodor Meynert. Hij behaalde in 1875 zijn artsenbul en werkte als assistent bij Carl Friedrich Otto Westphal in Berlijn; hier werkte op dat moment ook Carl Wernicke. Deze beiden beïnvloedden Picks vroege werk over afasie. Vanaf 1875 werkte hij in de "Grossherzogliche Oldenburgische Irrenheilanstalt" (tegenwoordig "Landeskrankenhaus") in Wehnen in de gemeente Bad Zwischenahn.
In 1877 werd Pick gevraagd te werken in het Landsdolhuis in Praag ("Katerinke") en werd in 1878 docent psychiatrie en neurologie aan de Praagse universiteit.

In 1880 werd Pick directeur van het Landsdolhuis in Dobřany en in 1886 hoogleraar en leider van de psychiatrische kliniek van de Praagse universiteit. 

Hij werd in 1887 opgenomen in de Leopoldina.

Pick stierf in 1924 aan een sepsis na een galsteenoperatie.

Pick heeft omvangrijk onderzoek gedaan bij patiënten met psychiatrische ziektebeelden; vooral zijn werk aan corticale lokalisatie van spraakstoornissen kregen internationale erkenning. Naast 350 publicaties schreef Pick een leerboek over de pathologie van het zenuwstelsel.
Pick werkte nauw samen met Otto Kahler, tevens hoogleraar in Praag. In 1880 ontdekten zij de ordening van zenuwvezels in de tractus spinothalamicus (de "Wet van Kahler-Pick").

Pick beschreef een beeld van frontotemporale dementie (FTD), een degeneratieve hersenziekte, die als ziekte van Pick werd aangeduid. De daarbij beschreven intraneuronale componenten uit antistoffen en neurotubuli werden "lichaampjes van Pick" genoemd. Deze zijn niet geheel specifiek omdat ze ook bij gezonde mensen voorkomen; aan de andere kant zijn er ook frontotemporale dementieën waarbij ze niet voorkomen. De term ziekte van Pick wordt daarom steeds minder vaak gebruikt.





</doc>
<doc id="1589952" url="https://nl.wikipedia.org/wiki?curid=1589952" title="Distikstoftetraoxide">
Distikstoftetraoxide

Distikstoftetraoxide (NO) is het dimeer van stikstofdioxide (NO). Het is een kleurloze, giftige vloeistof met een laag kookpunt. Bij kamertemperatuur is het een kleurloos gas. Normaliter komt het gas in evenwicht voor met het roodbruine stikstofdioxide.

Distikstoftetraoxide wordt in de ruimtevaart en rakettechniek gebruikt in hypergole brandstofmengsels voor raketmotoren, waarbij het met hydrazine of een hydrazinederivaat wordt samengebracht en er spontaan mee ontbrandt.

Distikstoftetraoxide wordt bereid via de katalytische oxidatie van ammoniak met zuurstofgas (zoals bij de productie van salpeterzuur). Daarmee wordt stikstofmonoxide en waterdamp gevormd. Dit gasmengsel wordt gekoeld om het water te condenseren en af te scheiden. Het stikstofmonoxide wordt met zuurstof verder geoxideerd tot stikstofdioxide; dit gas wordt dan weer gekoeld om het te dimeriseren tot distikstoftetraoxide, dat condenseert en van het gas wordt afgescheiden.

Distikstoftetraoxide is een corrosieve en sterk oxiderende vloeistof. Ze reageert heftig met reducerende en brandbare stoffen. Met gasvormig water vormt ze salpeterzuur. De stof is in principe weinig oplosbaar in water, ze lost wel goed op in salpeterzuur.

Distikstoftetraoxide kookt bij 21°C en bij verdere verhitting valt ze uiteen in stikstofdioxide: één molecule distikstoftetraoxide valt uiteen in twee moleculen stikstofdioxide (NO). Er stelt zich een evenwicht in tussen deze twee stikstofoxiden. Als de temperatuur verhoogt verschuift het evenwicht naar links. Bij ca. 220°C is de ontleding volledig aflopend. De reactie-enthalpie bedraagt -57 kJ/mol.

Het opgeloste stikstofdioxide geeft aan het vloeibare distikstoftetraoxide een geelbruine kleur.

De kritische temperatuur van distikstoftetraoxide bedraagt 157,85°C en de kritische druk is 10 × 10 Pa.

Distikstoftetraoxide is diamagnetisch, in tegenstelling tot stikstofdioxide dat paramagnetisch is.

De stof is zeer giftig bij inademing en kan dodelijk longoedeem veroorzaken. Blootstelling aan de stof in vloeibare toestand kan door koude brandwonden veroorzaken.

Distikstoftetraoxide wordt in raketbrandstof gebruikt, zowel voor motoren van draagraketten of intercontinentale raketten als voor motoren van satellieten of ruimtesondes. Distikstoftetraoxide in combinatie met hydrazine of derivaten van hydrazine zoals UDMH (Unsymmetrical Dimethylhydrazine) is momenteel het enige gebruikte hypergole brandstofmengsel. Het heeft als voordeel dat het niet gekoeld hoeft bewaard te worden. Het werd onder andere gebruikt voor de motoren van de maanlanders in het Apollo-programma.

Verder wordt het bij oxidaties toegepast.



</doc>
<doc id="1590095" url="https://nl.wikipedia.org/wiki?curid=1590095" title="Otto Kahler">
Otto Kahler

Otto Kahler (Praag, 8 januari 1849 - Wenen, 24 januari 1893) was een Oostenrijks arts.

Kahler studeerde in zijn geboorteplaats aan de Karl-Ferdinands-universiteit en verkreeg daar in 1871 zijn artsenbul. Na de splitsing van de universiteit in een Tsjechisch en een Duits deel studeerde hij verder aan de Duitse universiteit. Kahler deed daar tevens onderzoek.
In 1882 volgde zijn benoeming tot bijzonder hoogleraar; in 1886 kreeg hij officieel een leerstoel en werd hij directeur van de tweede medische kliniek.
Als opvolger van Heinrich von Bamberger werd Kahler in 1889 benoemd tot professor voor speciële pathologie aan de universiteit van Wenen.
Vanaf 1890 leed Kahler aan tongkanker waaraan hij in 1893 overleed. Kahler is vooral bekend geworden door de beschrijving van het multipel myeloom, ook wel plasmocytoom of de "ziekte van Kahler" genoemd. Kahler was ook de eerste die het beeld syringomyelie beschreef.




</doc>
<doc id="1590116" url="https://nl.wikipedia.org/wiki?curid=1590116" title="Pyraclostrobine">
Pyraclostrobine

Pyraclostrobine (ISO-naam) is een fungicide en plantengroeiregelaar. Het behoort tot de strobilurines en werd ontwikkeld door BASF.

Strobilurines, waaronder pyraclostrobine, blokkeren de ademhaling in de mitochondriën van de schimmels en verstoren op die manier belangrijke biochemische processen, waardoor de schimmelgroei stopt.

Pyraclostrobine wordt gebruikt tegen schimmels en roesten op gazons en grasvelden, druiven en graangewassen. In de Verenigde Staten wordt het ook gebruikt bij de suikerrietteelt en de teelt van tropische vruchten.

De Europese Commissie heeft pyraclostrobine in 2004 opgenomen in de lijst van toegelaten gewasbeschermingsmiddelen. Het toegelaten gebruik was aanvankelijk enkel als fungicide; in 2009 werd het ook toegelaten als groeiregelaar van planten.

Producten met pyraclostrobine als het enige actieve ingrediënt die in België erkend zijn, zijn "Insignia" en "Comet" van BASF; "Insignia" is bedoeld voor gebruik op gazons en grasvelden en "Comet" voor gebruik op graanteelten.

Pyraclostrobine heeft een lage acute toxiciteit. Het is niet genotoxisch en wordt ook niet als kankerverwekkend beschouwd.

Een onzuiverheid die tijdens de productie ontstaat is dimethylsulfaat (DMS), dat wel zeer toxisch en mogelijk kankerverwekkend is. Het maximum toegelaten gehalte aan DMS in technisch pyraclostrobine is daarom beperkt tot 0,0001 gewichtsprocent.




</doc>
<doc id="1590135" url="https://nl.wikipedia.org/wiki?curid=1590135" title="Monoblast">
Monoblast

Een monoblast is een unipotente hematopoëtische stamcel, die als tussenvorm gezien kan worden bij de ontwikkeling van macrofagen. De monoblast wordt alleen aangetroffen in het rode beenmerg. De monoblast is 12 tot 20 µm groot en heeft een ronde of ovale celkern met fijne, gelijkelijk verdeelde chromatine en 1-2 nucleï. De celkern kan in of uit het midden van de cel liggen. De celkern is zes maal groter dan het cytoplasma van de cel. Het basofiele cytoplasma heeft geen granula en kleurt met H&E diep blauw. Om de kern zit een dunne rand.

Uit de monoblast ontstaat een promonocyt, de voorloper van de monocyt.
De promonocyt is ook 12 tot 20 µm groot en heeft een ovale of ingedeukte lichtpaarse celkern met fijne, sponsachtige chromatine en 1-5 nucleï. De celkern kan in of uit het midden van de cel liggen. De celkern is vijf maal groter dan het cytoplasma van de cel. Het basofiele cytoplasma kleurt met H&E grijsblauw en bevat fijne, eosinofiele, granula-achtige deeltjes.


</doc>
<doc id="1590335" url="https://nl.wikipedia.org/wiki?curid=1590335" title="Stichting Medische Ethiek">
Stichting Medische Ethiek

De Stichting Medische Ethiek is een Nederlandse stichting die in 1993 werd opgericht en de ethische grondslagen van het medisch handelen bestudeert vanuit een katholiek perspectief en hierover resultaten publiceert. In juli 2014 is de naam veranderd in Katholieke Stichting Medische Ethiek. 

Aartsbisschop Eijk was een van de stichtende leden en is tot juni 2014 voorzitter van de stichting geweest. Hij is als voorzitter opgevolgd door dr. Lambert Hendriks, docent moraaltheologie aan het grootseminarie Rolduc.




</doc>
<doc id="1590379" url="https://nl.wikipedia.org/wiki?curid=1590379" title="Dimethylsulfaat">
Dimethylsulfaat

Dimethylsulfaat is een organische verbinding met als brutoformule CHOS. Als dimethylester van zwavelzuur wordt de formule ook vaak geschreven als (CH)SO of MeSO. Dimethylsulfaat wordt voornamelijk toegepast als methylerend reagens in de organische synthese.

Onder standaardomstandigheden is dimethylsulfaat een kleurloze, viskeuze vloeistof met een lichte ui-achtige geur (al betekent het waarnemen van de geur een ernstige blootstelling). Zoals alle sterk alkylerende reagentia is dimethylsulfaat zeer giftig. Als laboratoriumreagens is het gedeeltelijk vervangen door methyltriflaat (CFSOCH), de methylester van trifluormethaansulfonzuur.

Dimethylsulfaat is (in een tamelijk onzuivere vorm) ontdekt in de vroege jaren van de 19e eeuw. P. Claesson heeft later de bereiding uitgebreid bestudeerd en beschreven.

Dimethylsulfaat kan in het laboratorium op een aantal manieren bereid worden. De eenvoudigste is de directe verestering van zwavelzuur met methanol:

Een andere mogelijkheid vormt de destillatie van methylwaterstofsulfaat:

De reactie van methylnitriet met methylchloorsulfonaat resulteert ook in dimethylsulfaat (hierbij komt echter nitrosylchloride vrij):

Op industriële schaal is de reactie van dimethylether met zwaveltrioxide belangrijk:

Deze laatste methode wordt in de Verenigde Staten vaak toegepast. Dimethylsulfaat is daar al sinds de jaren '20 van de 20e eeuw in productie.

Dimethylsulfaat wordt vooral gebruikt voor het methyleren van fenolen, amines en thiolen. In het algemeen reageert de eerste methylgroep snel, de reactie van de tweede methylgroep is doorgaans veel trager. Algemeen wordt aangenomen dat de overdracht van de methylgroep via een S2-reactie verloopt.

Hoewel dimethylsulfaat effectief en ruim beschikbaar is, heeft de toxiciteit ervan de zoektocht naar andere methylerende reagentia geïnspireerd. Methyljodide wordt veel toegepast voor het methyleren van zuurstof, net als dimethylsulfaat, maar is minder schadelijk en helaas duurder.

Dimethylcarbonaat is veel minder giftig, zowel in vergelijking met dimethylsulfaat als met methyljodide en kan ook in plaats van dimethylsulfaat gebruikt worden voor methylering op stikstof. In het algemeen bestaat er een positieve correlatie tussen de effectiviteit als methylerend reagens en de toxiciteit van de verbindingen.

Dimethylsulfaat wordt veel toegepast om fenolen te methyleren. Ook sommige eenvoudige alkanolen worden in de overeenkomstige methylether omgezet, zoals uit de reactie van "tert"-butanol tot methyl-"tert"-butylether blijkt:

De alkoxide-zouten reageren goed met dimethylsulfaat:

De methylering van suikers staat bekend als de Haworth-methylering.

Dimethylsulfaat wordt zowel toegepast in de bereiding van quaternaire ammoniumzouten als in die van de tertiaire amines. Quarternaire ammoniumverbindingen met lange alkylgroepen worden aangewend als oppervlakte-actieve stoffen of weekmakers:

De vorming van een tertiair amine wordt geïllustreerd door:

Op vergelijkbare wijze als de alkanolen reageren ook de mercaptide-zouten makkelijk met dimethylsulfaat tot thio-ethers:

Een ander voorbeeld is:

Via deze methode zijn ook de thio-esters toegankelijk:

Dimethylsulfaat kan reageren met guanine, één van de basen in DNA. De imidazoolring in guanine wordt daarbij vernietigd. Deze reactie kan gebruikt worden voor het bepalen van de base-volgorde in DNA of de DNA-keten te fragmenteren.

Dimethylsulfaat is in staat adenine te methyleren in het enkelstreng-DNA (stukken van het genoom), zoals optreden tijdens het uitlezen ten behoeve van de eiwit-synthese. Als de dubbele helix van DNA weer wordt opgebouwd, treden problemen op bij de adenine-guanine-basekoppeling. Nuclease S1, een enzym, kan vervolgens worden gebruikt om het DNA in de enkelstrengsstukken (plekken met gemethyleerde adenine) te knippen. Deze techniek heeft haar waarde bewezen bij het bestuderen van de proteïne-DNA-interactie.

Dimethylsulfaat is waarschijnlijk carcinogeen en mutageen, het is giftig, corrosief, schadelijk voor het milieu en vluchtig (waardoor ook inhalatie tot de risico's behoort). Door deze combinatie van eigenschappen wordt het door sommigen als een potentieel chemisch wapen gezien. Dimethylsulfaat wordt geabsorbeerd door de huid, de slijmvliezen en in het maag-darmkanaal. De verschijnselen van vergiftiging treden pas na een tijdje op, waardoor bovendien het risico bestaat dat er al blootstelling aan een fatale dosis heeft plaatsgevonden nog voordat de eerste verschijnselen zich openbaren. Symptomen kunnen pas na een vertraging van 6 tot 24 uur tot ontwikkeling komen.

Geconcentreerde oplossingen van base (ammonia, natronloog) kunnen gebruikt worden om kleine hoeveelheden dimethylsulfaat te neutraliseren (verwijderen van sporen uit gebruikt glaswerk), maar de reactie wordt heftig met grotere hoeveelheden dimethylsulfaat. Hoewel dimethylsulfaat met water reageert, is deze reactie niet snel genoeg als ontsmettingsreactie. De hydrolyseproducten, methylwaterstofsulfaat en methanol, zijn schadelijk voor het milieu. In water is het uiteindelijke hydrolyseproduct, naast methanol, zwavelzuur.



</doc>
<doc id="1590983" url="https://nl.wikipedia.org/wiki?curid=1590983" title="Joodmethaan">
Joodmethaan

Joodmethaan, vaak ook methyljodide genoemd en doorgaans afgekort tot MeI, is een van de in het laboratorium meest toegepaste organojoodverbindingen. De verbinding heeft als brutoformule CHI. Het is een zware, vluchtige vloeistof, afgeleid van methaan, waarin één van de waterstof-atomen vervangen is door een jood-atoom. Joodmethaan is mengbaar met alle gangbare organische oplosmiddelen. Zelf is het kleurloos, al wordt de vloeistof bij blootstelling aan licht langzaam violet gekleurd door de vorming van di-jood. Toevoegen van metallisch koper absorbeert het gevormde di-jood. Joodmethaan wordt uitgebreid toegepast in de organische synthese om een methylgroep aan een molecule te koppelen in een methyleringsreactie. Joodmethaan komt in kleine hoeveelheden vrij op rijstplantages.

Joodmethaan wordt gevormd tijdens de exotherme reactie die optreedt als di-jood aan een mengsel van methanol en rode fosfor wordt toegevoegd. Het joderende agens is fosfortrijodide, dat "in situ" wordt gevormd:

Een tweede synthese gaat uit van de reactie van dimethylsulfaat met kaliumjodide in aanwezigheid van calciumcarbonaat:

Het gevormde joodmethaan kan gezuiverd worden via destillatie. Het destillaat wordt gewassen met natriumthiosulfaat (NaSO) om resten jodide te verwijderen.

Joodmethaan is ook ontstaan bij ongelukken met kerncentrales waarbij het bij de kernsplijting vrijgekomen jood reageerde met organisch materiaal.

Joodmethaan is een zeer goed substraat voor S2-reacties. Het is een sterisch niet gehinderde molecule die prima toegankelijk is voor een groot aantal nucleofielen. Bovendien is jood een goede leaving group. Joodmethaan is met succes toegepast in de methylering van fenolen en carbonzuren:

In deze voorbeelden is de base (KCO of LiCO) aanwezig om het zure proton op te nemen waarbij het carboxylaat- of fenolaat-ion gevormd wordt. Deze ionen zijn de nucleofielen in de S2-reactie.

Jodide is een zacht basisch anion, wat betekent dat methylering met joodmethaan bij voorkeur aan de zachtere kant van een ambidentaat nucleofiel reageert. Zo zal reactie met thiocyanaat-ionen eerder aan de zachtere zwavel- dan aan de hardere stikstof-kant van het ion optreden, waardoor voornamelijk CHSCN gevormd wordt en niet het isomere CHNCS. Dit gedrag is ook belangrijk in de reactie van joodmethaan met gestabiliseerde enolaten, zoals de van de 1,3-dicarbonzuren afgeleide enolaten. Methylering kan optreden aan het relatief harde Zuurstofatoom of aan het (meestal gewenste) zachtere koolstofatoom. Met joodmethaan treedt voornamelijk C-alkylering op.

Joodmethaan is ook een belangrijke uitgangsstof voor het veelgebruikte methylmagnesiumjodide. Methylmagnesiumjodide wordt makkelijk gevormd zodat het vaak in onderwijs-situaties gebruikt wordt ter illustratie van de Grignard-reagentia. Methylmagnesiumjodide wordt de laatste jaren verdrongen door het commercieel verkrijgbare methyllithium.

In het Cativa- en Monsanto-proces wordt joodmethaan "in situ" gevormd uit methanol en waterstofjodide. Het reageert in aanwezigheid van een rhodiumcomplex als katalysator met koolstofmonoxide, waarbij acetyljodide ontstaat. Na hydrolyse ontstaat azijnzuur (en waterstofjodide dat weer in het proces wordt teruggevoerd). Het grootste deel van synthetisch azijnzuur wordt via deze route bereid.

Bij 270°C hydrolyseert joodmethaan onder vorming van waterstofjodide, koolstofmonoxide en koolstofdioxide.

Joodmethaan heeft een lange staat van dienst als methylerend reagens. Joodmethaan is reactiever dan de andere halomethanen, maar heeft ook een aantal nadelen. Het heeft een groot equivalentgewicht: 1 mol joodmethaan weegt bijna drie keer zoveel als 1 mol chloormethaan. Aan de andere kant is joodmethaan een stuk makkelijker te hanteren, aangezien chloormethaan en broommethaan gassen zijn.

Joodmethaan is ruim beschikbaar al is het, in vergelijking met de chloriden en de bromiden, tamelijk duur. Commercieel wordt vaak de voorkeur gegeven aan het meer toxische dimethylsulfaat: een goedkope vloeistof. Het bijproduct van de methyleringsreactie met joodmethaan kan aanleiding geven tot zijreacties, omdat jodide een goed nucleofiel is. Ten slotte vormt joodmethaan door de hogere reactiviteit een groter risico voor degenen die ermee werken.
Naast zijn toepassingen in de chemie is joodmethaan ook een fungicide, herbicide, insecticide, nematocide en mogelijk blusmiddel. Het wordt toegepast als bodemontsmetter, waarbij het broommethaan vervangt dat wegens het Montréalprotocol niet meer gebruikt mag worden. Joodmethaan wordt in de microscopie gebruikt vanwege zijn brekingsindex.

Joodmethaan heeft een orale LD van 76 mg/kg bij ratten. In de lever wordt het snel omgezet in S-methylglutathion. Op basis van verschillende classificaties (IARC, ACGIH, NTP en EPA) wordt joodmethaan als carcinogeen beschouwd, al is de mate waarin de stof voor mensen carcinogeen is nog niet vastgesteld (IARC-klasse 3).

Inademen van de damp van joodmethaan kan schade aan longen, lever, nieren en het centraal zenuwstelsel geven. Klachten kunnen zijn: misselijkheid, duizeligheid en hoesten. Langdurig huidcontact leidt tot brandwonden. Inhalatie van grote hoeveelheden veroorzaakt longoedeem.



</doc>
<doc id="1591381" url="https://nl.wikipedia.org/wiki?curid=1591381" title="Lymfoblast">
Lymfoblast

Een lymfoblast is een unipotente hematopoëtische stamcel, die als tussenvorm gezien kan worden bij de ontwikkeling van lymfocyten. Ze lijken op een nog niet volledig uitgegroeide lymfocyt. De lymfoblast wordt normaal alleen aangetroffen in het rode beenmerg, maar bij acute lymfatische leukemie nemen de lymfoblasten snel in aantal toe en komen ze in grote aantallen ook voor in de bloedbaan.


</doc>
<doc id="1591506" url="https://nl.wikipedia.org/wiki?curid=1591506" title="Infliximab">
Infliximab

Infliximab ("Merknaam: Remicade") is een monoklonaal antilichaam dat wordt ingezet bij de behandeling van autoimmuunziekten. Infliximab is toegelaten door de Food and Drug Administration voor behandeling van psoriasis, ziekte van Crohn, ziekte van Bechterew, arthritis psoriatica, reumatoïde artritis, sarcoïdose en colitis ulcerosa.


Infliximab werkt door het blokkeren van tumornecrosefactor α (TNFα). TNFα is een cytokine die deel uitmaakt van een autoimmuunreactie.



</doc>
<doc id="1592129" url="https://nl.wikipedia.org/wiki?curid=1592129" title="Sociale geneeskunde">
Sociale geneeskunde

Sociale geneeskunde is het vakgebied binnen de geneeskunde dat zich vooral bezighoudt met preventieve zorg. Deze specialisatie duurt normaliter 4 jaar.
Specialisten (artsen) in deze sector zijn:



</doc>
<doc id="1592205" url="https://nl.wikipedia.org/wiki?curid=1592205" title="Samuel Senior Coronel">
Samuel Senior Coronel

Samuel Senior Coronel (Amsterdam, 28 april 1827 - Leeuwarden, 25 november 1892) was een Nederlands arts die bekendheid verwierf als één van de grondleggers van de sociale geneeskunde in Nederland.

Coronel werd geboren in Amsterdam als zoon van Mozes Coronel, directeur van het Portugees-Israëlitisch weeshuis aldaar, en Clara Pereira. Zijn vader had op achttienjarige leeftijd nog gevochten in de Slag bij Waterloo. Het weeshuis werd geleid met harde hand; Coronel groeide op tussen de weeskinderen.
Vanaf 1844 studeerde Coronel aan het Athenaeum Illustre geneeskunde, de keuze van zijn vader. Omdat hij bij het Athenaenum niet kon promoveren zette hij vanaf 1846 zijn studie voort aan de Universiteit van Leiden. Zijn promotie was op 5 maart 1850 op ’’Specimen physiologico-pathologicum inaugurale de somno’’, een jaar later nog eens op stellingen.

Coronel was twee jaar arts in Zevenhuizen; in 1853 kreeg hij zijn benoeming als ‘stadsgeneesheer’ van Middelburg. Feitelijk betekende dit dat hij armendokter was. Coronel beschreef de armoede als ’zoo intens en zulk groote schaal, een armoede, die een ontaardende invloed had op lichaam en geest van groote groepen der bevolking’. Het gebrek aan interesse van onder andere de burgemeester zette hem aan tot zijn eerste sociaal-medische studie: "Middelburg voorheen en thans. Bijdrage tot de kennis van den voormalige en tegenwoordige toestand van het armenwezen aldaar" (Middelburg 1859).

Met zijn tweede studie over de katoenwevers op Walcheren begaf Coronel zich als eerste in Nederland op het vlak van de sociale geneeskunde.
In eerste instantie werd de burgerij afgeschrikt door de voorstellen van Coronel, niet alleen in fabrieken, maar ook in bewaarscholen en bij vrouwen- en kinderarbeid. De Hilversumse arts H.F. van Hengel was een fervent medestander en leverde hem ook gegevens voor onderzoek. J.C. van Marken was een ondernemer die ideeën van Coronel ging toepassen in zijn fabriek. Van een staatscommissie tot onderzoek naar kinderarbeid maakte Coronel, tot zijn ongenoegen, geen deel uit, maar hij wist wel Samuel van Houten te overtuigen tijdens een spreekbeurt voor de Vereeniging voor Statistiek. Vanwege gebrek aan handhaving was hij echter bepaald niet blij met de wet op de kinderarbeid.

Coronel was gemeentearts van Amsterdam tot 1866; hij nam zelf ontslag vanwege slechte handhaving van de nieuwe regels en doordat hij door geruchten in opspraak was geraakt.
Van 1867 tot 1890 woonde Coronel in Leeuwarden omdat de minister hem had benoemd tot secretaris van de Geneeskundige Raad van Friesland.
De "Société internationale d'économie sociale" te Parijs bekroonde het werk van Coronel op 17 januari 1869 met de eerste prijs. In Nederland is hem nooit een onderscheiding ten deel gevallen.
Wel is het Coronel Instituut in Amsterdam naar hem vernoemd. Dit instituut houdt zich bezig met de ontwikkeling van de sociale en dan vooral de bedrijfsgeneeskunde.

Coronel is twee keer getrouwd geweest: op 21 mei 1855 trouwde hij met Sarah Eliza Leveij, die op 5 november van dat jaar overleed.
In Leeuwarden ontmoette Coronel Henriëtte Vos met wie hij op 25 mei 1868 trouwde. Zij schonk hem een dochter en twee zoons. Zij overleed in oktober 1887.
Na het overlijden van zijn tweede vrouw vereenzaamde Coronel, hij werd steeds dover en bijna blind en overleed in 1892.
Zijn autobiografie bleef onvoltooid.


</doc>
<doc id="1592407" url="https://nl.wikipedia.org/wiki?curid=1592407" title="Hematopoëtische stamcel">
Hematopoëtische stamcel

Hematopoëtische stamcellen of bloedstamcellen zijn multipotente stamcellen, die in de regel primair in het rode beenmerg voorkomen.

Uit deze cellen worden alle bloedcellen gevormd. Dit vormingsproces wordt hematopoëse genoemd. De hematopoëtische stamcellen uit het beenmerg of uit het navelstrengbloed (placentabloed) worden bij de behandeling van leukemie gebruikt voor de beenmergtransplantatie of stamceltransplantatie als de stamcellen rechtstreeks uit het bloed worden gehaald.


</doc>
<doc id="1592774" url="https://nl.wikipedia.org/wiki?curid=1592774" title="Étienne Geoffroy Saint-Hilaire">
Étienne Geoffroy Saint-Hilaire

Étienne Geoffroy Saint-Hilaire (Étampes (Seine-et-Oise), 15 april 1772 - 19 juni 1844) was een Frans natuuronderzoeker, vooral dierkundige en anatoom die het principe van homologieën tussen verschillende soorten ontdekte. Hij was een collega van Jean-Baptiste Lamarck en verdedigde en hield er vergelijkbare ideeën over evolutie op na. De ideeën van Saint-Hilaire hadden, net als die van bijvoorbeeld Lorenz Oken, in sommige opzichten een transcendente kant, in tegenstelling tot Lamarcks materialistische zienswijze. Saint-Hilaire geloofde in een onderliggende eenheid in het ontwerp van organismen en in de mogelijkheid van transmutatie van soorten. Door onderzoek in de vergelijkende anatomie, paleontologie en embryologie probeerde hij bewijs te vinden voor zijn ideeën.


</doc>
<doc id="1592881" url="https://nl.wikipedia.org/wiki?curid=1592881" title="Interleukine">
Interleukine

Interleukinen zijn een groep cytokinen die geproduceerd worden door geactiveerde macrofagen en lymfocyten (beide zijn leukocyten vandaar -"leukine") gedurende een immuunrespons. Het doel van de interleukineproductie is om met andere leukocyten te communiceren (vandaar "inter"-). Interleukinen stimuleren leukocyten om tot proliferatie en differentiatie over te gaan. De interleukinen zijn genummerd op volgorde van ontdekking.

Dit is een (incomplete) lijst van de verschillende interleukinen:


</doc>
<doc id="1592976" url="https://nl.wikipedia.org/wiki?curid=1592976" title="Epibatidine">
Epibatidine

Epibatidine is een alkaloïde die voorkomt in de huid van een neotropische giftige kikker, "Epipedobates tricolor". Deze kikkersoort wordt aangetroffen in Ecuador. Het is een krachtige pijnstiller, ongeveer twee- tot vierhonderd keer sterker dan morfine. De kikker synthetiseert de toxine om zich te beschermen tegen roofdieren.

In de 1976 ontdekte Dr. John Daly van het National Institute of Health in Bethesda (Verenigde Staten) een alkaloïde die voorkwam op de huid van een kikker in Zuid-Amerika. Al snel werd duidelijk dat de stof een sterke verdovende en pijnstillende werking had. Maar de stof kon niet in voldoende hoeveelheid geïsoleerd worden uit de huid van de kikker. Daarom was er behoefte om de stof chemische te synthetiseren in een laboratium. Maar omdat de structuur in die tijd nog niet opgehelderd kon worden, lukte dit niet tot aan jaren '90. Met behulp van NMR en andere structuuranalysemethoden werd de structuur van de onbekende alkaloïde opgehelderd. Pas toen werd de alkaloïde epibatidine genoemd door de onderzoeksgroep van Dr. Daly.

Nadat de precieze structuur van epibatidine opgehelderd was werd het mogelijk om de stof chemisch te synthetiseren in een laboratorium. Omdat verondersteld werd dat epibatidine een potentieel zeer goede pijnstiller was, is er zeer veel onderzoek gedaan naar de synthese ervan. Dit resulteerde in 2001 tot 50 verschillende syntheseroutes voor epibatidine, waarvan de bekendste die van Elias James Corey is. Hierbij wordt gestart met 6-chloorpyridine-3-carboxaldehyde. Na negen stappen wordt uiteindelijk epibatidine verkregen als racemaat. De isomeren kunnen gemakkelijk gescheiden worden met behulp van HPLC. Het voordeel van deze synthese is dat de tussenstappen een hoog rendement hebben waardoor het totale rendement ook zeer hoog is, vaak meer dan 40%.

Het is nog niet bekend hoe de kikker aan epibatidine komt. Vermoedelijk synthetiseert de kikker epibatidine niet zelf, maar krijgt hij epibatidine of een precursor hiervan binnen via voedsel. Omdat epibatidine erg lijkt op de plantenalkaloïde nicotine ligt het voor de hand dat de kikker epibatidine of een precursor binnenkrijgt door specifieke planten te eten.

Epibatidine heeft een duale werking: het bindt aan nicotineacetylcholinereceptoren (nAChR's) en muscarineacetylcholinereceptoren (mAChR's).

Nicotineacethylcholinereceptoren zijn opgebouwd uit verschillende onderdelen: zogenaamde α-, β-, γ-, δ- en ε-subunits. De nAChR's zijn doorgaans pentameren, en de affiniteit voor liganden kan verschillen tussen verschillende opbouwen. nAChR's bemiddelen de neurotransmissie op de postsynaptische membraan in het centrale en parasympathische zenuwstelsel. Wanneer specifieke neurotransmitters binden aan deze receptor, opent het een ionkanaal, waardoor positief geladen ionen zich door de membraan kunnen bewegen. Dit veroorzaakt depolarisatie van de celmembraan. Dit faciliteert de postsynaptische actiepotentiaal. nAChR's worden bediend door neurotransmitters. De lichaamseigen neurotransmitter die dit kanaal bedient is acetylcholine. Echter, andere liganden zoals nicotine en epibatidine, kunnen ook aan de receptor binden. Epibatidine heeft een zeer hoge affiniteit voor nAChR's.

Tot een concentratie van ongeveer 10 μM bindt epibatidine alleen aan nAChR's, en niet aan andere receptoren. Boven deze concentratie bindt het ook aan mAChR's.

mAChR's zijn G-eiwitgekoppelde receptoren. Er zijn vijf subtypes: M1 tot en met M5. M1, M3 en M5 zijn gekoppeld aan een Gq-eiwit. Dit eiwit activeert fosfolipase C. Dit enzym katalyseert op zijn beurt de reactie van fosfatidylinositol-4,5-bifosfaat (PIP2) tot diacylglycerol (DAG) en inositol-1,4,5-trifosfaat (IP3). IP3 kan vervolgens verschillende effectoren activeren, zoals het (sarco) endoplasmatische reticulum calcium-ATP-ase (SERCA). Dit heeft een verhoging in calciumconcentratie ten gevolg.

M2 en M4 zijn gekoppeld aan een Gi-eiwit. Dit eiwit remt de werking van adenylylcyclase (AC). AC is een enzym dat ATP omzet in cAMP. cAMP is een boodschappermolecule die de activiteit van proteïnekinases beïnvloedt. De verdere effecten zijn afhankelijk van het celtype.

De effecten van epibatidine op deze twee soorten receptoren is dat motorische zenuwen geen impulsen meer kunnen doorgeven, en paralyse volgt.

Epibatidine heeft een LD-waarde van 1,46 tot 13,98 μg/kg. Deze waarde ligt in de buurt van dioxine. Epibatidine veroorzaakt een hoge bloeddruk, ademhalingsverlammingen en beroertes. Bij zeer geringe dosis heeft epibatidine een pijnstillende werking echter bij een dosis die iets hoger ligt is het al dodelijk. Hierdoor heeft het een zeer smalle therapeutische breedte.

Al snel nadat epibatidine geïsoleerd was uit de huid van de kikker bleek dat het een pijnstillende werking had, hetgeen voor farmaceutische bedrijven zeer interessant was. Na enkele onderzoeken bleek dat epibatidine veel potentiële voordelen had ten opzichte van reeds bekende pijnstillers, zoals morfine. Het grootste voordeel van epibatidine is dat het werkingsmechanisme niet-opioïd is. Dit is gebleken uit een onderzoek van Daly. Hij ontdekte dat de pijnstillende werking van epibatidine niet werd onderdrukt door naloxon. Naloxon is een opioïde receptorantagonist, die de werking van opioïden zoals morfine en heroïne onderdrukt. Het grootste voordeel van epibatidine ten opzicht van opioïden is dat epibatidine niet verslavend is en er geen gewenning optreedt. Bij gewenning zijn er steeds grotere doses nodig om hetzelfde resultaat te bereiken. Deze gewenning in combinatie met de verslavingsverschijnselen kunnen zeer ernstige gevolgen hebben voor de gezondheid. Epibatidine zou in dat opzicht dus een betere pijnstiller bij.

De kans dat epibatidine daadwerkelijk ooit als pijnstiller op de markt komt is klein wegens de grote mate van toxiciteit. Farmaceutische bedrijven proberen nu derivaten van epibatidine te syntheseren die wel de pijnstillende werking hebben, maar niet de extreem toxische werking.



</doc>
<doc id="1592978" url="https://nl.wikipedia.org/wiki?curid=1592978" title="Coronel Instituut">
Coronel Instituut

Het Coronel Instituut is een afdeling van het AMC in Amsterdam opgericht in 1959, die zich bezighoudt met onderzoek naar en onderwijs geeft op het gebied van arbeid en gezondheid.

Het institut doet onderzoek naar het ontstaan en de preventie van beroepsziekten; er wordt voorlichting gegeven aan artsen, vooral bedrijfs- en verzekeringsartsen, over preventief medisch onderzoek en juiste onderzoeksmethoden voor claimbeoordeling voor de WIA.
Er worden richtlijnen opgestelt voor deze beroepsgroepen die zo veel mogelijk gebaseerd zijn op evidence-based medicine.

De polikliniek "Mens en Arbeid" beoordeelt medische klachten van werknemers die mogelijk het gevolg zijn van een beroepsziekte: er zijn specialisaties in huidaandoeningen als eczeem, OPS (de 'schildersziekte'), psychische stoornissen en aandoeningen van het bewegingsapparaat.

Het Nederlands Centrum voor Beroepsziekten is een aparte afdeling binnen het Coronel Instituut. Hier wordt landelijk bijgehouden welke beroepsziekten er voorkomen. Er wordt onderzoek naar gedaan en informatie verstrekt over beroepsziekten aan de overheid, maar ook aan professionals in het werkveld. 

Ook is er een "kenniscentrum voor verzekeringsgeneeskunde" verbonden aan het Coronel Instituut. Verder heeft het instituut nauwe banden met de Netherlands School of Public and Occupational Health (NSPOH); het opleidingsinstituut voor professionals in de arbozorg en de verzekeringsgeneeskunde en de AIAS, het Amsterdamse Instituut voor Arbeidsstudies.

Het instituut is genoemd naar Samuel Senior Coronel, één van de grondleggers van de sociale geneeskunde in Nederland.

Website van het Coronel Instituut


</doc>
<doc id="1593008" url="https://nl.wikipedia.org/wiki?curid=1593008" title="Pindon">
Pindon

Pindon of pindone (ISO-naam) is een anticoagulans dat gebruikt wordt als rodenticide voor de verdelging van knaagdieren (ratten, muizen of konijnen). Het werkt op een gelijkaardige wijze als warfarine, en is giftiger dan warfarine bij eenmalige toediening. In tegenstelling tot warfarine is pindon geen coumarinederivaat maar een indaandionderivaat.

Pindon is een antagonist van vitamine K: het verhindert de vorming van de stollingsfactor protrombine en vertraagt daarmee de bloedstolling. Een dier dat een voldoend grote dosis pindon inneemt zal aan inwendige bloedingen sterven.

Ook bij mensen kan een inname van een grote dosis of van herhaaldelijke dosissen aanleiding geven tot hemorragie met fatale gevolgen. De symptomen zijn analoog aan die van warfarine.


</doc>
<doc id="1593111" url="https://nl.wikipedia.org/wiki?curid=1593111" title="Nederlands Centrum voor Beroepsziekten">
Nederlands Centrum voor Beroepsziekten

Het Nederlands Centrum voor Beroepsziekten (NCvB) is een centrum dat in 1994 is opgericht en deel uitmaakt van het Coronel Instituut te Amsterdam.
Het doel van het centrum is de centrale, landelijke registratie van beroepsziekten; daarnaast wordt er onderzoek gedaan naar beroepsziekten en beroepsrisico's en wordt hierover informatie verstrekt aan de overheid en professionals in het werkveld, vooral bedrijfsartsen. Twee keer per jaar wordt er voor deze doelgroep, de Heijermanslezing georganiseerd. Deze lezingen, genoemd naar Louis Heijermans, een van de eersten in Nederland die zich interesseerde voor beroepsziekten, behandelen deze onderwerpen. 

Via de website kan er gemeld worden, er is documentatie beschikbaar; men kan er statistieken raadplegen, zoeken naar risicofactoren voor beroepsziekten en zoeken naar specifieke brancherisico’s.
Verder wordt er door middel van registratierichtlijnen, zo veel mogelijk "evidence-based" voorlichting gegeven over het op de juiste manier melden van beroepsziekten.


</doc>
<doc id="1593161" url="https://nl.wikipedia.org/wiki?curid=1593161" title="Adolf Weil">
Adolf Weil

Adolf Weil (Heidelberg, 7 februari 1848 – Wiesbaden, 23 juli 1916) was een Duits arts naar wie de ziekte van Weil, ook wel leptospirose, is genoemd.

Weil studeerde geneeskunde aan de Universiteit van Heidelberg en zette later zijn studie voort in Berlijn en Wenen. In 1886 werd hij benoemd tot hoogleraar speciële pathologie en therapie aan de Universiteit van Tartu, maar moest daar na korte tijd opzeggen omdat hij vanwege tuberculose van zijn strottenhoofd zijn stem verloor. Na 1893 woonde en werkte Weil nog in Ospitaletto, San Remo en Wiesbaden.

In 1913 isoleerde Weil, in samenwerking met Emil Abderhalden, het aminozuur norleucine. Onder zijn werk was een invloedrijke scriptie over auscultatie van slagaders en aders getiteld "Die Auscultation der Arterien und Venen" (1875), en een artikel getiteld "Handbuch und Atlas der topographischen Percussion".
Kort nadat hem het bericht bereikte dat leptospirose door een spirocheet wordt veroorzaakt overleed Weil door een acute bloedspuwing.



</doc>
<doc id="1593716" url="https://nl.wikipedia.org/wiki?curid=1593716" title="Uta Frith">
Uta Frith

Uta Frith, (Rockenhausen, 25 mei 1941) is een ontwikkelingspsycholoog en autoriteit op gebied van autisme. Ze werd opgenomen als lid van de Britse Royal Society en ontving vele onderscheidingen, onder meer eredoctoraten aan de Universiteiten van Nottingham, York, St Andrews en Göteborg.

Frith werd geboren als Uta Aurnhammer en groeide op in Kaiserslautern. In 1966 huwde ze met de Britse neuroloog Chris Frith. Ze hebben twee kinderen.

Frith studeerde van 1961 tot 1964 functieleer aan de universiteit van Saarland in Saarbrücken. In 1964 verhuisde ze naar Londen. Ze studeerde klinische psychologie aan de Universiteit van Londen en liep stage in het Maudsley ziekenhuis waar op dat moment meerdere autisme-experts werkzaam waren. Een van hen was Lorna Wing.

Frith heeft een belangrijke bijdrage geleverd aan twee theorieën omtrent autisme. De eerste kwam tot stand begin de jaren 80. Samen met haar collega's An Leslie en Simon Baron-Cohen ontwikkelde ze de theorie van de "gedachteblindheid" (mindblindness), het onvermogen om zich (in meer of mindere mate) bewust te zijn van de emoties en bedoelingen van anderen. Deze theorie heeft geleid tot neurologisch onderzoek naar de mentale beeldvorming van mensen en autisten in het bijzonder. Haar echtgenoot Chris Frith heeft een groot aandeel gehad in dat onderzoek.

Een andere theorie die ze mee vormgegeven heeft betreft de "zwakke centrale coherentie". Deze theorie gaat over het onvermogen om een volledig beeld te zien, maar alleen oog te hebben voor details, wat een voordeel kan zijn bij het uitoefenen van een beroep waarbij details van belangrijk zijn, maar erg nadelig is bij sociale situaties en het begrijpen van de juiste context in taal.

Frith deed ook onderzoek naar dyslexie, onder meer naar de fonologische processen die verstoord verlopen bij mensen met dyslexie. Met andere wetenschappers ontwikkelde ze een nu veelgebruikte fonologische test die dyslexie kan opsporen.

Frith publiceerde tal van artikelen en boeken. In haar boeken "Autisme: Sleutel tot het Raadsel" (1996) en "Autisme: Verklaringen van het raadsel" (2003) gaat ze verder in op haar theorieën. Haar meest recente boek, "Autism: A Very Short Introduction to Autism" (2008), gaat onder meer over de uitbreiding van de diagnoses van uitsluitend het klassiek autisme in de jaren 60 tot een groter autismespectrum nu.

Momenteel verdeelt ze haar tijd tussen de Universiteit van Londen en de Universiteit van Aarhus in Denemarken.




</doc>
<doc id="1593757" url="https://nl.wikipedia.org/wiki?curid=1593757" title="Pseudaconitine">
Pseudaconitine

Pseudaconitine is een giftige stof, afkomstig uit de wortels van de monnikskap "Aconitum ferox".

Pseudaconitine werd in 1878 ontdekt door Wright en Luff. Zij isoleerden een zeer toxische alkaloïde uit de wortels van de plant "Aconitum ferox" en noemden dit pseudaconitine. De plant is al lang bekend bij botanici en reizigers in India onder de naam "Bikh". Tot het geslacht "Aconicum" behoren nog meer planten die soortgelijke toxische stoffen produceren, waaronder aconitine.

Pseudaconitine is een diterpeen alkaloïde, met de structuurformule CHNO. Het kristal smelt bij 202°C en is matig oplosbaar in water, maar beter in alcohol. Hieruit blijkt dat het een lipofiele stof is.

Bij verhitting in droge toestand ondergaat pseudaconitine pyrolyse en wordt pyropseudaconitine gevormd. Deze geeft niet hetzelfde tintelende effect als pseudaconitine.

Het gif pseudaconitine wordt geproduceerd door de plant "Aconitum ferox" die behoort tot de familie van de Ranunculaceae. De plant komt voor in Oost-Azië, inclusief de Himalaya. Het gif zit in de wortels van de plant.

Pseudaconitine blijkt een matige inhibitor te zijn van het enzym acetylcholinesterase. Dit enzym breekt de neurotransmitter acetylcholine af door het te hydrolyseren. Door remming van dit enzym ontstaat er een constante stimulatie van het postsynaptisch membraan doordat de neurotransmitter niet wordt afgebroken en dus aanwezig blijft. Deze ophoping van acetylcholine kan zo leiden tot de constante stimulatie van spieren, klieren en het centrale zenuwstelsel. Verder blijkt de stof in kleine hoeveelheden ook een tintelend effect te hebben op de tong, lippen en huid.


</doc>
<doc id="1593904" url="https://nl.wikipedia.org/wiki?curid=1593904" title="Thomas Addison">
Thomas Addison

Thomas Addison (Longbenton (Newcastle upon Tyne), april 1793 - Brighton, 29 juni 1860) was een 19e-eeuws Brits arts en wetenschapper. Hij wordt gezien als één van de groten van het "Guy’s Hospital" in Londen.

Thomas Addison werd geboren in Longbenton, Newcastle upon Tyne als zoon van Sarah en Joseph Addison, een kruidenier en bloemenverkoper. Er is twijfel over zijn geboortedag, zelfs over zijn geboortejaar. Hij bezocht aldaar de dorpsschool en ging daarna naar de "Royal Free Grammar School" (vergelijkbaar met het Nederlandse gymnasium) in Newcastle upon Tyne. Hij leerde er Latijn en bleek daar zo in uit te blinken dat hij zijn aantekeningen in het Latijn schreef en het ook vloeiend sprak.

Hoewel zijn vader wilde dat hij advocaat werd besloot Addison om in 1812 geneeskunde te gaan studeren aan de Universiteit van Edinburgh. Hij behaalde in 1815 zijn artsenbul. Zijn proefschrift luidde "Dissertatio medica inauguralis quaedam de syphilide et hydrargyro complectens" (Over syfilis en kwik).

Addison verhuisde dat jaar van Edinburgh naar Londen om daar arts-assistent chirurgie te worden in het Lock Hospital; hij was ook leerling bij Thomas Bateman in de openbare apotheek. Daarna opende hij een eigen praktijk als arts in de polikliniek in Carey street.
Door de invloed van zijn leraren raakte Addison gefascineerd door de dermatologie. Deze fascinatie, die hem de rest van zijn leven bijbleef, leidde ertoe dat hij de veranderingen in huidpigmentatie beschreef die typerend waren voor de ziekte die nu de ziekte van Addison wordt genoemd.

In 1817 werd Addison "perpetual physician's pupil" (eeuwig student geneeskunde), waarmee zijn gedenkwaardige werk begon. In 1819 verkreeg hij zijn licentiaat en enkele jaren later zijn "fellowship"; op 24 januari 1824 werd hij arts-assistent en in 1827 docent in materia medica; in 1837 werd hij volwaardig arts. Van 1835 tot 1840 deelde Addison de leerstoel praktische geneeskunde met Richard Bright; na diens pensionering was Addison de enige docent. Deze post bekleedde Addison tot 1844/1845. Tegen die tijd was hij een veelgevraagd docent: men betaalde graag een honorarium om colleges bij hem te volgen. Deze werden druk bezocht.

Thomas Addison was een briljant diagnosticus maar verder een verlegen, zwijgzaam man. Terwijl collega's met zijn reputatie grote praktijken hadden was de zijne bescheiden. Addison werd alom gerespecteerd, had veel invloed en gold als zeer toegewijd naar zijn studenten en patiënten. Men beschreef hem als iemand die altijd zocht naar het kapotte onderdeel in de machine en niet, zoals zijn tijdgenoot Benjamin Guy Babington, als iemand die zijn patiënten als gevoelige, lijdende personen beschouwde.

We kennen Addison door zijn beschrijving van opvallend veel ziektebeelden, die voor een deel ook zijn naam dragen:


Addison was één van de eersten met een nauwkeurige beschrijving van blindedarmontsteking en schreef een waardevolle studie over de werking van vergif. Daarnaast deed hij invloedrijk werk in het herkennen en begrijpen van veel andere aandoeningen waaronder:


Thomas Addison heeft meerdere episoden van depressie doorgemaakt. Dit heeft zeer waarschijnlijk ook bijgedragen aan zijn vroegtijdige pensionering in 1860. Hij schreef zijn toenmalige studenten: "Een grote achteruitgang in mijn gezondheid heeft bijgedragen tot het vermijden van de spanningen, verantwoordelijkheden en interesse van mijn vak; of dit tijdelijk is of blijvend kan nog niet worden bepaald, maar, hoe dan ook, niets was er beter geschikt mij te helpen dan de warme belangstelling die ik van mijn studenten in Guy's Hospital heb mogen ontvangen in de vele jaren dat ik toegewijd was aan dat instituut."

Drie maanden later, op 29 juni 1860, pleegde Addison zelfmoord. De dag erna schreef de Brighton Herald: 
Hij werd begraven op het kerkhof van de Lanercost Priory. Eén van de 'grote mannen' was heengegaan, maar was niet vergeten. Het ziekenhuis liet een buste maken van hem, noemde een zaal van het nieuwe gedeelte van het ziekenhuis naar hem en hield de herinnering aan hem levend door een marmeren wandtafel in de kapel. Thomas Addison zal altijd in Guy's Hospital blijven.




</doc>
<doc id="1594187" url="https://nl.wikipedia.org/wiki?curid=1594187" title="Irwin Brodo">
Irwin Brodo

Irwin Murray Brodo (New York City, 1935) is een Canadese lichenoloog. 

In 1957 behaalde hij zijn BSc in de biologie aan City College of New York. In 1959 behaalde hij zijn MSc. Zijn mastersthesis had de titel "A study of Lichen Ecology in Central New York". In 1965 behaalde hij zijn Ph.D. met het proefschrift "The Lichens of Long Island, New York: A Floristic and Vegetational Analysis".

Brodo is gespecialiseerd in diverse groepen korstmossen uit Noord-Amerika en dan met name de geslachten "Coccotrema,Lecanora, Haematomma, Rhizocarpon, Ochrolechia" en "Alectoria". Daarnaast houdt hij zich bezig met floristiek en fytogeografie van verschillende gebieden in Canada, met name Brits-Columbia (Koningin Charlotte-eilanden), Ontario (regio Ottawa, Algonquin Provincial Park) en het Arctische gedeelte van Canada. 

Brodo houdt zich bezig met adviezen met trekking tot korstmossen. Op verzoek van derden voert hij identificaties van korstmossen uit. Ook geeft hij cursussen met betrekking tot de identificatie van korstmossen. 

Brodo is sinds 2000 met pensioen, maar verricht nog wel onderzoek bij zijn voormalige werkgever, het Canadian Museum of Nature. Sinds 1965 was hij hieraan verbonden als conservator van de collectie korstmossen. Gedurende acht jaar was hij hoofd van de afdeling botanie. 

Brodo is lid van de International Association for Lichenology, waarvan hij tussen 2004 en 2008 de voorzitter was en die hem in 1994 de Acharius Medal toekende vanwege zijn verdiensten voor de lichenologie. Hij is tevens lid van de American Bryological and Lichenological Society en de Canadian Botanical Association, van beide organisaties was hij voorzitter. Hij draagt bij aan het Tree of Life web project. 

Brodo heeft talloze artikelen in wetenschappelijke tijdschriften over korstmossen op zijn naam over onderwerpen als biochemie van kostmossen, luchtvervuiling en systematiek. Hij is (mede)auteur van artikelen in tijdschriften als "American Journal of Botany, Nordic Journal of Botany, Science" en "Systematic Botany". Samen met de fotografen Sylvia en Stephen Sharnoff is Brodo verantwoordelijk voor het boek Lichens of North America (2001, Yale Universitry Press). Dit boek werd gepubliceerd in samenwerking met het Canadian Museum of Nature. Het fotografisch veldwerk werd gesponsord door de Missouri Botanical Garden. In 2002 onderscheidde de Council on Botanical and Horticultural Libraries het boek met de Annual Literature Award. Met David Hawksworth schreef Brodo "Alectoria and Allied Genera in North America" (1977). 



</doc>
<doc id="1594276" url="https://nl.wikipedia.org/wiki?curid=1594276" title="International Association for Lichenology">
International Association for Lichenology

De International Association for Lichenology (IAL) is een organisatie die zich richt op de internationale promotie van de lichenologie en het behoud van korstmossen. Iedereen die is geïnteresseerd in lichenologie, kan lid worden van de organisatie. De IAL organiseert symposia en excursies in het veld. Iedere vier jaar wordt er een internationaal symposium georganiseerd. Twee maal per jaar verschijnt de "International Lichenological Newsletter", een nieuwsbrief. 

De IAL reikt meerdere onderscheidingen uit. De naar Erik Acharius vernoemde Acharius Medal is bestemd voor personen vanwege hun levenslange verdiensten voor de lichenologie. Tot de ontvangers behoren David Hawksworth (2002) en Irwin Brodo (1994). De Mason Hale Award wordt toegekend aan jonge lichenologen vanwege uitmuntende prestaties als resultaat van promotieonderzoek en vergelijkbare studies. De Sylvia Sharnoff Education Award is bestemd voor educatieve websites in elke taal van een hoog niveau met betrekking tot korstmossen. Deze websites moeten het werk zijn van studenten of scholen op pre-universitair, universitair of promovendus-niveau. 



</doc>
<doc id="1594637" url="https://nl.wikipedia.org/wiki?curid=1594637" title="Mauveïne">
Mauveïne

Mauveïne, ook bekend als paars aniline en Perkins mauve, was de eerste synthetische organische kleurstof .
De chemische naam is 3-amino-2,±9-dimethyl-5-fenyl-7-(p-tolylamino)fenaziniumacetaat. De formule is CHNX (mauveïne A) en CHNX (mauveïne B, zie hieronder).

Mauveïne is in 1856 per ongeluk ontdekt door de 18 jaar oude William Henry Perkin, die het antimalariamiddel kinine probeerde te maken als uitdaging van zijn professor, August Wilhelm von Hofmann. In een van zijn pogingen gerelateerd aan deze synthese oxideerde Perkin aniline met kaliumdichromaat. Onder deze omstandigheden reageerde het aniline met toluïdine onzuiverheden wat een zwarte vaste stof gaf, een redelijk bekend resultaat in "mislukte" organische synthese. Terwijl hij zijn kolf schoonmaakte ontdekte Perkin dat een deel van de zwarte stof oploste in ethanol om een paarskleurige oplossing te geven, wat een effectieve kleurstof voor zijde en andere textielen bleek te zijn.

Perkin octrooieerde de nieuwe kleurstof en het volgende jaar opende hij een kleurstoffabriek in Greenford aan het Grand Union Canal in Londen om de massaproductie te beginnen. Het werd oorspronkelijk gemaakt onder de naam "paars aniline" of "purper" wat ook de naam is van een natuurlijke, uit weekdieren gewonnen, kleurstof . De naam "mauve" werd in 1859 in Engeland gegeven, van de Franse naam voor kaasjeskruid, waarna chemici het later mauveïne noemden . Mauve kwam in de mode in 1862 toen Koningin Victoria van het Verenigd Koninkrijk in een mauve zijdejurk verscheen op de Royal Exhibition. Enkele jaren later was het al uit de mode toen nieuwere synthetische kleuren opkwamen, maar niet voordat Perkin er een fortuin mee verdiende en de chemische industrie op gang kwam. De U.S. National Association of Confectioners stond mauveïne toe als voedselkleurstof in het begin van de twintigste eeuw .
Later werk aan chemische kleurstoffen leidde ook tot de (onopzettelijke) ontwikkeling van moderne chemotherapie (zie Sulfonamide).

De kleur van deze kleurstof is bekend van veelvuldig gebruik in matrixdrukkers, populair in de mid-twintigste eeuw.

Een moderne labprocedure voor de synthese van mauveïne bestaat uit het oplossen van aniline, p-toluïdine en o-toluïdine in zwavelzuur en water (grote overmaat vanwege slechte oplosbaarheid) in ruwweg een 1:1:2-verhouding, gevolgd door toevoeging van kaliumdichromaat .
De moleculaire structuur van mauveïne bleek moeilijk te bepalen en was onzeker tot 1994 .

Het is eigenlijk een mengsel van vier gerelateerde aromatische verbindingen, welke alleen verschillen in het aantal en de plaatsing van methylgroepen.
A is opgebouwd uit twee moleculen aniline, één p-toluïdine en één o-toluïdine terwijl B elk één aniline, p-toluïdine en o-toluïdine bevat.
Zoals Perkin in 1879 aantoonde , is mauveïne B gerelateerd aan safranines via oxidatieve/reductieve verlies van de p-tolyl-groep. Safranine zelf is een 2,8-dimethylfenaziniumzout, terwijl parasafranine geproduceerd door Perkin waarschijnlijk het 1,8- (of 2,9-)dimethyl-isomeer is.

In 2007 werden twee andere mauveïne-componenten geïsoleerd en geïdentificeerd, genaamd mauveïne C (met een extra p-methyl-groep op mauveïne A) en mauveïne B2 (een isomeer van mauveïne B met de methylgroep op een andere arylgroep).



</doc>
<doc id="1594661" url="https://nl.wikipedia.org/wiki?curid=1594661" title="Ben Polak">
Ben Polak

Benjamin Sally (Ben) Polak (Nijmegen, 12 september 1913 – Amsterdam, 24 juli 1993) was een Nederlands medicus, politicus en hoogleraar huisartsgeneeskunde van Joodse afkomst. 

Zijn vader was Mozes Samson Polak, zijn moeder Goldina van der Hove, en hij had zeven broers en zussen. Zijn vader was oppervoorzanger in de synagoge en godsdienstleraar, eerst in Winschoten, later in Nijmegen.

Ben Polak was tweemaal (in 1940 en, na echtscheiding, in 1950) getrouwd met Petronella Everdina 'Pim' Eldering (1909-1989), daartussen met Aletta Bronsing (1914-2008) en ten slotte met Mireille Smit (1931-2003).


Tijdens zijn studie was hij reeds openlijk communist, en liet hij daarom visitekaartjes drukken met naar communistische gewoonte destijds zijn naam in kleine letters "ben polak".
Dit was voor zijn Leidse medestudenten aanleiding om het kaartje op zijn laboratoriumkastje steeds weer te beschrijven met "Ik", waardoor er "Ik ben polak" stond.
Polak was lid van de CPN, van 1932 tot 1953. Hij werd toen geroyeerd, nadat hij verklaard had het onwaarschijnlijk te achten dat joodse artsen, zoals beweerd werd in de Sovjet-Unie, de moordenaars van Stalin waren. Later werd hij weer als lid toegelaten. In de periode 1956-1960 was hij lid van de Eerste Kamer. In 1946 werd hij in Amsterdam na Leen Seegers de tweede communistische wethouder van Nederland. Zijn wethouderschap was maar van korte duur, in 1948 werd hij afgezet na de communistische omwenteling in Praag. Ben Polak was lid van de Provinciale Staten van Noord-Holland van juni 1946 tot 1953.


Tijdens de Tweede Wereldoorlog was Ben Polak actief in het verzet en ondergedoken. Hij zat vanaf 1943 in de strafgevangenis te Amsterdam, maar wist later te ontkomen via het dakraam.


De "Ben Polakbrug" (brug 258) over de Nieuwe Prinsengracht in Amsterdam is naar hem genoemd.





</doc>
<doc id="1595110" url="https://nl.wikipedia.org/wiki?curid=1595110" title="Johannes Pfannenstiel">
Johannes Pfannenstiel

Hermann Johannes Pfannenstiel (28 juni 1862 – 3 juli 1909) was een Duits gynaecoloog die vooral bekend werd door de invoering van de Pfannenstiel-incisie of bikinisnede die hij in 1900 bij vakgenoten introduceerde.


</doc>
<doc id="1595158" url="https://nl.wikipedia.org/wiki?curid=1595158" title="Frontaal syndroom">
Frontaal syndroom

Een frontaal syndroom, ook wel eens "pseudo-psychopathie" genoemd, is een vorm van hersenletsel die het gevolg kan zijn van een harde klap die de frontale kwabben te verwerken krijgen (bijvoorbeeld bij een val op het hoofd), van een herseninfarct of -tumor. Patiënten die hieraan lijden, krijgen moeite om de betekenis van hun handelingen en/of gedrag voor anderen en hun omgeving te beoordelen. Ze worden met name stuurloos en ongeremd, hebben zichzelf weinig of niet onder controle. Dit uit zich in progressief impulsief gedrag, een gebrek aan zelfbeheersing en vaak een veranderde, apathische persoonlijkheid.

Mensen die een frontaal syndroom oplopen, hebben moeite zichzelf onder controle te houden doordat hun remmingen verminderd zijn of totaal weg zijn. Ze kunnen zich grof gedragen of uiten, zonder daarvan de betekenis voor mensen in hun omgeving in te zien. Doordat ze op iedere impuls ingaan die zich aandient, zijn ze vaak wispelturig en onbetrouwbaar in hun acties.

De verschijnselen die optreden bij een frontaal syndroom zijn te verdelen in enerzijds veranderingen in de persoonlijkheid en anderzijds stoornissen in de cognitieve functies van de hersenen. Wat betreft persoonlijkheidsveranderingen kunnen extremen voorkomen van uiterst initiatiefloos en droevig tot overmatig energiek en onnatuurlijk vrolijk gedrag.

Problemen die optreden wat betreft het cognitieve proces zijn concentratie- en geheugenstoornissen. Hierdoor worden communicatie en informatieopname bemoeilijkt. Met name denkprocessen die uit meerdere stappen bestaan en doelgerichte handelingen vormen een probleem. Doorgaans ontwikkelt een patiënt een bepaalde vorm en volgorde van handelen waar hij/zij niet of zeer moeilijk vanaf te brengen is (dwangmatig gedrag). Frontaal syndroom tast de intelligentie niet aan.


</doc>
<doc id="1595230" url="https://nl.wikipedia.org/wiki?curid=1595230" title="Ernst van Aaken">
Ernst van Aaken

Ernst van Aaken (Emmerik, 16 mei 1910 - Schwalmtal-Waldniel, 2 april 1984) was een Duitse sportarts en atletiektrainer.

Van Aaken werd bekend als de "loopdokter" en de bedenker van de trainingsmethode van de "Waldnieler duurloop". Hij stelde dat de mens in staat moest zijn de leeftijd van 100 jaar te bereiken, mits deze maar niet zo "hopeloos onbiologisch" zou leven. In de ""biologische"" levenswijze die hij voorstond speelde sportbeoefening een belangrijke rol, en met name de ontwikkeling van het uithoudingsvermogen. Ook meende hij dat vrouwen uiteindelijk betere duurprestaties zouden kunnen leveren dan mannen, indien de maatschappelijke beletsels werden weggenomen die hun ontwikkeling verhinderden.

Als sportarts, trainer en pleitbezorger van de nieuwe ontwikkelingen die hij voorstond richtte hij zich fanatiek op het langeafstandlopen en de training van het ""pure uithoudingsvermogen"" ("""reine Ausdauer"") met hoge kilometrages op het trainingsprogramma. Hij prees een dagelijkse duurloop aan voor iedereen, ook voor vrouwen, ouderen en kinderen, samen met matig eten en drinken. Hij bestreed de tot halverwege de jaren zestig overheersende methode van de intervaltraining. Tegelijkertijd gingen er in de Verenigde Staten ook stemmen op waarin iets dergelijks werd bepleit (de beweging van de Long Slow Distance-training).

Begin jaren zestig begeleidde Van Aaken onder meer ook de Duitse atleet Harald Norpoth, die op de Olympische Zomerspelen 1964 in Tokio zilver behaalde op de 5000 meter.

Op 16 september 1967 organiseerde hij in Waldniel een marathonloop, waaraan hij heimelijk ook twee vrouwen liet deelnemen, wat destijds nog niet geoorloofd was: deze afstand was sinds het ontstaan bij de moderne Olympische Spelen voorbehouden aan de mannen.

In 1972 werd Van Aaken tijdens zijn eigen training door een auto overreden, wat hem beide benen kostte. Sindsdien verplaatste hij zich per rolstoel en zette hij zich ook in voor rolstoelatleten. 

Ter verspreiding van zijn ideeën schreef hij een aantal boeken, met als bekendste "Programmiert für 100 Lebensjahre". Ook hield hij talloze lezingen, ook in de Verenigde Staten en Japan, en organiseerde hij vooral hardloopwedstrijden voor vrouwen op de marathon en ook ultralopen.



</doc>
<doc id="1595283" url="https://nl.wikipedia.org/wiki?curid=1595283" title="Cadmiumoxide">
Cadmiumoxide

Cadmiumoxide (CdO) is een anorganische verbinding van cadmium met zuurstof.

De commerciële productie van cadmiumoxide vindt plaats middels de reactie van cadmiumdamp (afkomstig van gesmolten metallisch cadmium), bij hoge temperatuur, met zuurstof. Het gevormde cadmiumoxide wordt afgescheiden in doekenfilters. De verhouding lucht-cadmiumdamp bepaalt de deeltjesgrootte van het product. De enige producent van cadmiumoxide in de Europese Unie is La Floridienne in Aat.

Cadmiumoxide kan ook bekomen worden door de thermische ontleding van cadmiumcarbonaat of cadmiumhydroxide:

De oxidatie van cadmiumsulfide op hoge temperatuur levert eveneens cadmiumoxide:

De pyrolyse van cadmiumzouten van carbonzuren, bijvoorbeeld cadmiumoxalaat, levert fijn verdeeld cadmiumoxide:

Cadmiumoxide komt voor als amorf poeder (de α-vorm) en in kristalvorm (de β-vorm). De kristalstructuur is kubisch, zoals bij natriumchloride. Elk cadmiumatoom is daarbij omringd door zes zuurstofatomen, die de hoekpunten van een octaëder vormen. Zuivere kristallen zijn roodbruin van kleur, maar de kleur kan variëren tot zwartbruin als gevolg van onvolkomenheden in de kristalstructuur. Het is onoplosbaar in water en alkalische oplossingen, wel oplosbaar in minerale zuren.

De relatieve dichtheid ten opzichte van water van cadmiumoxide in kristalvorm is 8,15; amorf is dat 6,95. Amorf cadmiumoxide ontleedt tussen 900 en 1000°C. De kristallijne vorm sublimeert bij 1559°C.

Cadmiumoxide wordt gebruikt in de fabricage van bepaalde types elektroden van nikkel-cadmium-accu's; van stabilisatoren om de hittebestendigheid te verbeteren van plastics en nitrilrubbers; van pigmenten. Het wordt ook toegevoegd aan baden voor elektroplating. Een kleine hoeveelheid wordt gebruikt als katalysator in organische reacties.

Cadmiumoxide wordt in reactie met azijnzuur gebruikt voor het bereiden van cadmiumacetaat.

Cadmiumoxide is een zeer giftige stof, vooral bij inhalatie. Ze is irriterend voor de ogen en de luchtwegen. Inademing van de aerosol kan longoedeem veroorzaken. Blootstelling aan een hoge concentratie kan dodelijk zijn. Bij herhaalde of langdurige blootstelling kunnen de longen en de nieren aangetast worden.

Cadmiumoxide is waarschijnlijk kankerverwekkend bij de mens. Bij dierproeven is ook gebleken dat de stof mogelijk schadelijk is voor de voortplanting of de ontwikkeling.


</doc>
<doc id="1595345" url="https://nl.wikipedia.org/wiki?curid=1595345" title="Microvillus">
Microvillus

Microvilli (enkelvoud: Microvillus, lat: "villus" "borstelig haar (van dieren), wol") zijn microscopische uitstulpingen van het celmembraan die het oppervlak van cellen drastisch vergroten. Microvilli zijn te vinden in de brush border in de dunne darm. Door het grote oppervlak kunnen macromoleculen en ionen gemakkelijker worden geabsorbeerd.

Bundels van actinefilamenten onderhouden de vingerachtige structuur. Deze actinefilamenten zijn verankerd aan het actinecomplex van de cel via het terminale web.



</doc>
<doc id="1595377" url="https://nl.wikipedia.org/wiki?curid=1595377" title="Sint Jorishof (Amsterdam)">
Sint Jorishof (Amsterdam)

Het Sint Jorishof (oorspronkelijk Sint Jorisgasthuis) was het eerste leprozenhuis van Amsterdam. In dit middeleeuws gebouw werden lepralijders gehuisvest. Het hof lag aan de Kalverstraat, op de hoek met de Heiligeweg, tussen de Olieslagerssteeg en de toenmalige Sint Jorissteeg. Oorspronkelijk was deze locatie net buiten de stad.

Het is niet zeker wanneer het Sint Jorisgasthuis gesticht werd. De oudst bekende vermelding dateert uit 1410. Na de stadsuitbreiding van 1480 kwam het gasthuis binnen de stadsmuren te liggen, en eind 15e eeuw werden de leprozen daarom verhuisd naar een gasthuis buiten de muren van de stad, het Leprozenhuis. Het Sint Jorisgasthuis werd hierna het Sint Jorishof genoemd en ging zich voornamelijk richten op de zorg voor armen en "onnozelen" (geestelijk gehandicapten). Hierna was het Sint Jorishof voornamelijk in gebruik als proveniershuis. De kapel van het Sint Jorishof werd in 1624 verbouwd en verhuurd aan de overlieden van het Sint Jozefsgilde van timmermannen. Dit gebouw aan Kalverstraat 183, het Kistenmakerspand genoemd, deed nog eeuwen dienst als gildehuis. Het maakt nu deel uit van Maison de Bonneterie.

Het bestuur van het Sint Jorishof bestond uit zeven regenten (vier mannen en drie vrouwen), die aangesteld werden door de burgemeesters van Amsterdam. Een van de regenten was ook lid van de vroedschap van de stad. De regenten waren prominente en rijke burgers van de stad die het zich konden veroorloven om het Sint Jorishof financieel te steunen, zoals admiraal Laurens Reael, Dirck Tulp en Jacob Cloeck, medeoprichter van de VOC.

Na de Alteratie in Amsterdam in 1578 nam de stad alle kloosters en kerken in beslag en werd het kloosterhof van het Sint-Paulusbroederklooster toegewezen aan het Sint Jorishof, dat zijn proveniers verhuisde van de Kalverstraat naar de huisjes rond het kloosterhof. Dit kloosterhof werd hierna Sint Jorishof genoemd. De regenten van het Sint Jorishof werden ook kerkmeesters van de Waalse Kerk, de voormalige kloosterkapel.

Begin 19e eeuw, tijdens de Franse tijd in Nederland, besloot de overheid om het Sint Jorishof op te heffen.


</doc>
<doc id="1595514" url="https://nl.wikipedia.org/wiki?curid=1595514" title="Hendrik Zwaardemaker">
Hendrik Zwaardemaker

Hendrik Zwaardemaker Czn (Haarlem, 10 mei 1857 – Utrecht, 19 september 1930) was een Nederlands arts die vooral bekend is geworden door zijn experimenten met gehoorapparaten. Zijn vader was uitgever en boekhandelaar.

Hij studeerde in Amsterdam medicijnen, waarin hij in 1883 promoveerde. In 1882 werd hij officier van gezondheid bij de landmacht, wat hij tot 1886 bleef. Hij ging zich toen specialiseren in de keel-, neus- en oorheelkunde.

In 1897 werd hij benoemd tot hoogleraar in de fysiologie in Utrecht. Hij deed daar onderzoek naar de reuk- en smaakzin, vulde de reukstoffenindeling van Linnaeus aan en ontwikkelde tevens de eerste olfactometer, een meetinstrument voor geurstoffen.

In 1928 schreef Zwaardemaker het "Leerboek der phonetiek". Dit boek was tientallen jaren hét handboek voor de fonetiek.

Hij kreeg talrijke onderscheidingen voor zijn verdiensten.



</doc>
<doc id="1595538" url="https://nl.wikipedia.org/wiki?curid=1595538" title="Gerardus Leonardus Blasius">
Gerardus Leonardus Blasius

Gerrit Leendertsz. Blasius of Gerardus Leonardus Blasius (gedoopt Amsterdam, 3 oktober 1627 – begraven Amsterdam, 26 september 1682 ) was een Nederlandse anatoom, en een van de eerste Amsterdamse hoogleraren medicijnen (1660). Hij wordt gerekend tot de grondleggers van de vergelijkende anatomie. Tussen 1649 en 1682 publiceerde hij dertig boeken, waaronder dertien becommentarieerde uitgaven van andere auteurs en een aantal inleidingen in de geneeskunde. Gerardus Blasius schroomde niet om met andermans veren te pronken en is onderwerp van een heftige polemiek geweest, die begon met het claimen van een ontdekking die in werkelijkheid door zijn oud-student Nicolaus Steno werd gedaan.

Gerard Blasius van Oostvliet, zoals hij zichzelf noemde, werd gedoopt in Amsterdam. Zijn vader Leendert Blasius was een vestingbouwkundige in Glückstadt en Zeeuws-Vlaanderen, en trad als architect in dienst van de Christiaan IV, de koning van Denemarken. Hij werd daar in juli 1640 benoemd, nadat Hans van Steenwinckel de Jonge was overleden, bij het afbouwen van de Rundetårn. Leendert Blasius werd betrokken bij de renovatie van de Holmens kerk, tegenover de Børsen, beide in een Hollandse Renaissancestijl.

Gerard studeerde medicijnen in de Deense hoofdstad en nadat zijn vader was overleden, vertrok het gezin naar Leiden. Hillegondt Gerrits of Bartelinck woonde met haar kinderen op het Steenschuur, het verlengde van Rapenburg; zij had een dochter Eleonora die schilderde (zie Thieme-Becker). 
Hij studeerde in Leiden vanaf 4 juli 1645 en promoveerde er op 22 mei 1648 met een dissertatie over een nierziekte. Rond 1655 vestigde hij zich in Amsterdam en een jaar later werd hij op 29-jarige leeftijd opnieuw in Leiden ingeschreven. In 1658 begon hij met het geven van privé-lessen in Amsterdam en een jaar later werd hij lector aan het Athenaeum Illustre in farmacologie, chemie, en later anatomie onder de vleugels van Arnoldus Senguerdius, professor in de filosofie. In 1660 werd hij stadsdokter.

Bovendien werd hij, nadat hij van de Lutherse naar de gereformeerde kerk was overgegaan, op 27 juli buitengewoon hoogleraar aan het Athenaeum, maar zonder daarvoor te worden vergoed. In zijn openbare rede gaf hij blijk van een vooruitgangsgedachte en bevordering van een "geneeskundefaculteit". De regenten en burgemeesters werkten mee en besloten theologie buiten de deur te houden om felle discussies zoals aan de universiteiten in Utrecht en Leiden te vermijden.

Het Atheneum kreeg alleen toestemming om theoretisch onderwijs te geven in de anatomie omdat de het gilde van de chirurgijnen het monopolie op het praktisch onderwijs claimden.
Op 8 februari 1662 kreeg Blasius toestemming om af en toe privélessen anatomie te geven en kreeg hij toestemming om op persoonlijke titel openbare secties uit te voeren in het gasthuis.

In 1661 claimde Blasius in het voorwoord van zijn "Medicina generalis" een ontdekking van zijn voormalige Deense kostganger Nicolaus Steno als de zijne. Deze had een jaar eerder een schapenkop gekocht om onderzoek te doen en was op een kanaaltje gestoten dat vanaf de oorspeekselklier de mond voorziet van speeksel. Dit kreeg uiteindelijk de naam "ductus parotidicus". Steno liet het er niet bij zitten en trachtte in 1663 aan te tonen dat Blasius onbekwaam was in de anatomie en "een slaaf van zijn gevoelens." Blasius stuurde zijn broer Johan, die advocaat was, naar Leiden om Steno ertoe te bewegen zijn woorden terug te nemen.

In 1664 werd Blasius lid van het "Collegium Privatum Amstelodamense", opgericht door Jan Swammerdam. Het collegium bestond uit een groep wetenschappers die regelmatig bijeenkwam om onderzoek te doen. Het was afspraak binnen het collegium om alleen gezamenlijk te publiceren. Desondanks gaf Blasius in 1666 een boekje uit over de anatomie van het ruggenmerg, waarvan het onderzoek verricht was door Swammerdam. Bij de tweede druk was de naam van Blasius geschrapt, wellicht was hij toen uit het collegium gezet.

In 1666 werd Blasius op voorspraak van onder andere Nicolaas Tulp benoemd tot gewoon hoogleraar in de medicijnen aan het Atheneum Illustre van Amsterdam, onder de voorwaarde dat hij geen openbare anatomische lessen zou geven. Blasius gaf in de Agnietenkapel en boven de Vleeshal colleges, maar vanaf 1671 ook botanie in de kruidentuin van het gasthuis. De hortus medicus van Johannes Snippendael was in 1664/5 in verband met de Vierde Vergroting van Amsterdam verplaatst van de Utrechtsestraat, ter hoogte van de Keizersgracht naar het Binnengasthuisterrein.

Zijn onderwijsmethode (disputeren) schijnt populair te zijn geweest bij de studenten.

Op 12 november 1669 kreeg hij zes bedden toegewezen en toestemming om met zijn studenten de daarin opgenomen zieken in het Sint Pietersgasthuis te bezoeken. In oktober 1670 kreeg hij toestemming om in het gasthuis patiënten te schouwen die in zijn bedden gestorven waren, zodat de studenten theorie en praktijk met elkaar in verband konden brengen. Blaes kreeg nooit toestemming secties in het Theatrum Anatomicum te verrichten, dat privilege werd door de chirurgijns fel verdedigd. Blasius gaf zijn studenten een stevige, elementaire basis, maar moest hen doorsturen naar Leiden, want aan het Athenaeum konden geen examens worden afgelegd en geen graden worden behaald. Veel van zijn studenten studeerden binnen een paar maanden af en in enkele gevallen na enkele dagen. In aantal van die disputaties liggen in de British Library. Op 12 maart 1678 kreeg hij toestemming om lijken te laten uittekenen voor plaatwerk. In zijn "Anatome animalium" (1681) is Stensen de meest aangehaalde auteur.

Blasius vergaarde een groot fortuin met zijn praktijk. Zijn weduwe hertrouwde in 1687. De positie van Blasius werd vanwege de slechte stedelijke financiën pas in 1692 ingevuld door Pieter Bernagie.


Blasius schreef over anatomie, farmacologie en scheikunde, met een voorkeur voor iatrochemie en een aantal leerboeken.


</doc>
<doc id="1595647" url="https://nl.wikipedia.org/wiki?curid=1595647" title="Jan Deyman">
Jan Deyman

Jan Deyman (Amsterdam, 3 oktober 1619 - aldaar, 7 december 1666) was een Nederlandse arts.

Hij werd geboren als zoon van een "kapiteyn te water". Deyman vestigde zich in Amsterdam als geneeskundige en verwierf zo'n goede reputatie dat hij in 1653 ter vervanging van Nicolaas Tulp, die toen burgemeester werd, tot inspecteur van het Collegium Medicum werd benoemd.

Hij was belast met de opleiding der chirurgijns en vroedvrouwen en dankt hieraan zijn titel van professor.
Deyman was rond 1659 gehuwd met Maria Bas uit een zeer gegoede familie, die uit Noord-Holland afkomstig, maar sedert lang te Amsterdam gevestigd was. Het echtpaar had vier kinderen.

Na zijn overlijden liet hij zijn vrouw welverzorgd achter. Het grootste deel van het fortuin van Pieter Six is van de zijde van zijn vrouw gekomen.


</doc>
<doc id="1595851" url="https://nl.wikipedia.org/wiki?curid=1595851" title="Brandhaar (dieren)">
Brandhaar (dieren)

Brandharen zijn een verdedigingsmechanisme van verschillende dieren, bestaande uit broze, met gif gevulde haren die een pijnlijke sensatie geven.

Brandharen komen vooral voor bij geleedpotigen, zoals spinnen (in het bijzonder heel wat soorten vogelspinnen) die de haren soms gericht kunnen afwerpen.

Ook bepaalde rupsen, zoals de eikenprocessierups zijn berucht en worden bestreden om overlast van de brandharen te verminderen. De rups van de bastaardsatijnvlinder, die o.a. voorkomt in het kustgebied van Nederland en België kan in de duinen voor overlast zorgen. In Zuid-Amerika is de rups van de Lonomia obliqua berucht.



</doc>
<doc id="1595970" url="https://nl.wikipedia.org/wiki?curid=1595970" title="Hedonische waarde">
Hedonische waarde

De hedonische waarde is een maat voor de (on)aangenaamheid van een geur. Hierbij wordt gewerkt met een beoordelingsschaal die loopt van uiterst aangenaam tot uiterst onaangenaam. De aangenaamheid van geuren hangt echter samen met de geurconcentratie, uitgedrukt in ou/m (hedonische geureenheden per kubieke meter gas) dan wel ou/m (Europese geureenheden of "European odour units" per kubieke meter). Bij metingen volgens norm NVN 2818 van het Nederlands Normalisatie-instituut (NEN) wordt de geurconcentratie daarom tegen de hedonische waarde uitgezet.

De hedonische waarde van een geur wordt volgens de werkwijze van NVN 2818 bepaald door een panel van waarnemers de aangenaamheid van die geur te laten beoordelen. Zij kunnen de aangenaamheid uitdrukken in een cijfer op een schaal van -4 tot +4, waarvan alleen het middelste cijfer en de uitersten (dus 0, -4 en +4) zijn gedefinieerd.

Voorafgaand aan deze proef wordt volgens de standaardwerkwijze de geurconcentratie gemeten door aan dezelfde personen een luchtmonster met geurstof(fen) in verschillende verdunningen aan te bieden en zo te bepalen wat de gemiddelde waarnemingsgrens van deze groep personen is. Hierbij wordt gebruikgemaakt van een zogenaamde olfactometer, een toestel waarmee een geurhoudend monster met een neutraal gas kan worden verdund en aan de waarnemers wordt aangeboden.

De hedonische waarde is een middel om de mate van geurhinder te voorspellen. Hierbij valt te denken aan bijvoorbeeld de geuroverlast die bedrijven bij omwonenden kunnen veroorzaken. Meten hoe geuren worden beleefd, is dan van belang voor het milieuvergunningenbeleid.

In Nederland bestaat geen eenduidige norm voor geurhinder; deze wordt door het bevoegd gezag bepaald. Dit geldt ook indien gebruik wordt gemaakt van de hedonische waarde. Vaak wordt daarbij onderscheid gemaakt tussen bestaande en nieuwe situaties. Algemeen wordt aangenomen dat een concentratie waarbij een hedonische waarde van -1 wordt bereikt tot een acceptabele mate van geurhinder leidt. In nieuwe situaties kan een strengere normstelling gewenst zijn.

In maart 2013 werd een herziening van de uit 2005 daterende norm NVN 2818 aangekondigd.



</doc>
<doc id="1596315" url="https://nl.wikipedia.org/wiki?curid=1596315" title="Wet van Kleiber">
Wet van Kleiber

De wet van Kleiber is een fysiologische wet die het verband tussen massa en stofwisseling van dieren beschrijft. De wet zegt dat er geen rechtlijnig verband is tussen de massa van de levensvorm en het energieverbruik. Bij toenemend gewicht, wordt relatief minder energie gebruikt. Het energieverbruik blijkt evenredig met de massa verheven tot de macht 0,75. Het is genoemd naar de Max Kleiber en gebaseerd op diens werk op het gebied van de biologie in het begin van de jaren dertig.

In formulevorm:

Hierin staat "E" voor het energieverbruik in kcal per dag en "m" voor de massa in kg en c een constante die niet afhankelijk is van het lichaamsgewicht. Voor planten geldt de wet niet, want dan is de exponent dicht bij één.


</doc>
<doc id="1596663" url="https://nl.wikipedia.org/wiki?curid=1596663" title="Neurogene shock">
Neurogene shock

Een neurogene shock is een ernstige stoornis van de algemene toestand van het lichaam. Dit wordt gekenmerkt door een tekort aan circulerend vocht in de bloedbaan. 

Er is sprake van een primaire verlaging van de weefselspanning met onvoldoende of stilstaande circulatie in de weefsels met aansluitend een kettingreactie die velerlei functies doet uitvallen en de primaire oorzaak nog versterkt, waarbij ook de grote circulatie tekortschiet en een stadium van irreversibele uitval en dood volgt.

Bij een neurogene shock is er een stoornis in de sympathische controle van de zenuwvoorziening van de bloedvaten, waardoor een actieve verwijding van de vaten optreedt.


</doc>
<doc id="1596809" url="https://nl.wikipedia.org/wiki?curid=1596809" title="Passief-agressieve persoonlijkheid">
Passief-agressieve persoonlijkheid

Iemand die een passief-agressieve persoonlijkheid (PAP) heeft lijdt aan een persoonlijkheidsstoornis die beschreven wordt in DSM-III. De lijder aan deze stoornis wordt gekenmerkt door een agressief denkpatroon jegens de mensen die gezag over hem uitoefenen.

De "passief-agressieve persoonlijkheid" was gerubriceerd als een "As II"-persoonlijkheidsstoornis in de DSM-III, maar het is verplaatst in DSM-IV naar Appendix B (toekomstige ontwikkelingen), om reden dat er nog niet voldoende overeenstemming bestond en verder onderzoek nodig werd geacht. Het is een soort hangend stadium van puberaal gedrag, waardoor de persoon in kwestie zich nog altijd passief-agressief verzet tegen bevelen.

Het verzet kan bestaan uit:

De kenmerken zijn:

Af en toe komt ook handgemeen in het spel waardoor de PAP-lijder nog meer haat en afkeer heeft jegens andere mensen. Wanneer PAP-lijders kritiek krijgen op hun trage werkzaamheden of onvolledige inzet, krijgen de critici of juist hun bazen de schuld ervan.


</doc>
<doc id="1597054" url="https://nl.wikipedia.org/wiki?curid=1597054" title="Hexadactylie">
Hexadactylie

Hexadactylie of hexadactylisme (Grieks: "hexa" (έξι) = "zes" en "dactylos" (δάχτυλο) = "vinger") is de benaming voor het voorkomen van zes vingers aan een hand of van zes tenen aan een voet. Het is de meest voorkomende vorm van polydactylie.

Hexadactylie vormt vaak een van de symptomen die zichtbaar is bij het syndroom van Patau (trisomie 13), het syndroom van Laurence-Moon-Bardet-Biedl, het syndroom van Smith-Lemli-Opitz, het basaalcelnaevussyndroom, het syndroom van Ellis-van Creveld, het C-syndroom (Bohring-Opitz) en de dysostosis acrofacialis.

Hexadactylie als afwijking komt zowel bij mensen als andere gewervelde dieren voor. Een bijzondere positie neemt de mol in. Dit is de enige bekende gewervelde diersoort die standaard zes vingers heeft. Bij deze diersoort blijkt echter onder invloed van veel testosteron in de baarmoeder niet een extra vinger, maar juist een extra knobbeltje tot duim uit te groeien.



</doc>
<doc id="1597597" url="https://nl.wikipedia.org/wiki?curid=1597597" title="Anorganisch fosfaat">
Anorganisch fosfaat

Fosfaat of anorganisch fosfaat is een bestanddeel in het bloed waarvan de hoeveelheid in een ziekenhuislaboratorium gemeten kan worden en bestaat uit een mengsel van HPO en HPO. Fosfaat is van levensbelang omdat deze stof deel uitmaakt van DNA, betrokken is bij het energiemetabolisme, de werking van allerlei enzymen ondersteunt, belangrijk is voor botopbouw en belangrijk is voor de pH van het bloed.

Te veel fosfaat (hoger dan 1,6 mmol/L) komt voor bij 1,5% van de ziekenhuispatiënten. Minder frequente oorzaken zijn vitamine D-overmaat, herstel van botbreuk, bij hypoparathyreoïdie, bij botmetastases, bij nierfunctiestoornissen. Voortdurend te veel fosfaat in de bloedbaan kan leiden tot neerslagen van calciumfosfaat in bindweefsels, hart, bloedvaten etc. Voor de behandeling van hyperfosfatemie gebruikt men fosfaatbinders die het fosfaat uit het lichaam verwijderen.

Te weinig fosfaat wordt meestal veroorzaakt door fosfaatgebrek in voedsel, absorptieproblemen in de darmen, hyperparathyreoïdie, vitamine D-gebrek, nierziekten, bij gebruik van diuretica en na een ernstige zonnesteek. Als het fosfaatgehalte in bloed lager wordt dan 0,40 mmol/L kunnen de cellen in het lichaam niet meer goed functioneren waardoor spierpijn door spierschade en algehele zwakte kunnen optreden. Een snelle suppletie van fosfaat is gewenst.


</doc>
<doc id="1597652" url="https://nl.wikipedia.org/wiki?curid=1597652" title="Barrettoesofagus">
Barrettoesofagus

Barrettoesofagus is een aandoening waarbij zich darmslijmvlies in de slokdarm ontwikkelt.

De slokdarm is bekleed met meerlagig niet-verhoornend plaveiselepitheel. De overgang van slokdarm naar de maag wordt gemarkeerd door een verschil in type epitheelcel. Het plaveiselepitheel gaat daar over in cilinderepitheel. Deze plek wordt de "oesophagogastric junction" of Z-line genoemd. Bij (periodiek) terugvloeien van maagzuur in de slokdarm, wat men reflux noemt, raakt deze Z-line verstoord door het ontstaan van cilinderepitheel op een plek waar dat normaal niet voorkomt. Dit heet metaplasie. De Z-line komt hoger te liggen en wordt rafeliger. Het type metaplasie kan betrekking hebben op de maag (gastrisch), de darmen (intestinaal) of de overgang daartussen (junctioneel).

Wanneer bij onderzoek met behulp van gastroscopie een barrettoesofagus met het type intestinale metaplasie is geconstateerd, is het risico op dysplasie, en daardoor op slokdarmkanker in de vorm van een adenocarcinoom, verhoogd. Jaarlijkse controle via gastroscopie is daarom noodzakelijk. Bovendien is behandeling met maagzuurremmers noodzakelijk bij alle drie de vormen van metaplasie.


</doc>
<doc id="1597721" url="https://nl.wikipedia.org/wiki?curid=1597721" title="Mannosebindend lectine">
Mannosebindend lectine

Mannosebindend lectine (MBL), ook wel mannanbindend lectine of mannosebindend proteïne (MBP) genoemd, is een lectine dat een rol speelt in de aangeboren afweer door activatie van het complementsysteem. Het is een oligomeer, gevormd uit bouwstenen van drie peptideketens elk. 

Mannosebindend lectine bindt, zoals de naam al doet vermoeden, aan het koolhydraat mannose op het oppervlak van pathogenen. Het laat daarvoor los van zijn transporteiwit, MBL-geassocieerd serineprotease (MASP). MASP zet vervolgens de complementcascade in gang.

MBL wordt gemaakt in de lever en is een acutefase-eiwit.


</doc>
<doc id="1597762" url="https://nl.wikipedia.org/wiki?curid=1597762" title="Toll-like receptor">
Toll-like receptor

Toll-like receptors (TLR's) vormen een klasse van eiwitten die een rol spelen in het aangeboren afweersysteem. Het zijn (kern)membraanreceptoren die functioneren als patroonherkenningsmoleculen voor micro-organismen. Toll-like receptoren die een ziekteverwekker tegenkomen, zorgen onder andere voor het vrijkomen van cytokines, de productie van moleculen die zorgen dat witte bloedcellen en moleculen NO uit de bloedbaan treden. Toll-like receptoren zijn genummerd op volgorde van ontdekking.

Toll-like receptoren heten zo omdat ze lijken op de eiwitten die gemaakt worden door Toll-genen die in 1985 bij de fruitvlieg ("Drosophila melanogaster") zijn ontdekt.

Een voorbeeld van een Toll-like receptor is TLR4, die lipopolysacchariden (LPS) op het celmembraan van een gram-negatieve bacterie herkent samen met CD14. Het geneesmiddel imiquimod werkt via TLR7.


</doc>
<doc id="1597811" url="https://nl.wikipedia.org/wiki?curid=1597811" title="Tumornecrosefactor β">
Tumornecrosefactor β

Tumornecrosefactor bèta (TNF-β, ook wel bekend als lymfotoxine) is een van de twee tumornecrosefactoren en daarmee een cytokine. Het is een eiwit dat wordt gemaakt door cytotoxische T-cellen van het immuunsysteem die viraal geïnfecteerde cellen ombrengen. Het gen voor TNF-β ligt op chromosoom 6 van het humane genoom.

TNF-β behoort tot de TNF-familie van liganden voor de receptoren TNFR1 and TNFR2. TNF-β wordt geproduceerd door zowel geactiveerde T- als B-cellen en heeft een vergelijkbare functie als TNF-alfa. TNF-β speelt een rol bij verschillende biologische processen waaronder proliferatie van B- en T-cellen, apoptose, vetmetabolisme en neurotransmissie.

TNF-β wordt geproduceerd als oplosbaar polypeptide en kan heterotrimeren vormen met de lymfotoxine-bètareceptor die TNF-β aan het celoppervlak kan binden. TNF-β is cytotoxisch voor een breed spectrum van tumorcellen. 



</doc>
<doc id="1598134" url="https://nl.wikipedia.org/wiki?curid=1598134" title="William Coley">
William Coley

William Bradley Coley (Westport, 12 januari 1862 – New York, 16 april 1936) was een Amerikaans orthopedisch chirurg en kankeronderzoeker die vooral bekend werd door het ontwikkelen van behandeling tegen kanker op basis van het veroorzaken van een immuunrespons op bacteriën. In 1975 werd een hier voorverantwoordelijk eiwit, tumornecrosefactor, gevonden.


</doc>
<doc id="1598549" url="https://nl.wikipedia.org/wiki?curid=1598549" title="Oogmeting">
Oogmeting

Een oogmeting (of brilmeting) is het meten van de benodigde brilsterkte. Op basis van de meetresultaten kunnen brillenglazen worden gemaakt. Indien de gegevens van de oude bril bekend zijn, kunnen deze als uitgangspunt worden gebruikt, waardoor de meting veel sneller kan verlopen.

Bij de "refractiemeting" wordt de benodigde correctie bepaald: de sterkte (in dioptrie), en de asrichting (in graden) voor de eventuele cilindrische correctie voor astigmatisme en de eventuele extra sterkte van het leesgedeelte (de zogenaamde "leesadditie"). (Astigmatisme wordt ook wel "cilinderafwijking" genoemd.)
Verder wordt de pupilafstand (in millimeters) opgemeten.

Er zijn in beginsel twee meetmethodes, die met een "foropter" of (handbediende) "refractor", en die met een "autorefractor".

Een brilvoorschrift bestaat uit twee gegevensreeksen, meestal in twee regels of in twee kolommen. Eén reeks is voor het rechteroog en één reeks voor het linkeroog. Brilvoorschriften worden altijd genoteerd vanuit de kijkrichting van de opticien (of degene die de meting verricht). Vandaar dat de gegevens van het rechteroog van de patiënt links staan en de gegevens van het linkeroog rechts. Een voorbeeld van een brilvoorschrift wordt hiernaast getoond. Sterktes worden tot op een kwart dioptrie nauwkeurig gemeten.

Het rechteroog in dit voorbeeld heeft alleen een sferische correctie nodig van +1 dpt voor veraf en een leesadditie van 2,5 dpt. De leessterkte wordt altijd opgegeven als een „additie” ten opzichte van de verafsterkte. In dit voorbeeld is de totale sterkte voor het leesgedeelte rechts dus 1,0 + 2,5 = 3,5 dpt. Zie Lens (optica), onder "Lenssterkte", voor uitleg over dit optellen van lenssterktes.
Het linkeroog heeft hier ook een zekere mate van astigmatisme, waarvoor een cilindrische correctie wordt gegeven. Ook deze wordt als „additie” opgegeven. Stralen die in een vlak door de as van de cilinder invallen, blijven na breking in dezelfde richting doorgaan. In de asrichting is de sterkte van de cilindercomponent dus 0 dpt. Loodrecht op de as is de cilindersterkte als op het brilvoorschrift aangegeven, hier dus –0,25 dpt. De asrichting van de cilinder is 175°, vanuit de opticien gezien tegen de klok in gemeten. De totale verafsterkte voor het linkeroog bedraagt dus +1,25 dpt in het vlak van de cilinderas, en +1,00 dpt loodrecht daarop.

Bij "Additie" staat de leesadditie vermeld. Deze is altijd sferisch. Immers als de ooglens niet meer accommodeert, hebben eventuele vormafwijkingen van de lens invloed op alle afstanden en zullen zij dus in het verafgedeelte van het brilvoorschrift worden gecorrigeerd.

Bij "Prisma" staat de eventuele prismatische correctie (voor scheelzien) vermeld, en bij "Basis" de richting van de basis van het prisma.

Verder wordt van elk oog de "visus" bepaald. Dat is een maat voor de gezichtsscherpte, die in Nederland gewoonlijk wordt bepaald met de methode van Snellen. De visus van het gemiddelde oog wordt op 1,0 (of 100%) gesteld. Met een visus van 0,5 kunnen details pas op de helft van de 'normale' afstand onderscheiden worden.

Vaak wordt "rechts" aangegeven met "OD" (van het Latijnse "oculus dexter", rechteroog), en links met "OS" (van het Latijnse "oculus sinister", linkeroog). "ODS" betekent "oculi dexter et sinister", dus beide ogen.

Voor het aanmeten van de bril zal de opticien ook altijd de "pupilafstand" (PD, "pupil distance") opmeten.

Diabetes kan niet alleen irreversibele netvliesschade veroorzaken, maar kan ook de effectieve ooglenssterkte beïnvloeden. De lenssterkte wijzigt vrij snel met veranderingen in het bloedsuikergehalte; niet lang na een maaltijd kan reeds een afwijkende sterkte worden gemeten. Opticiens weten dit. Diabetici met een bril doen er daarom verstandig aan, hun opticien te informeren dat zij diabetes hebben. Geadviseerd wordt om voor de aanschaf van een nieuwe bril meerdere oogmetingen te laten doen, op verschillende dagen. Het beste kan dit gedaan worden op een tijdstip dat het bloedsuikergehalte redelijk stabiel is, zoals in de tweede helft van de middag.




</doc>
<doc id="1598622" url="https://nl.wikipedia.org/wiki?curid=1598622" title="Bromoform">
Bromoform

Bromoform (ook tribroommethaan genoemd) is een toxisch halomethaan van broom met als brutoformule CHBr. Het is een kleurloze vloeistof met een zoete geur, vergelijkbaar met chloroform, die in contact met licht of lucht lichtgeel wordt. Ze is vrij goed oplosbaar in water. De stof komt in kleine hoeveelheden voor in de oceaan, waar de stof gevormd wordt door algen. Toch is de stof schadelijk voor het milieu als er grote hoeveelheden in het water terechtkomen.

De stof ontleedt bij verhitting met vorming van giftige en corrosieve dampen, onder andere waterstofbromide en broom. De stof is een zwak zuur en reageert hevig met oxidatiemiddelen, basen in poedervorm en is corrosief voor de meeste metalen.

Bromoform wordt gesynthetiseerd door middel van een haloformreactie met aceton en natriumhypobromiet:
of door de behandeling van chloroform met aluminiumbromide:


</doc>
<doc id="1598842" url="https://nl.wikipedia.org/wiki?curid=1598842" title="Psoraleen">
Psoraleen

Psoraleen is een organische verbinding met als brutoformule CHO. De zuivere stof komt voor als een kleurloos kristallijn poeder, dat goed oplosbaar is in water.

Psoraleen vormt de basisstructuur van een familie van verbindingen die behoren tot de grotere groep van de furocoumarinen. Furocoumarinen zijn een groep van natuurlijk voorkomende toxische componenten die voornamelijk gevonden worden in plantensoorten uit de schermbloemenfamilie (Apiaceae) en de wijnruitfamilie (Rutaceae). Ze hebben verschillende fysiologische effecten, zoals inhibitie van bepaalde enzymen met betrekking tot het metabolisme van geneesmiddelen. De furocoumarinen zorgen voor schadelijke effecten bij veel organismen, variërend van bacteriën tot zoogdieren. De toxiciteit van deze verbindingen wordt veroorzaakt door het binden van de furocoumarinen aan DNA, maar ook aan eiwitten en vetten.

Psoraleen is een stof die door planten worden aangemaakt. Onder invloed van het enzym dioxygenase wordt feruloyl-CoA omgezet in 2,4-dihydroxy-5-methoxycinnamoyl-CoA, scopoletine en 4-coumaroyl-CoA. Deze laatste stof wordt door het enzym umbelliferon-6-prenyltransferase omgezet in umbelliferon. Umbelliferon wordt door 6-prenyltransferase omgezet tot demethylsuberosine, waaruit door marmesinetransferase (een cytochroom-P450-enzym) marmesine gevormd wordt. Uit deze verbinding wordt uiteindelijk onder invloed van psoraleentransferase (eveneens een cytochroom-P450-enzym) psoraleen gevormd.

Psoraleen is een aromatische tricyclische verbinding, die beschouwd kan worden als een derivaat van coumarine, met een extra furaanring. De totaalsynthese ervan is dus vrij uitdagend. Wanneer wordt uitgegaan van umbelliferon is het probleem dat substitutie eerder op de 8-positie dan op de (gewenste) 6-positie plaatsgrijpt. Uitgaande van benzofuraan treedt eerder aromatische substitutie op aan de furaanring en niet aan de benzeenring. Dit euvel kan verholpen worden door de partieel gehydrogeneerde variant van benzofuraan (2,3-dihydrobenzofuraan) als uitgangsstof te nemen. Met koper(I)chloride en aluminiumchloride als katalysatoren ondergaat deze verbinding een Gattermann-Koch-reactie tot het aromatisch aldehyde. Dit wordt gevolgd door een Perkin-reactie met azijnzuuranhydride. De laatste stap in de synthese betreft een dehydrogenering met palladium op koolstof als katalysator.

Zuurstofradicalen kunnen ontstaan doordat psoraleen, dat geactiveerd wordt door UV-A-straling, zijn energie overdraagt aan een zuurstofmolecule. De ontstane zuurstofradicalen zijn in staat cellen en weefsels te beschadigen.

Daarnaast vormt psoraleen ook adducten met thymine in het DNA, waardoor de celdeling belemmerd kan worden. In eerste instantie treedt intercalatie op door vorming van waterstofbruggen. Vervolgens ondergaat dit complex - onder invloed van UV-licht - een [2+2]-cycloadditie, waardoor covalente bindingen worden gevormd tussen psoraleen en het DNA.

Furocoumarines zoals psoraleen worden al erg lang als (volks)geneesmiddel gebruikt. Pas in de jaren '40 van de 20e eeuw is er klinisch onderzoek verricht naar de stoffen in combinatie met UV-licht, met name UV-A-straling (licht met een golflengte tussen 315 en 400 nm). Ontdekt werd dat psoraleen gebruikt kon worden in geneesmiddelen om de aanmaak van melanine in de huid te bevorderen en op die manier ziektes zoals als vitiligo te verhelpen. Pas in de jaren '50 is er uitgebreid onderzoek verricht naar de bronnen van furocoumarines zoals psoraleen, hun werkingsmechanismes en hun toxiciteit voor mens en dier. Uit deze studies is gebleken dat bepaalde psoralenen in combinatie met UV-A-licht erg nuttig zijn voor de behandeling van huidziektes zoals vitiligo en psoriasis.

Bepaalde derivaten van psoraleen, met name 8-methoxypsoraleen en 4,5,8-trimethylpsoraleen, bleken eveneens nuttig te zijn voor de behandeling voor vitiligo en psoriasis. Ze kunnen daarnaast de tolerantie voor zonlicht bij patiënten die er gevoelig voor zijn vergroten. De straling die bij deze therapie (de zogenaamde PUVA-therapie) gebruikt wordt heeft een golflengte van 320 tot 380 nm.

Door de adductvorming tussen psoraleen en thymine in het DNA is er minder gemakkelijk celdeling mogelijk. Hierop is de remming van ongecontroleerde celdeling van de epitheelcellen bij patiënten met psoriasis gestoeld.

Het mechanisme dat ervoor zorgt dat furocoumarines zoals psoraleen pigmentatie in de huid stimuleren wordt nog niet begrepen. Wel weten we dat melanine, die verantwoordelijk is voor huidpigment, zich bevindt in de melanocyten. Wanneer mensen zonnen en aan UV-straling blootgesteld staan, neemt de hoeveelheid melanine toe in de huid. Bij vitiligo zijn de melanocyten niet te vinden. Dit kan komen doordat de melanocyten niet herkenbaar zijn door de afwezigheid van melanine. De beste golflengte die pigmentatie bevordert is tussen de 300-700 nm. Hoe dit proces in zijn werk gaat is nog niet helemaal bekend.

Wanneer psoraleen wordt toegediend, is het van belang dat het medicijn zijn gewenste werking veroorzaakt. Er moet daarom rekening worden gehouden met bepaalde beperkende factoren die meetellen om het medicijn goed te laten werken. Het onderzoek wordt allereerst in vitro gehouden en daarna in vivo. Bij het "in vivo" testen van psoraleen moet rekening gehouden worden met het metabolisme van de stof in de mens. Met name de hoeveelheid stof die de doelcellen bereikt, de hoeveelheid straling die de huid tegenhoudt en de reparatiemechanismes die in het menselijk lichaam plaatsvinden als reactie op de werking van de stof.

Psoraleen kan irritatie en roodheid van de huid teweegbrengen. Dit kan leiden tot jeuk en blaarvorming. De combinatie van UV-A-straling en psoraleen kan een carcinogene werking veroorzaken, waardoor mogelijk huidkanker ontstaat. 

Wanneer het thymine-adducten gevormd wordt in het P53-tumorsuppressorgen, wordt dit gen gedesactiveerd, waardoor de rem op de celdeling wegvalt en er een kankergezwel kan ontstaan. 


</doc>
<doc id="1598906" url="https://nl.wikipedia.org/wiki?curid=1598906" title="David Minter">
David Minter

David Minter (1950) is een Britse mycoloog.

In 1974 behaalde hij zijn B.A. aan de University of Oxford. In 1977 behaalde hij zijn Ph.D. aan de University of Aberdeen. 

Minter is verbonden aan CABI Europe in Wallingford (Engeland) (Engeland). Hij houdt zich hier bezig met onderzoek naar biodiversiteit. Hij ontwerpt en voert inventarisaties uit. Hij ontwikkelt beschermingsstrategieën en checklists. Als mycoloog is hij gespecialiseerd in de identificatie van "Ascomycetes" (vooral "Rhytismatales") en conodiale schimmels. Hij is expert op het gebied van microfungi die gedijen op coniferen en andere houtige planten op zure bodem in gematigde streken. Hij heeft deelgenomen aan diverse expedities in de wereld, onder meer in Europa, India, Nieuw-Zeeland, Rusland, Zuid-Amerika, Noord-Amerika en het Caribisch Gebied. 

Minter draagt bij aan de gegevens in de Index Fungorum. Samen met Paul Kirk, Paul Cannon en Joost Stalpers is hij als redacteur verantwoordelijk voor de tiende editie van het standaardwerk "Dictionay of the Fungi", dat in 2008 verscheen. Minter is betrokken bij diverse websites en papieren publicaties die informatie over schimmels en mycologie ontsluiten. 

In 1986 kreeg Minter van de Linnean Society of London de Bicentenary Medal, een onderscheiding vanwege uitzonderlijke prestaties voor een bioloog die jonger is dan veertig jaar. In 1998 was hij de eerste ontvanger van de Ralph Brown Expedition Award, die hij kreeg van de Royal Geographical Society voor onderzoek van de biodiversiteit van de Prypjatmoerassen in Oekraïne. Hiervan was hij de onderzoeksleider. Het schimmelgeslacht "Mintera" is naar hem vernoemd. 

Minter is lid van organisaties als de Mycological Society of America, de Organization for the Phyto-Taxonomic Investigation of the Mediterranean Area (OPTIMA), de British Mycological Society, de Asociación Latinoamericana de Micología, de Asociación Argentina de Micología (erelid) en de Sociedad Cubana de Botánica (erelid). Tussen 2007 en 2011 is hij voorzitter van de European Mycological Association. Hij is als fellow lid van de Linnean Society of London en de Royal Geographical Society. Hij is corresponderend lid van de Academia de Ciencias de Cuba. 



</doc>
<doc id="1599343" url="https://nl.wikipedia.org/wiki?curid=1599343" title="Ductus venosus">
Ductus venosus

De ductus venosus, ductus venosus Arantii ductus venalis Arantii is een shunt in de bloedsomloop van de foetus. Het is een verbinding tussen de vena umbilicalis en de vena cava inferior.
Na de geboorte sluit deze verbinding normaal gesproken in de eerste week en blijft er een ligament over, het ligamentum venosum.

De ductus Arantii is genoemd naar Giulio Cesare Aranzi die hem voor het eerst beschreef.


</doc>
<doc id="1599574" url="https://nl.wikipedia.org/wiki?curid=1599574" title="Congenitale cyanotische hartziekte">
Congenitale cyanotische hartziekte

Congenitale cyanotische hartziekten is een groep van aangeboren hartziekten waarbij een pasgeborene een manifesterende centrale cyanose (blauwzucht) heeft, meestal uit dit in een blauwe tong. De blauwe tong wordt veroorzaakt doordat het hemoglobine van de rode bloedcel in de capillaire vaten van de tong niet voldoende geoxygeneerd zijn. Dit symptoom kan vanaf een concentratie van geoxygeneerd hemoglobine van minder 3 gram per 100 milliliter bloed.

Cyanose bij deze groep hartafwijkingen wordt veroorzaakt doordat er een verbinding tussen de rechter en linker kant van het hart waardoor het zuurstofrijke bloed met het zuurstofarme bloed kan mengen. Dit mengsel, wat dus minder geoxygeneerd is dan bloed dat in de normale situatie door de slagaderen gaat, wordt vervolgens door de linker kamer het lichaam in gepompt. Doordat dit mengsel dus relatief onderverzadigd is treedt er cyanose, blauwzucht, op.





</doc>
<doc id="1599620" url="https://nl.wikipedia.org/wiki?curid=1599620" title="Ziekte van Ebstein">
Ziekte van Ebstein

De ziekte van Ebstein is een aangeboren hartziekte, waarbij de tricuspidalisklep lager gelegen is dan normaal en deels vergroeid is met het kamertussenschot. De rechterventrikel is kleiner doordat de hartklep lager aangelegd is. Het gevolg hiervan is dat minder bloed naar de longcirculatie gepompt kan worden. 
In 90% van de gevallen gaat deze aandoening ook samen met een open foramen ovale (ASD).

De ziekte is zeer zeldzaam, ongeveer 1 à 2 gevallen op 100.000 geboortes. Het is geassocieerd met het syndroom van Wolff-Parkinson-White

De ziekte van Ebstein is genoemd naar Wilhelm Ebstein, die de hartafwijking in 1866 voor het eerst beschreef.

De ernst van de klachten en de symptomen hangt enerzijds af van de mate van verplaatsing van de klep en anderzijds van de pompfunctie van het rechterventrikel.

Neonaat: meestal worden de pasgeborenen kinderen medicamenteus behandeld om een operatie te voorkomen of uit te stellen. Er zijn operaties mogelijk om de afwijkende anatomie te compenseren, maar deze worden liever bij oudere kinderen uitgevoerd.

Ouder kind : Behandeling op oudere kinderleeftijd bestaat uit medicamenteuze behandeling van de aanwezige symptomen. Bij onvoldoende effect kan operatief de klepdisfunctie gerepareerd worden en een mogelijk atriumseptumdefect gesloten worden.
In eerste instantie kan een medicamenteuze behandeling een operatie vaak uitstellen. De operatie zelf is zeer gecompliceerd en de uitkomst niet altijd succesvol. Het risico van de operatie is desalniettemin relatief laag.



</doc>
<doc id="1599840" url="https://nl.wikipedia.org/wiki?curid=1599840" title="Harvey Cushing">
Harvey Cushing

Harvey Williams Cushing (Cleveland (Ohio), 8 april 1869 – New Haven (Connecticut), 7 oktober 1939) was een Amerikaans neurochirurg en een pionier in de hersenchirurgie. Hij wordt alom beschouwd als de belangrijkste neurochirurg van de 20e eeuw en vaak de “vader van de moderne neurochirurgie” genoemd.

Cushing werd geboren in Cleveland (Ohio) als zoon van Kirke Cushing, een arts en Bessie Williams. Hij was de jongste van tien kinderen. Cushing studeerde af aan de Yale-universiteit waar hij lid was van de geheime "Scrol and Key"-organisatie evenals studentenvereniging "Delta Kappa Epsilon"; hierna bezocht Cushing de Harvard Medical School en studeerde hij in 1895 af. Hij voltooide zijn assistentschap aan het "Massachusetts General Hospital" en studeerde verder in de chirurgie bij de beroemde chirurg William Stewart Halsted in het "Johns Hopkins Hospital" in Baltimore (Maryland).

Gedurende zijn carrière werkte hij verder als chirurg in het "Johns Hopkins Hospital", het "Peter Bent Brigham Hospital" in Boston en, als hoogleraar chirurgie aan de Harvard Medical School. Van 1933 tot zijn overlijden in 1939 werkte Cushing aan de "Yale University School of Medicine". Korte tijd was hij legerchirurg gedurende de Eerste Wereldoorlog.

Cushing trouwde op 10 juni 1902 met Katherine Stone Crowell. De kregen vijf kinderen: William Harvey, Mary Benedict, Betsey, Henry Kirke en Barbara Cushing.

Cushing overleed in 1939 in New Haven (Connecticut) aan de complicaties van een hartinfarct. Hij werd begraven op de "Lake View Cemetary" in Cleveland.

Opmerkelijk is dat bij autopsie een colloïdcyste werd gevonden in zijn derde ventrikel.

In het begin van de 20e eeuw ontwikkelde Cushing vele basisprincipes voor hersenchirurgie. Dit maakte hem één van de voorlopers en experts in het veld en maakte van de neurochirurgie een autonome chirurgische discipline.

Misschien nog wel de belangrijkste bijdrage die Cushing heeft geleverd aan de geneeskunde was de introductie van de bloeddrukmeter in Noord-Amerika.
Bij een bezoek aan de Italiaanse natuurkundige Scipione Riva-Rocci was Cushing verbaasd over de niet-invasieve (“onbloedige”) meting van de bloeddruk die Riva-Rocci had bedacht in navolging van een primitiever ontwerp van de Franse arts Pierre Potain. In 1896 had hij namelijk een aan de muur te bevestigen kwikmanometer bedacht, met hieraan een manchet die door een ballon werd opgepompt om daarmee de systolische bloeddruk, de bovendruk, te meten. Terugkeer in de VS met deze vinding zorgde ervoor dat bloedmeting op deze manier zich als een olievlek over de Verenigde Staten en de rest van de Westerse wereld verspreidde. Deze meting werd aangevuld met de meting van de diastolische druk, de onderdruk, door het ontdekken van de Korotkoff-tonen door Nikolaj Korotkov in 1920. Ook werd door hem een schaalmanometer gebruikt in plaats van de kwikkolom.

De naam Cushing is uiteraard het meest verbonden met de ziekte van Cushing: in 1912 publiceerde hij een studie over een endocrien syndroom door een functiestoornis van de hypofyse, dat hij het “polyglandulair syndroom” noemde. In 1932 publiceerde hij deze bevindingen als "The Basophil Adenomas of the Pituitary Body and Their Clinical Manifestations pituitary Basophilism”.

Cushing won een Pulitzerprijs in 1926 voor een biografie van één van de vaders van de moderne geneeskunde, Sir William Osler. Cushing won in 1930 de Lister-medaille voor zijn bijdragen aan wetenschappelijk werk in de chirurgie. Hij mocht in dat jaar de "Lister Memorial"-lezing geven aan het "Royal College of Surgeons of England".

De Verenigde Staten hebben in 1988 een postzegel van 45 cent uitgegeven met de beeltenis van Cushing in de serie "Great Americans".

De Harvey Cushing/John Hay Whitney Medical Library aan de Yale-universiteit bevat een grote collectie materiaal op het vlak van geneeskunde en de geschiedenis van de geneeskunde. Een deel hiervan in online beschikbaar gemaakt, waaronder de "Peter Parker"-collectie, bestaande uit portretgravures, 83 olieverfschilderijen van rond het midden van de negentiende eeuw door Lam Qua van Chinese tumorpatiënten en een biografie van Harvey Cushing door John F. Fulton.



</doc>
<doc id="1600030" url="https://nl.wikipedia.org/wiki?curid=1600030" title="Arteriitis temporalis">
Arteriitis temporalis

Arteriitis temporalis (AT) of arteriitis gigantocellulare is een vasculitis (subtype: reuscelarteriitis, RCA) van de grote en middelgrote arteriën, vooral van de halsslagader (arteria carotis) en de vertakkingen daarvan (onder andere de arteria temporalis). Het is geassocieerd met polymyalgia rheumatica (spierreuma).

Arteriitis temporalis is geassocieerd met het humaan leukocytenantigeen HLA-DR subtype DR4. In Scandinavische landen komt het meer voor dan gemiddeld. Vrouwen zijn vaker aangedaan.

Het ontstaansmechanisme van arteriitis temporalis is tot op heden niet opgehelderd.

In het biopt uit de arteria temporalis is hyperplasie van de binnenste laag (intima) van de vaatwand te zien met reuscellen in de elastische laag (membrana elastica interna) tussen de intima en media (middelste laag van de vaatwand). Het is het beeld van een granulomateuze ontsteking. Niet de hele arterie is aangedaan. Om zo een ontsteking te 'vangen' in het biopt, moet minstens één centimeter gebiopteerd worden. Het (tot nu toe onbekende) antigeen wordt waarschijnlijk aangeleverd via de vasa vasorum.


3 van de 5 onderstaande criteria

Bij een duidelijk klinisch beeld wordt vaak geen biopt genomen en meteen met de behandeling begonnen.

Behandeling geschiedt met prednison (40-60 mg/dag), wat vooral lijkt te helpen tegen het oedeem in de vaatwand. 50% van de patiënten heeft deze behandeling langer dan 2 jaar nodig.

Er kan een aneurysma van de (thoracale) aorta ontstaan. Ook kan er (dubbelzijdige) blindheid optreden als niet snel genoeg aan AT wordt gedacht bij visusklachten (o.a. amaurosis fugax).



</doc>
<doc id="1600340" url="https://nl.wikipedia.org/wiki?curid=1600340" title="Albendazol">
Albendazol

Albendazol is een anthelminthicum (middel tegen wormen) dat onder meer wordt ingezet bij de behandeling van strongyloïdiasis en tal van andere besmettingen met wormen als nematoden.


</doc>
<doc id="1600475" url="https://nl.wikipedia.org/wiki?curid=1600475" title="Oxalonitril">
Oxalonitril

Oxalonitril, ook wel aangeduid als dicyaan of cyanogeen, is een organische verbinding met als brutoformule CN. De stof komt voor als een kleurloos, zeer ontvlambaar en giftig gas met een kenmerkende prikkelende amandelgeur. Het is een pseudohalogeen. De molecule bestaat uit twee cyanidegroepen waarvan de koolstofatomen aan elkaar verbonden zijn.

Oxalonitril werd voor het eerst in zuivere toestand geïsoleerd door Louis Gay-Lussac in 1815, hoewel het wellicht al rond 1782 door Carl Wilhelm Scheele was gevormd tijdens zijn onderzoek naar waterstofcyanide.

Oxalonitril kan via verschillende routes bereid worden. Een eerste methode is de oxidatie van waterstofcyanide met chloorgas bij een temperatuur rond 650°C en met een katalysator zoals actieve kool of geactiveerd siliciumdioxide. Omdat dit zeer toxische en corrosieve gassen zijn moet er gespecialiseerde apparatuur gebruikt worden zoals een reactor in kwarts. De oxidatie van waterstofcyanide kan ook plaatsgrijpen met stikstofdioxide en een gepaste katalysator.

Oxalonitril wordt gevormd wanneer een oplossing van kaliumcyanide of natriumcyanide gemengd wordt bij een oplossing van koper(II)sulfaat of koper(II)chloride. Hierbij wordt het zeer toxische koper(I)cyanide als nevenproduct gevormd:

Een andere mogelijkheid is de reactie van glyoxime met azijnzuuranhydride tot N,N'-diacetoxyglyoxime, dat dan op hoge temperatuur gepyrolyseerd wordt tot oxalonitril en azijnzuur.

In het laboratorium kan oxalonitril verkregen worden door de thermische ontleding van kwik(II)cyanide:

Oxalonitril wordt gebruikt als reagens in diverse organische syntheses, waaronder die van geneesmiddelen en stikstofhoudende kunstmeststoffen zoals oxamide. Het kan met name gebruikt worden om een nitrilgroep in een verbinding te brengen.

Oxalonitril kan gebruikt worden voor de productie van oxaalzuur. Het reageert met waterstofgas tot ethyleendiamine.

Oxalonitril kan gepolymeriseerd worden door middel van elektropolymerisatie en verwerkt tot geleidende vezels.

Oxalonitril is een brandbaar gas. Het verbrandt met zuivere zuurstof met een zeer hete vlam (4300 à 4400°C). Bij verbranding komen er giftige gassen vrij, waaronder waterstofcyanide, koolstofmonoxide en stikstofoxiden. Het gas is 1,8 keer zwaarder dan lucht. Het vormt explosieve mengsels met lucht bij concentraties tussen ongeveer 4 en 37 volumepercent.

Oxalonitril reageert hevig met sterk oxiderende stoffen, met gevaar op brand of explosie. Bij de reactie met zuren komen giftige gassen vrij, zoals waterstofcyanide.

Oxalonitril is irriterend voor de ogen en de luchtwegen, en kan het centrale zenuwstelsel beïnvloeden, wat kan leiden tot hoofdpijn, duizeligheid, ademhalingsstoornissen en bewusteloosheid. Blootstelling aan hoge concentraties kan dodelijk zijn.

Het gas lost goed op in water en is derhalve ook zeer toxisch voor in het water levende organismen.




</doc>
<doc id="1600496" url="https://nl.wikipedia.org/wiki?curid=1600496" title="Jerome W. Conn">
Jerome W. Conn

Jerome W. Conn (New York, 24 september 1907 – Naples (Florida), 11 juni 1994) was een Amerikaans endocrinoloog die het bekendst is door zijn beschrijving van een bepaalde vorm van primair hyperaldosteronisme, naar hem het syndroom van Conn genoemd.

Conn werd geboren in New York en studeerde drie jaar aan de Rutgers Universiteit alvorens hij in 1928 overstapte naar de "medical school" van de Universiteit van Michigan in Ann Arbor. Door gevolgen van de Grote Depressie van 1929 werd het voor zijn familie moeilijk zijn studie te betalen. Zijn zussen slaagden erin deze te bekostigen uit hun salaris als secretaresse.
Conn studeerde in 1932 cum laude af en richtte zich eerst op een assistentschap chirurgie om later over te stappen op de interne geneeskunde. Hij werkte onder Louis H. Newburg op de "Division of Clinical Research" aan de relatie tussen obesitas en niet-insulineafhankelijke diabetes mellitus. Hij ontdekte een terugkeer naar een normale koolhydraattolerantie na het bereiken van een normaal gewicht bij twintig van de een-en-twintig onderzochte personen.

Conn werd in 1935 "fellow" en in 1938 assistent hoogleraar.

Vanaf 1943 kreeg Conn de leiding over de "Division of Endocrinology" en deed hij onderzoek naar problemen die de militairen in de Stille Zuidzee hadden met het klimaat. Uit zijn onderzoek bleek bij toenemende warmte een duidelijk daling in de uitscheiding van natrium via zweet, urine en speeksel.

Tijdens een lezing voor de "Society of Clinical Research" op 29 oktober 1954 presenteerde Conn de casus van een 34-jarige vrouw met sinds zeven jaar perioden van spierzwakte in de onderbenen, tot vrijwel verlamming, met episoden van spierspasmen en kramp in de handen. Bij onderzoek had Conn verhoogde aldosteronspiegels gevonden die veroorzaakt bleken door een aldosteronproducerend bijnieradenoom. Hij noemde dit beeld daarom primair hyperaldosteronisme. Na wegneming van de bijnier met het adenoom herstelde de patiënte. Later werd dit ziektebeeld naar hem ´Syndroom van Conn´ genoemd.

In totaal heeft Conn 284 artikelen en hoofdstukken in boeken op zijn naam staan. Zijn kliniek was jarenlang toonaangevend in het onderzoek naar hyperaldosteronisme.
In 1968 werd hij benoemd tot L. H. Newburgh Distinguished University Professor; andere eerbetonen vielen hem ten deel. Hij was lid van twaalf landelijk opererende instituten. Conn werd vooral ook geprezen vanwege zijn manier waarop hij anderen stimuleerde om onderzoek te doen.

Hij ging in 1974 met pensioen.



</doc>
<doc id="1600645" url="https://nl.wikipedia.org/wiki?curid=1600645" title="Quinoxyfen">
Quinoxyfen

Quinoxyfen (ISO-naam) is een fungicide. Het wordt ingezet tegen echte meeldauw op diverse teelten. Het werd ontwikkeld door Dow Elanco (later Dow AgroSciences) en kwam rond 1996 op de markt. Merknamen zijn "Quintec" (in de Verenigde Staten), "Apres", "Erysto" en "Fortress".

Quinoxyfen is een ether en wordt gevormd door de reactie van 4,5,7-trichloorchinoline met 4-fluorfenol.

Quinoxyfen is opgenomen in de lijst van pesticiden die door de lidstaten van de Europese Unie erkend mogen worden. In België is "Fortress" erkend voor gebruik op graangewassen, hop, bieten, aardbeien, bosbessen, stekelbessen en aalbessen.




</doc>
<doc id="1600677" url="https://nl.wikipedia.org/wiki?curid=1600677" title="Egyptische cobra">
Egyptische cobra

De Egyptische cobra of Egyptische aspis ("Naja haje") is een giftige slang uit de familie koraalslangachtigen. De slang komt voor in delen van Noord-Afrika en het Midden-Oosten. Het is de meest voorkomende cobra in dit deel van de wereld. 

De kop en nek zijn vrijwel altijd bruin-zwart terwijl het lijf geelgroen tot bruin is. Deze slang heeft soms zwarte dwarsbanden. De lichaamslengte bedraagt 100 tot 250 cm met uitschieters tot wel 300 cm.

Het voedsel van deze nachtactieve slang bestaat uit kleine slangen, kleine zoogdieren, padden en vogels, die hij doodt met zijn snelwerkend gif. Ook eieren staan op zijn menu. Ze zijn erg territoriaal ingesteld, waarbij vaker onderlinge gevechten plaatsvinden. Bij dreigend gevaar richt hij zich snel op en verbreedt zijn halsschild. Is de belager niet onder de indruk, dan sist hij, schuift naderbij en gaat tot de aanval over. In de ochtenduren wordt vaak een zonnebad genomen.

Het vrouwtje legt 8 tot 33 eieren welke na 60 dagen uitkomen. Ze worden meestal in een termietenheuvel uitgezet.

Deze soort komt voor in Noord-, West- en Oost-Afrika in woestijnen en droge graslanden, maar ook in stedelijke gebieden. Hij is ook te vinden in akkers bij oases en regenbeddingen. Dichte bossen en extreem droge gebieden worden gemeden. Er moet wel enig vocht en vegetatie aanwezig zijn.

De mens kan met het reptiel worden geconfronteerd als het beest erf en huis binnendringt op jacht naar kip of knaagdier (zo zou de kanarie van de archeoloog Carter zijn opgevreten door een Egyptische cobra) maar de meeste onvrijwillige ontmoetingen vinden plaats als boeren het land met de hand bewerken. Indien de cobra de mens bijt dan wordt 1 op de 3 keer geen gif geïnjecteerd, maar als dat wel gebeurt dan heeft dat hachelijke gevolgen. Het ingebrachte gif is namelijk een sterke neurotoxine dat het centrale zenuwstelsel aantast en ernstige verlammingsverschijnselen veroorzaakt waardoor het slachtoffer kan overlijden. Ook ontstaat soms necrose.
Per milligram is het gif van de "Naja haje" ruim 12 maal minder effectief dan het gif van de Filipijnse cobra zoals uit onderstaande tabel blijkt.

Dit betekent natuurlijk niet dat je beter door een Egyptische cobra kan worden gebeten dan door een Filipijnse want dat is sterk afhankelijk van de ingebrachte hoeveelheid.

Eerste hulp voor slachtoffers van de cobra:

Sommigen houden de Egyptische cobra als exotisch huisdier in een terrarium wat alleen aan te raden is voor ervaren slangenhouders. Het is meerdere malen gebeurd dat het beest zijn eigenaar beet en de slangen willen ook nog wel eens ontsnappen. In 2007 verdween in een appartementencomplex in Toronto een cobra en omdat het dier niet werd gevonden moesten er twee woningen gedurende 5 maanden worden geëvacueerd. De slangenhouder werd veroordeeld tot een gevangenisstraf van een jaar en hij moest wegens huurderving $17.000 betalen. Of de buren daarna rustig konden slapen is zeer de vraag want het reptiel is nooit meer gevangen.

Volgens de overlevering pleegde Cleopatra in 30 v.Chr. op 12 augustus zelfmoord door zich te laten bijten door een apsis . Het is één van de meest tot de verbeelding sprekende gebeurtenissen uit de oudheid maar er is geen betrouwbare primaire bron en het leent zich uitstekend tot romantisering. De eerste die er melding van maakte was Strabo, een tijdgenoot van Cleopatra en hij had het over zelfmoord door een dodelijke zalf of een slangenbeet. Plutarchus schreef 130 jaar(!) na haar dood: "Onderin een mand met vijgen zat een apsis verstopt. Zij nam enkele vijgen, ontdekte het reptiel en stak haar arm uit om gebeten te worden." Anderen beweerden dat het beest in een vaas zat waarin zij roerde zodat het haar zou bijten en in latere verhalen werd zij niet meer in haar arm gebeten maar klemde zij het beest tegen haar borst. Om zeker te zijn van de werking van het gif zou Cleopatra het overigens eerst hebben uitgeprobeerd op haar slaven.


</doc>
<doc id="1600795" url="https://nl.wikipedia.org/wiki?curid=1600795" title="David Ingram">
David Ingram

David S. Ingram (Birmingham, 1941) is een Britse botanicus en mycoloog die is gespecialiseerd in fytopathologie.

Hij studeerde botanie aan de University of Hull. In 1966 haalde hij hier een Ph.D. Tussen 1966 en 1968 was hij onderzoeker aan de University of Glasgow. In 1968 werd hij wetenschappelijk medewerker bij de Agricultural Research Council, waar hij zich bezighield met plantenziekten van gewassen. Tussen 1974 en 1990 was hij achtereenvolgens lecturer en reader in de fytopathologie aan de University of Cambridge.

Tussen 1990 en 1998 was Ingram 'regius keeper' (directeur) van de Royal Botanic Garden Edinburgh als opvolger van John McNeill. Zelf werd hij opgevolgd door Stephen Blackmore. Tussen 1990 en 2000 was Ingram voorzitter van het project Science and Plants for Schools, dat zich richt op het interesseren van jongeren voor de plantkunde. Tussen 2000 en 2006 was hij de rector magnificus van het St Catharine's College te Cambridge.

Ingram is 'honorary professor' aan de University of Edinburgh en de University of Glasgow. Voor de Royal Horticultural Society was hij tussen 1995 en 2002 'RHS Professor of Horticulture' (tuinbouw) en voorzitter van het Scientific and Horticultural Advice Committee. Tussen 1999 en 2005 was hij voorzitter van het Darwin Initiative for the Survival of Species.

Onderzoeksgebieden waarop hij zich richt, betreffen knolvoet ("Plasmodiophora brassicae"), valse meeldauwsoorten die sla en kool aantasten ("Bremia"- en "Peronospora"-soorten) en "Pyrenopeziza brassicae" die kool aantast.

Samen met Dennis Neal Butcher schreef Ingram "Plant Tissue Culture (Studies in Biology)" (1976). Samen met Adrian Friday schreef Ingram "The Cambridge Encyclopedia of Life Sciences" (1985). Ingram was de auteur van "Mathematical Modelling of Crop Disease: Volume 3 (Advances in Plant Pathology)" (1985). Samen met Peter H. Williams vormde Ingram de redactie van "Advances in Plant Pathology, Volume 1 " (1982), "Advances in Plant Pathology Volume II" (1984), "Phytophthora Infestans: The Cause of Late Blight of Potato: Volume 7 (Advances in Plant Pathology)" (1991). Samen met Andre Hudson vormde Ingram de redactie van "Shape and Form in Plants and Fungi (1994)". Ingram vormde samen met Angela Karp en Peter G. Isaac de redactie van "Molecular Tools for Screening Biodiversity: Plants and animals", dat in 1998 verscheen. Samen met Noel Farnie Robertson schreef Ingram "Plant Disease (Collins New Naturalist)" (1999). Samen met Daphne VincePrue en Peter J. Gregory is Ingram de auteur van "Science and the Garden: The Scientific Basis of Horticultural Practice", waarvan in 2008 de tweede editie verscheen.

Sinds 1993 is Ingram fellow van de Royal Society of Edinburgh. Hij is erelid van de British Society for Plant Pathology, waarvan hij in 1998 de voorzitter was. In 1998 kreeg hij een eredoctoraat van The Open University. In 1999 werd hij benoemd tot Officier in de Orde van het Britse Rijk, vanwege zijn verdiensten voor de plantkunde en het onderwijs. In 2004 kreeg hij van de Royal Horticultural Society de Victoria Medal of Honour.



</doc>
<doc id="1600856" url="https://nl.wikipedia.org/wiki?curid=1600856" title="Crossdressing">
Crossdressing

Crossdressing verwijst naar de stilering van het lichaam volgens conventies die met de andere sekse geassocieerd worden. Het kan gaan om het dragen van kledij, make-up en accessoires, het dragen van prothesen die geslachtskenmerken nabootsen, het vervormen van de stem en het volgen van stereotiepe lichaamstaal. Soms hoort hier ook een (officiële) naamswijziging bij. Sinds de aandacht voor gender als een sociaal construct en de opkomst van is de associatie met sekse verzwakt, ten voordele van gender.

Crossdressing speelt bewust met de normen, wetten en verwachtingen voor het uiterlijk en het gedrag van de genders. De term verwijst naar dit gedrag zonder een oorzaak of motivatie aan te duiden. Soms wil de crossdresser voor iemand van de andere sekse doorgaan. Dit kan tijdelijk om een genderidentiteit uit te drukken of permanent als deel van een transseksuele identiteit. Soms wil de crossdresser juist verschillende categorieën laten botsen, als onderdeel van een seksuele fetisj. In het verleden werd crossdressing door sommigen ook gebruikt om een (homoseksuele) geaardheid uit te drukken. De meeste crossdressers identificeren zichzelf echter als heteroseksueel.

Daarnaast is crossdressing vaak ook niet-expressief en niet-seksueel. Het gaat dan om een vermomming, eventueel voor theater, carnaval of ander entertainment. Deze vorm van crossdressing kan zonder pejoratieve bijklank aangeduid worden als travestie of drag. Soms wordt voor crossdressing ook het Engelse transvestism gebruikt. Verschillende groepen nemen daar echter aanstoot aan omdat de term een fetisjistisch karakter benadrukt.

De praktijk komt in de geschiedenis voor in verschillende samenlevingen. Crossdressing verwierf culturele zichtbaarheid in renaissancetoneel, als trope in modernistische literatuur en in film. Hoewel de link met sekse/gender domineert, toetst de overschrijding van kledingnormen ook grenzen van stand, klasse, ras en etniciteit af.

Crossdressing is een algemene term voor het vormgeven van het lichaam tegen de eigen (toegewezen) identiteit in. Uit het Engels vertaald betekent het 'kruiselings gekleed'. Doorgaans gaat het om de toepassing van sekse- en gendernormen voor uiterlijk en gedrag. In enge zin gaat het specifiek om het dragen van kledij die met de andere sekse geassocieerd wordt. Naast kledij maken ook prothesen, lichaamstaal en stemgebruik geregeld deel uit van de transformatie. Crossdressing is dus een theatrale presentatie van het eigen lichaam. Ook de stilering over klasse- of raciale grenzen heen, zoals bij "blackface" optredens, werkt op die manier. Daarbij wordt in alledaags taalgebruik echter niet over crossdressing gesproken.

Er is binnen crossdressing een bias naar geprivilegieerde groepen. Mannen, heteroseksuelen en hogere klassen ondervinden vaak een voordeel. Dit is zichtbaar in de organisatie van de gemeenschap, de theoretische waardering van crossdressing en de culturele beeldvorming. Zulke ongelijkheden binnen de scene zijn aanleiding tot kritiek. Ze zorgen voor een ongemakkelijke relatie van crossdressing tot seksualiteit, gender en feminisme. Ze leveren ook discussies op over de definiëring van het begrip, over waar crossdressing begint en eindigt.

Een inclusieve benadering onderscheidt crossdressing van seksualiteit en gender, zonder de relatie ermee te negeren. Er zijn dan diverse motivaties voor crossdressing te onderkennen. Soms gaat het om zuiver spel. In andere gevallen raakt crossdressing bewust aan aspecten van iemands identiteit. De verschillende motieven voor crossdressing kunnen in een concreet geval ook overlappen of voor elkaar als excuus dienen. Enkele vormen van crossdressing worden hieronder besproken.


Seksespecifieke kledingvoorschriften komen in de geschiedenis voor in vrijwel alle culturen. Als die normen overschreden worden, spreken we van crossdressing. Omdat crossdressing steunt op lokale noties van sekse en gender, worden niet-westerse mensen met een derde gender soms onterecht als crossdressers gezien. Voorbeelden zijn de hijra in Zuid-Azië, de metis uit Nepal en de fa'afafine op Samoa. Met de binaire genderopdeling van het westen als de norm lijken deze groepen soms crossdressers, transgenders of homoseksuelen. In hun eigen cultuur worden ze echter gezien als een aparte genderidentiteit die volgens de norm gekleed gaat. Wie (schijnbare) crossdressing interpreteert dient dus rekening te houden met verschillende verwachtingen, zowel tussen culturen als doorheen de tijd.

In de moderne westerse geschiedenis ging crossdressing aanvankelijk over stand. In de late middeleeuwen en de renaissance verboden wetten tegen de weelde de consumptie van goederen, waaronder kledij, boven iemands plaats in de sociale rangorde. Zulke wetten vonden in Engeland ingang onder de Tudors. Er waren gelijkaardige voorschriften in Frankrijk en in Duitse en Zwitserse stadstaten. Gender was slechts een secundair aspect. Mannen die te veel weelde toonden werden wel verweten verwijfd te zijn. De wetten zelf, die gedetailleerd oplijstten wie wat aan mocht, maakten ook een onderscheid tussen kledij voor mannen en vrouwen.

Ondanks de voorschriften was het niet ongewoon om gekleed te gaan als iemand van het andere geslacht. Zo werden in het renaissance-theater van William Shakespeare alle rollen door mannen gespeeld. Venetiaanse prostituees en courtisanes gingen toen als mannen gekleed. Deze crossdressing hing wel samen met een specifieke rol en vaak ook een plaats aan de rand van de maatschappij.

Sekse kwam meer op de voorgrond wanneer vrouwen toegang zochten tot instituties en rollen die voor mannen waren. Er zijn talloze voorbeelden van vrouwen die zich als man kleedden en gedroegen om toegang te krijgen tot een mannenwereld. Een voorbeeld is het piratenduo Anne Bonny en Mary Read. Op zee gingen zij door voor mannen. Soms ging het om levenslange crossdressers. De 19e-eeuwse legerarts James Miranda Barry bleek na zijn dood een vrouw te zijn. Hetzelfde viel voor bij jazzmuzikant Billy Tipton. Andere voorbeelden zijn minder drastisch. De vrouwen verstopten hun sekse dan niet. Jeanne d'Arc is hier een voorbeeld van. Ook van ontdekkingsreizigster Isabelle Eberhardt en Calamity Jane, die zich staande hield in het Wilde Westen, was geweten dat ze vrouw waren.

Soms wordt aangenomen dat deze vrouwen een mannelijke genderidentiteit hadden. Meestal wijst men echter op economische motieven en een hang naar sociale mobiliteit. Die verklaring negeert complexe genderexpressie en de rol van seksueel plezier, twee motieven die vanaf de 18e eeuw aandacht kregen.

Seksespecifieke kledingnormen overschrijden was in de moderne tijd vaak een uiting van privilege. Het was een bijzondere praktijk van de elite. Een opvallend voorbeeld is de Franse diplomaat Chevalier d'Eon. Vanaf 1777 ging d'Eon als vrouw gekleed. "Mademoiselle" d'Eon beweerde (incorrect) bij de geboorte een vrouw geweest te zijn. In de 18e eeuw maakte crossdressing ook deel uit van de vrijetijdsbesteding van de aristocratie. In zogenaamde masques waren piratenkostuums populair voor vrouwen. Uit diezelfde periode stammen de dragshows aan de universiteiten uit de Ivy League en in de "molly houses" waar (homoseksuele) mannen elkaar ontmoetten.

De link tussen privilege en crossdressing uitte zich onder meer in de beschrijving van klasseverschil aan de hand van butch- en femme-stereotypen: de hogere klasse was geparfumeerd en verwijfd, de werkmens was een noeste krachtpatser. Het is ook zichtbaar in de 19e-eeuwse figuur van de dandy. Gedrag en (kleding)stijl overeenkomstig met de verwachtingen voor een bepaald gender deden dus dienst als indicator van iemands klasse.

In de tweede helft van de 19e eeuw werkten aan gender gerelateerde aspecten van stijl ook als uiting van seksualiteit. Crossdressing werd zo een onderdeel van de homocultuur. Homoseksueel stijlicoon Oscar Wilde vervulde daarin een stichtende rol. In zekere zin ging het om een recuperatie van het dandyisme. Ook de literatuur van Marcel Proust, Virginia Woolf en Djuna Barnes was van belang. Bij de ontwikkeling van een lesbische identiteit gelden de Amerikaanse Natalie Barney en de Engelse schrijfsters Renée Vivien, Vita Sackville-West en Radclyffe Hall als rolmodellen.

In het Parijs en Berlijn van de jaren 20 maakten travestieartiesten of dragqueens deel uit van homo-uitgaansgelegenheden. Het "Eldorado" aan de Motzstraße had zelfs internationale bekendheid. Klasse verdween niet uit dit plaatje. Het ging voornamelijk om mensen uit de culturele en sociale elites. Klassevolle mannenkledij, zoals het kostuumvest en de tophoed, was in de jaren 30 ook een handelsmerk voor vrouwelijke filmiconen van de homogemeenschap. Voorbeelden zijn de biseksuele Marlene Dietrich in "Morocco" (1930) en Sandra Shaw in de openingsscène van "Blood Money" (1933).

In de 20e eeuw vonden er tal van verschuivingen in crossdressing plaats. Opvallend is de recuperatie van homoseksuele stijlen in populaire cultuur en confectiekleding. Het spelen met kledingnormen, aanvankelijk bedoeld als uiting van een geaardheid, verloor daarbij ook het karakter van een transgressie. De lesbische stijl van de jaren 20 en 30 kwam in de mode bij vrouwen, ongeacht hun geaardheid. Vrouwen uit de entertainmentindustrie van de jaren 60 tot 80 hadden eenzelfde effect. Modemagazines pikten de korte haarsnit en herenmode op van onder meer Annie Lennox, k.d. lang en Madonna. Ook de economische emancipatie van vrouwen stimuleerde de opkomst van een crossover-stijl: Vrouwen uit de zakenwereld gingen zich zakelijk kleden. Inmiddels is de broek een mainstream kledingstuk voor vrouwen. Kleurrijke outfits en cosmetica zijn niet meer ongewoon voor mannen.

Sinds de aandacht voor gender als een sociaal construct en de opkomst van is de associatie met sekse verzwakt, ten voordele van gender. Deze trend zet zich in de 21e eeuw door onder invloed van de toenemende zichtbaarheid van transseksuelen en transgenderisme.

Crossdressing steunt op dezelfde normen en kleding die gender zichtbaar maken. Door met de categorieën van man en vrouw te spelen, toont crossdressing gender als een sociaal construct. Het kan zijn dat de crossdresser het eigen gender wil opbouwen, tegen een toegewezen identiteit in. Er is dan sprake van een wens om (tijdelijk) voor een lid van de andere sekse door te gaan. In andere gevallen wil de crossdresser gendernormen bekritiseren. Dit gebeurt dan door te tonen hoe verschil gemaakt wordt. Crossdressing toont gender echter altijd met uiterlijke ingrepen zoals kapsels, kledij en prothesen. Verschillende feministen en gendertheoretici argumenteerden in de jaren negentig dat ook 'echte' vrouwen zo artificieel tot stand komen.

De relatie tussen crossdressing enerzijds en gender en sekse anderzijds draait altijd rond de rol van theater (doen alsof) in wat echt is. Zo zal een vrouw die via crossdressing een meer mannelijk gender uitdrukt, weerleggen dat z/hij echte mannelijkheid ontbreekt. Het idee dat men maar een rol speelt, kan crossdressers die hun gender beleven beledigen. Ook dient crossdressing niet per se voor de uitdrukking van een gender-essentie. Sommigen uit de ruimere groep van transgenders doen aan "genderbending". Ze spelen met uiterlijke tekens en parodiëren natuurlijk gender. Voor hen is er geen onderscheid tussen objectief gender en genderbeleving.

In verschillende aspecten van crossdressing ondervinden mannen een voordeel. Cultureel, klinisch en in de gemeenschap zelf hebben ze een grotere zichtbaarheid. Crossdressing werd geregeld beschreven met (exclusieve) aandacht voor de man. Het anders baanbrekende werk van psychoanalist Otto Fenichel en seksuoloog Henry Havelock Ellis is hier berucht om. Indien er aandacht voor vrouwelijke crossdressers was, verengde die vaak hun motieven tot een transseksuele identiteit. Sinds de homo-emancipatie in de jaren tachtig en de derde feministische golf in de jaren negentig kwamen lesbiennes en vrouwen meer in beeld. Inmiddels wordt het cultureel en seksueel plezier van crossdressing bij vrouwen erkend.

Ondanks de meer gelijkwaardige aandacht valt de asymmetrie tussen mannen en vrouwen nog steeds op. Vrouwen die aan crossdressing doen zijn cultureel minder zichtbaar. De meeste recreatieve travestieshows bestaan uit mannen. Ook een meerderheid van films waarin crossdressing centraal staat, zoals "Some Like It Hot" (1959) en "Tootsie" (1982), hebben mannen in drag als hun protagonist. Dit maakt dat vrouwen minder toegang hebben tot rolmodellen. Er zijn minder handleidingen en (steun)groepen voor vrouwen. De ongelijkheid is bovendien zichtbaar bij erotische crossdressing. Mannen beschikken over kledij die bij een breder (niet-crossdressend) publiek een fetisjistisch of erotiserend karakter heeft: korsetten, panty's, lippenstift, enz. Bij fetisjobjecten voor vrouwen, zoals de spijkerbroek, is dit minder uitgesproken.

Vrouwen ondervinden een gelijkaardige bias in homoseksuele erotiek en de transseksuele gemeenschap. Lesbiennes hebben moeite om erotische opvoeringen, zoals een lesbische stripshow, een specifiek homoseksueel karakter mee te geven. Hun erotiek staat relatief open voor heteroseksuele mannen. De meeste genderklinieken werden opgericht voor man-naar-vrouw transities. Ook is het klinisch discours positiever over penectomie, vaginoplastiek en borstimplantaten dan over hysterectomie en falloplastiek.

Ook noties van mannelijkheid en gender zelf hinderen de crossdressers. Dit is vooral zo voor vrouwen die een mannelijke identiteitsbeleving nastreven. Het stereotype van de sterke, onafhankelijke man remt vereniging af. Verder verzetten man-naar-vrouw crossdressers zich soms tegen een herwaardering van mannelijkheid. Dit is zichtbaar in hun retoriek van zusterschap en vrouwenclubs. Verschillende auteurs wijzen in deze context ook op de sterkere veroordeling van vrouwelijke seksualiteit en op de relatieve vrijheid van vrouwen om trekken van de andere sekse te vertonen. Enerzijds bemoeilijkt dit een openlijk fetisjisme. Anderzijds is het makkelijker om onopvallend aan crossdressing te doen, met bijvoorbeeld een broek en korte haarsnit.

Transseksuelen doen aan crossdressing als deel van hun therapeutische transitie naar een leven als lid van de andere sekse. Zij voelen dat hun gender en sekse niet overeenstemmen (genderdysforie). Daarom kiezen ze voor crossdressing in afwachting van een . Genderklinieken verplichten vaak een periode van permanente crossdressing (de real-life test) alvorens die ingreep uit te voeren. Hierin ligt een verschil met de niet-transseksuele crossdresser. Die laatste heeft geen interesse in een chirurgische aanpassing van het lichaam. Bij transseksuelen dient crossdressing als expressie van hun (echt) gender of hun (subjectieve) genderidentiteit. Indien men een geslachtsoperatie aanvaardt als een verandering van sekse-identiteit vervalt de toepasbaarheid van de term crossdressing na de operatie.

Een geslachtsoperatie is, in de meest letterlijke zin, de constructie van iemands genderidentiteit. De transseksueel wordt een man of vrouw gemaakt. Sekse en gender zijn daarbij de uitkomst van artificiële ingrepen op het lichaam. De transseksueel kan daarom gezien worden als een 20e-eeuwse manifestatie van crossdressing. Auteurs die kritisch zijn voor de derde feministische golf verwerpen die inwisselbaarheid van 'veranderen van lichaam' (sekse) en 'veranderen van identiteit' (gender). Zij benadrukken het verschil tussen sociale en chirurgische constructie. Hun conclusie is dat de medische ingrepen op het lichaam artificiële mannen en vrouwen oplevert.

Transseksuelen zien zichzelf als authentiek en verwerpen daarom (delen van) beide verklaringen. De term transseksueel slaat zowel op mensen die op hun laatste operatie wachten als op zij die deze achter de rug hebben. De identificatie met de andere sekse vindt ook plaats voor de eerste ingreep. De transseksueel en zijn/haar transformatie is dus meer dan een medisch product.

Iemand kan aan crossdressing doen zonder dat er een link is met seksualiteit. Toch treedt er geregeld verwarring op. Zo wordt crossdressing vlug gezien als een uitdrukking van iemands geaardheid. In mainstream cultuur worden crossdressing en homoseksualiteit ook gebruikt om elkaar aan te duiden: Fictieve homo's en lesbiennes hebben vaak stereotype trekken van het andere geslacht. Crossdressers worden dan weer regelmatig voorgesteld in een homo-erotische context. Dit ondanks een sterke klinische, psychologische en medische opdeling tussen crossdressing en homoseksualiteit. Een belangrijke bron voor de verwarring is het verschil tussen genderconstructie en seksuele aantrekking. Een man kan aan crossdressing doen om een vrouwelijke kant van zijn persoonlijkheid te uiten (gender). Dit betekent echter niet per se dat hij zich tot mannen aangetrokken voelt (geaardheid). Een meerderheid van tussentijdse (niet-permanente) crossdressers geeft aan heteroseksueel en getrouwd te zijn.

Bij wie dagelijks door het leven gaat als lid van de andere sekse, ligt dit anders. Vooral transseksuelen, voor wie crossdressing deel is van hun therapeutische transitie, identificeren zichzelf vaker als homoseksueel. In de context van transseksualiteit en transgenderisme staan de klassieke definities van homo- en heteroseksualiteit echter onder druk. Bovendien maakt klinisch discours een strikte opdeling tussen transseksualiteit en crossdressing. Binnen de twee gemeenschappen zet men toch soms in op een overlap. Vooral wanneer het om politieke profilering gaat. Zo verenigen activisten uit beide groepen zich rond praktische kwesties zoals hun 'recht om te shoppen'.

Een bijkomend element is dat sommige homoseksuelen ook gebruik maken van crossdressing. Oscar Wilde, Quentin Crisp en Stephen Tennant maten zichzelf een vrouwelijke stijl aan. Dit was een claim op verschil (met heteroseksuele mannen) en een statement van culturele zichtbaarheid. In het Parijs van de jaren twintig deden lesbiennes zoals Radclyffe Hall en Romaine Brooks hetzelfde. Naast een korte haarsnit waren de smoking, tophoed, monocle en sigaar of sigaret deel van hun outfit, die ze van de mannelijke dandy leenden. Zulke crossdressing evolueert soms naar een uniseks stijl, zoals kort haar voor vrouwen nadien gangbaar werd. De homoseksuele symbolen gaan dan op in de heteroseksuele cultuur en verliezen hun status als crossdressing. De homoseksuele gemeenschap zelf is verdeeld over het nut van een eigen (normoverschrijdende) stijl.

Crossdressing valt niet in alle gevallen te scheiden van vragen rond seksuele voorkeur, of die nu hetero-, homo- of biseksueel is. Toch is er geen algemeen geldende verhouding van het een tot het ander. Crossdressing kan geheel los staan van seksualiteit, zoals bij louter recreatieve crossdressing.

Iemand kan met crossdressing seksuele opwinding of ander genot opzoeken. In dat geval is er sprake van seksueel fetisjisme. De ervaring van plezier kan uitgaan van de kennis een grens te overschrijden. Het kan ook voortkomen uit de nabijheid van kledij met een erotische connotatie. Typische objecten voor dit fetisjisme zijn korsetten, jurken en panty's voor mannen, en spijkerbroeken en snorren bij vrouwen. Ook materialen als kant, latex, leer, jeans en metalen dragen vaak een dergelijke connotatie.

Hoewel de gendernorm wordt overschreden, drukt het fetisjisme niet noodzakelijk een wens uit om deel te zijn van de andere sekse. De opwinding van de crossdresser kan steunen op de opdeling tussen twee genders. Zo benadrukt de psychoanalyse het belang voor mannelijke crossdressers om zich man te voelen in vrouwenkledij. De bevestiging van mannelijke potentie en het hebben van een penis, ondanks de uiterlijke vrouwelijkheid, zou geruststellen. De aandacht voor het mannelijk geslacht in fetisjisme maakt dat vrouwelijke crossdressing minder in beeld komt. Tot in de jaren tachtig werd het bestaan van fetisjistische crossdressing bij vrouwen regelmatig ontkent. Vele dokters, psychologen en seksuologen ontkenden het geheel of deden het af als een wens van de vrouw om een man te zijn. Toch zijn er ook vrouwen die louter om seksuele opwinding aan crossdressing doen.

Sommigen, zoals activist(e) JoAnn Roberts, beweren dat alle crossdressing een erotisch aspect heeft. Dat het louter om een hobby zou gaan, is dan een excuus naar de buitenwereld of een psychologisch afweermechanisme. Recreatieve crossdressers ontkennen dit. Ook mensen die aan crossdressing doen om hun gender uit te drukken, nuanceren het belang van seksualiteit en opwinding.

Crossdressing is geregeld in strijd met sociale en morele verwachtingen. Het verstoort gevoelens van traditie, continuïteit en natuurlijkheid. Het vervagen of wegvallen van de grenzen tussen de genders zet ook de identiteit van mensen met een meer traditionele genderbeleving onder druk. Crossdressing botst daarom op verontwaardiging, veroordeling en in sommige gevallen morele paniek. In morele kritiek op crossdressing verwijst men naar het belang van de grens tussen man en vrouw. Daarbij doet men een beroep op culturele arbiters met een grote autoriteit, zoals wetenschap of religie.

In het Bijbelse boek Deuteronomium, in het Oude Testament, staat een travestieverbod: "Het kleed eens mans zal niet zijn aan een vrouw, en een man zal geen vrouwenkleed aantrekken; want al wie zulks doet, is den HEERE, uw God, een gruwel". Omdat het verbod uit de Pentateuch komt, is het ook onderdeel van Joodse religieuze voorschriften. De gruwel die vermeldt wordt, duidt in het Hebreeuws op een onreinheid van de crossdresser. De onreinheid volgt uit zich anders voordoen dan men is. In enge zin gaat het om een voorschrift voor zuivere rituelen. Deze passage wordt vaak aangegrepen om crossdressing als een ethische dwaling te veroordelen. In het Nieuwe Testament, in zijn eerste brief aan de Korinthiërs veroordeelt de apostel Paulus het kort dragen van de haren door vrouwen en het bedekken van het hoofd door mannen.

In de Sahih al-Bukhari, één van de grote verzamelingen van hadith (mondelinge overleveringen) in de soennitische islam, vinden we een gelijkaardig verbod: "De Profeet vervloekt vrouwelijke mannen, die mannen die in evenbeeld zijn (de gewoonten van vrouwen aannemen) en die vrouwen die de gewoonten van mannen aannemen, en hij zei: 'Stuur ze weg uit je huizen' ". Ook hadith in de Sunan abu-Dawud vermelden "mannen die op vrouwen lijken" (Arabisch: "mukhannathun"). De Profeet verbiedt daarin het doden van een man die vrouwenkledij aan doet. Hij verplicht de crossdresser wel binnen de grenzen van Mekka en Medina te blijven. In de Koran staat geen uitspraak over crossdressing. Verschillende feministische en lgbt-moslims pleiten daarom voor een inclusieve Islam en een sharia (religieuze voorschriften) die geen gebruik maakt van deze (conservatieve) hadith.

Of alle vormen van crossdressing onder een religieus verbod vallen, is een theologisch debat. Men kan argumenteren dat bij transgenders het kleed niet 'aan een man/vrouw' is omdat genderidentiteit niet tot anatomie te herleiden valt. Een andere tegenwerping is dat kledingvoorschriften niet stabiel zijn. Verschuivingen in stijl bemoeilijken een strikte en algemene toepassing van ieder verbod.

Vrouwen en feministen nemen soms aanstoot aan crossdressing. De middelen waar man-naar-vrouw crossdressing op steunt, zoals opblaasborsten, pruiken en make-up, vinden ze dan oppervlakkig. Het resultaat is geen vrouw, zo gaat de kritiek, maar "een mans idee van een vrouw". Eerder dan (tijdelijk) een vrouw te worden, vertegenwoordigt de crossdresser dan het mannelijk subject in drag. Hij bevestigt een overdreven en geseksualiseerd vrouwbeeld. Crossdressing zet zich volgens die visie onvoldoende af van de idealen van de patriarchale samenleving. Ook verdedigen sommigen dat iemand geen vrouw kan zijn zonder dat men als vrouw gesocialiseerd is. Verder wijzen feministen op de voordelen die mannen in de crossdressing scene ondervinden, zoals hun relatieve zichtbaarheid.

De feministische beweging heeft gelijkaardige kritiek op man-naar-vrouw transseksuelen. De bevestiging van mannelijkheid sluit ook aan bij psychoanalytische verklaringen. Alfred Adler noemde de weerstand van mannelijkheid tegen crossdressing 'mannelijk protest'. Toch is de belichaming van mannelijkheid in crossdressing een paradox. De crossdressing volgt immers uit een ervaren benauwdheid in het eigen mannelijk gender. Indien de man geheel tevreden is, is er geen nood aan de vrouw, hoe sterk die vrouw ook uit een mysogynistisch discours put.

Stemmen uit de derde feministische golf en de queer theory zijn milder voor crossdressing. De eerdere feministische kritiek, zo stellen zij, neemt te snel aan dat mannelijke identiteit samenvalt met biologisch man zijn. Die overmatige aandacht voor het hebben van een penis wordt gedeeld door de feministische critici en patriarchale noties van man-zijn. Feministe Judith Butler zegt dat ze crossdressing niet kwalijk neemt dat het geen kritiek levert op genderrollen. Dit is, zo zegt ze, omdat crossdressing een kritiek is van gender zelf als zinvolle categorie. Niet iedere feministe is echter gewonnen voor een dergelijke losse omgang met gender. Velen benadrukken het belang van blijvende kritiek op de gender"rol".

De crossdressing gemeenschap ziet zichzelf als miskende minderheid, verschillend van homoseksuelen en lesbiennes en minder correct getoond in publiek discours. Verschillende homoactivisten hebben echter kritiek op de crossdressing scene. Bepaalde groepen die aan crossdressing doen, zouden hen discrimineren. Er bestaan inderdaad clubs met een exclusief lidmaatschap voor heteroseksuelen. Het Amerikaanse Tri-Ess is hier een voorbeeld van. Ook hebben sommigen hun reservaties bij de claim dat de meeste crossdressers heteroseksueel zijn. Net als de feministische kritiek, lopen deze verwijten parallel met die aan het adres van transseksuelen.

Clubs die homoseksuelen weigeren, verdedigen hun houding. Zij zeggen een veilige omgeving te willen creëren. Ook zou open lidmaatschap de echtgenotes van heteroseksuele mannen (nodeloos) ongerust maken. Die karakterisering van homoseksuelen als een gevaar grijpen activisten aan om van homofobie te spreken. Het gesloten lidmaatschap impliceert wel te beschermen tegen seksueel agressieve homo's of de overdracht van homoseksuele verlangens. Of dit ook onder strafbare homofobie valt, is een juridische vraag. Dat de echtgenotes van heteroseksuele crossdressers ongerust zouden zijn, doen tegenstanders van gesloten lidmaatschap af als misogynie en machismo.

Homoseksuelen gebruiken crossdressing ook wel om hun seksuele geaardheid uit te drukken. Binnen de gemeenschap is men over die praktijk verdeeld. Sommigen vinden de vrouwelijke zijde van mannelijke homoseksuele identiteit een rem op hun emancipatie. Dit leidt soms tot een vooroordeel tegen verwijfde homoseksuele mannen. Hetzelfde geldt voor de butch-identiteit van lesbiennes. Ze worden in hun kritiek op verwijfde mannen en butch-vrouwen gesteund door bepaalde feministen, die dit zien als een recuperatie van traditionele genderrollen.


</doc>
<doc id="1601050" url="https://nl.wikipedia.org/wiki?curid=1601050" title="Geef me de 5">
Geef me de 5

Geef me de 5 is een methode om mensen met een stoornis in het autismespectrum duidelijkheid en structuur te bieden en ze te leren zelfstandig te functioneren. De methode is ontwikkeld en geoctrooieerd door gedragsdeskundige autisme Colette de Bruin-Wanrooij en wordt geëxploiteerd door "Geef me de 5 bv".

De methode heeft als uitgangspunt dat mensen met een autistische stoornis op drie gebieden onvoldoende ontwikkeld zijn:
Als gevolg hiervan is de wereld voor iemand met een autistische stoornis onduidelijk en onvoorspelbaar.

Geef me de 5 is erop gericht de wereld voor deze mensen te structureren met behulp van 'kettingen' van taken en roosters en door een bepaalde manier van communiceren. Er wordt heel veel gebruikgemaakt van afbeeldingen (pictogrammen). Met het structureren moet er duidelijkheid gegeven worden aan de vijf aspecten:

Uiteindelijk werkt de methode ernaartoe dat mensen met autisme zich kunnen ontwikkelen van "persoonsafhankelijk", waarbij een vaste persoon voortdurend aansturing moet geven, via "structuurafhankelijk", afhankelijkheid van opgestelde structuren, naar "zelfstandigheid".



</doc>
<doc id="1601063" url="https://nl.wikipedia.org/wiki?curid=1601063" title="Hospital Standardized Mortality Ratio">
Hospital Standardized Mortality Ratio

De Hospital Standardized Mortality Ratio (HSMR) zet de werkelijke sterfte in een ziekenhuis af tegen de sterfte die op basis van de patiëntkenmerken werd verwacht. Het is daarmee een indicator voor potentieel vermijdbare sterfte. Als een HSMR boven de 100 komt, betekent dat meer patiënten overlijden dan verwacht, bij een score onder 100 betekent dat er minder patiënten overlijden dan verwacht. De indicator is bruikbaar omdat deze rekening houdt met de patiënten die het ziekenhuis bezoeken, zaken als leeftijd, conditie en aandoening spelen een rol in de kans op overleving.

De HSMR is ontwikkeld in Engeland door emeritus professor Brian Jarman en gebruikt administratieve gegevens die in ieder ziekenhuis beschikbaar zijn om sterftecijfers te standaardiseren voor een aantal patiëntfactoren. De HSMR is gebaseerd op 50 diagnosegroepen die landelijk 80% van de ziekenhuissterfte veroorzaken.

Er wordt rekening gehouden met de significantie; om de HSMR wordt een betrouwbaarheidsinterval berekend. Zo is een driedeling te maken: ziekenhuizen die lager scoren dan gemiddeld, ziekenhuizen die niet afwijken van het landelijke gemiddelde en ziekenhuizen met een hogere HSMR dan gemiddeld.

De HSMR wordt voor de volgende factoren gestandaardiseerd:

Het sterftecijfer (de HSMR) van een geheel ziekenhuis, is opgebouwd uit die vijftig SMR’s: het sterftecijfer per ziekenhuisafdeling. Voor iedere diagnosegroep is gekeken welke van bovenstaande factoren bijdragen aan de voorspelling van de sterfte binnen die groep. Vervolgens is per groep alleen voor die factoren gestandaardiseerd. Alle 50 diagnosegroepen samen tellen op tot de HSMR.

Neem als voorbeeld de diagnosegroep pneumonie. Daar is de maand van opname een voorspellende factor voor sterfte; mensen met longontsteking hebben in de wintermaanden een hogere kans om te overlijden. Bij andere diagnosegroepen speelt deze seizoensinvloed niet. Daarom is deze factor bij pneumonie wel in het standaardisatiemodel opgenomen, maar bij andere groepen niet. Deze methode van het opbouwen van het standaardisatiemodel wordt ‘bottom up’ genoemd.

Sinds 1 oktober 2014 zijn ziekenhuizen in Nederland wettelijk verplicht de HSMR bekend te maken. De HSMR kan een signaal zijn dat aanleiding kan geven tot nader onderzoek. De validatiepiramide is van groot belang bij het interpreteren van de HSMR. Een hoge HSMR kan bijvoorbeeld ook komen door de codering in een ziekenhuis, of een heel specifieke casemix, waarvoor niet is gestandaardiseerd.

De HSMR wordt in verschillende landen al gebruikt. In Engeland wordt ieder jaar de HSMR per ziekenhuis openbaar gemaakt. In de VS, Canada en Denemarken wordt de HSMR, naast andere indicatoren, gebruikt om het effect van veiligheidscampagnes te meten.



</doc>
<doc id="1601838" url="https://nl.wikipedia.org/wiki?curid=1601838" title="Vlaamse Vereniging Autisme">
Vlaamse Vereniging Autisme

De Vlaamse Vereniging Autisme is een Vlaamse vereniging die de belangen behartigt van ouders, familieleden en personen zelf met een autismespectrumstoornis. De maatschappelijke zetel van de vereniging is gevestigd in Gent.

De voorloper van de vereniging werd in 1975 opgericht door ouders van autistische kinderen nadat ze met heel wat onbegrip te maken hadden gekregen. Deze Belgische vereniging werd in 1980 opgesplitst en er werd een Vlaamse vereniging opgericht. In 1986 kreeg deze de naam Vlaamse Vereniging Autisme. De vereniging betaalt haar werking onder meer met contributies, giften, fondsenwerving en overheidssubsidies.

De vereniging organiseert info avonden, gespreksavonden, cursussen, workshops, voordrachten en sport- en ontspanningsactiviteiten. Aan de maatschappelijke zetel in Gent is het Infohuis autisme gevestigd waar mensen vrijblijvend welkom zijn om informatie te zoeken en vragen te stellen. Er wordt een tweemaandelijks tijdschrift uitgegeven voor de leden en er is ook een trimestriële kalender die in drukvorm of als elektronische versie verkregen kan worden. Verder wordt er ook een autisme telefoon bemand.

De vereniging voert sensibiliseringscampagnes naar het grote publiek toe, met radio- en televisie spots en door middel van het plaatsen van advertenties en artikels in kranten en tijdschriften.



</doc>
<doc id="1602852" url="https://nl.wikipedia.org/wiki?curid=1602852" title="Ernest Henri Besnier">
Ernest Henri Besnier

Ernest Henri Besnier (Honfleur, 21 april 1831 - Parijs, 15 mei 1909) was een Frans dermatoloog en medisch directeur van het Hôpital St. Louis in Parijs. Hij introduceerde histopathologie en parasitologie tot de kliniek en heeft de biopsie bedacht van het nemen van weefselmonsters. 

Besnier was de eerste die de chronische huidveranderingen beschreef bij sarcoïdose: hij noemde dit beeld "lupus pernio". Met Pierre Adolphe Adrien Doyon richtte hij het blad "Annales de dermatologie et de syphiligraphie" op. Daarnaast probeerde Besnier de benaderingswijzen van zowel de Farnse als de Weense kliniek te combineren bij zijn studies. 

Ook weer samen met Doyon vertaalde hij het toenmalig vermaarde boek van Moritz Kaposi, "Leçons sur les maladies de la peau", van het Duits in het Frans.

Zijn naam is verbonden aan Besniers prurigo, een bepaalde vorm van atopische dermatitis, door hem beschreven. Sarcoïdose wordt nog steeds vaak de ziekte van Besnier-Boeck-Schaumann genoemd.



</doc>
<doc id="1602864" url="https://nl.wikipedia.org/wiki?curid=1602864" title="Chloranil">
Chloranil

Chloranil is de triviale naam voor tetrachloor-"p"-benzochinon, een organische verbinding met als brutoformule CClO. De naam is afgeleid van chloor en aniline. Het is een geel- tot groenachtig kristallijn poeder.

Het isomeer tetrachloor-"o"-benzochinon wordt aangeduid als "o"-chloranil.

Chloranil wordt tegenwoordig bereid door de oxidatieve chlorering van een chinon of hydrochinon, in een geconcentreerde oplossing van zoutzuur, al dan niet in aanwezigheid van een katalysator. De syntheseweg die uitging van gedeeltelijk gechloreerde fenolen is als productiemethode verlaten omdat hierbij als nevenproducten giftige dioxineachtige stoffen gevormd worden.

Chloranil werd in het verleden gebruikt als fungicide, in het bijzonder voor de bescherming van zaden.

Het gebruik als fungicide is niet meer toegelaten in de Verenigde Staten en de Europese Unie. De stof werd vrijwillig van de markt genomen omwille van de aanwezigheid van resten dioxines die tijdens de productie waren ontstaan. In de Verenigde Staten gebeurde dit onder impuls van het Environmental Protection Agency. Dit zette de industrie ertoe aan om over te schakelen op een andere, dioxine-vrije productiemethode voor chloranil.

Chloranil wordt gebruikt als oxidator in chemische reacties, in het bijzonder bij de synthese van verfstoffen, zoals methylviolet (oxidatie van N,N-dimethylaniline), en als vulkanisatiemiddel.

Chloranil fungeert als elektronenacceptor in donor-acceptorcomplexen, bijvoorbeeld met tetrathiafulvaleen (TTF), en wordt daarom gebruikt in organische halfgeleidermaterialen.

Donor-acceptorcomplexen met amines zoals dimethylamine en tri-ethylamine kunnen fungeren als polymerisatie-inhibitoren.

De chloraniltest is een colorimetrische test in de chemie om de aanwezigheid van primaire of secundaire aminegroepen op een vast peptide te detecteren. Daarmee kan worden nagegaan of de synthesereactie van het peptide, dit is de koppeling van aminozuren, volledig is of niet. Aan een monster van het peptide wordt aceton of aceetaldehyde gevoegd. Aan deze suspensie wordt dan een verzadigde oplossing van chloranil in tolueen toegevoegd. Dit mengsel wordt geschud gedurende vijf minuten. Als de peptidekorrels blauw of groen verkleuren verraadt dit de aanwezigheid van vrije aminogroepen. Aceton wordt gebruikt voor de detectie van secondaire amines, aceetaldehyde voor primaire amines. Een vergelijkbare test is de ninhydrinetest.

Chloranil is irriterend voor de ogen en de huid. Het is zeer giftig voor waterorganismen, en kan op lange termijn schadelijke effecten hebben.



</doc>
<doc id="1602902" url="https://nl.wikipedia.org/wiki?curid=1602902" title="Cæsar Peter Møller Boeck">
Cæsar Peter Møller Boeck

Cæsar Peter Møller Boeck (Lier (Buskerud) 28 september 1845 – Christiania (Oslo), 17 maart 1917) was een Noors dermatoloog van Vlaamse afkomst.

Boeck behaalde in 1871 zijn artsenbul aan de Universiteit van Christiania en werkte daarna onder Ferdinand van Hebra (1816-1880) in Wenen.

In 1889 werd Boeck benoemd tot hoofd dermatologie van het Rikshospitalet in Christiania en in 1896 hoogleraar. Hij was een neef (oomzegger) van dermatoloog Carl Wilhelm Boeck (1808-1875) en zoöloog Christian Peder Bianco Boeck (1798-1877).

Boeck is bekend geworden door zijn beschrijving en histologisch onderzoek van een granulomateuze aandoening die lymfeklieren en andere delen van het lichaam aandeed. In 1899 beschreef hij uitgebreid de huidveranderingen en de algemene schade aan lymfeklieren die met de aandoening samengingen. Hij publiceerde deze bevindingen in het artikel "Multiple benign sarcoid of the skin". Deze aandoening zou later de “Boecks sarcoïdose” of de “ziekte van Besnier-Boeck-Schaumann” genoemd worden. Boeck was medeoprichter van het blad "Tidsskrift for praktisk Medicin" (1881–1886).

Boeck sprak vloeiend Duits, Engels en Frans en heeft in zijn carrière veel gereisd. Naast zijn werk was hij een groot kunstliefhebber; hij stelde een tentoonstelling samen: "Rembrandt og Saskia i deres hjem" (Rembrandt en Saskia in hun huis) en schonk na zijn dood zijn kunstcollectie aan het stadsmuseum van Drammen
Boeck overleed in 1917 aan angina pectoris.



</doc>
<doc id="1602983" url="https://nl.wikipedia.org/wiki?curid=1602983" title="Tyltylschool">
Tyltylschool

Een tyltylschool is een school die onderwijs biedt aan kinderen met een meervoudige handicap, dus aan kinderen die zowel lichamelijk als verstandelijk beperkt zijn. Naast de Tyltylschool bestaat er ook een Mytylschool. De namen Mytyl en Tyltyl zijn overgenomen van het sprookje l'Oiseau bleu, van Maurice Maeterlinck en soortnamen geworden voor lichamelijk en meervoudig gehandicapte leerlingen.

Op een tyltylschool wordt vooral veel aandacht besteed aan het ontwikkelen van de zelfstandigheid van de leerling. Men leert zelfstandig wassen, koken, schoonmaken, en techniek, zoals bandenplakken. Daarnaast leert men zo mogelijk een aantal schoolvakken als lezen, rekenen en schrijven. Daarbij wordt gekeken naar de individuele mogelijkheden van de leerling.

De leerlingen worden hierdoor optimaal voorbereid op werken in een dagopvang en leven in een instelling voor meervoudig gehandicapten. Afhankelijk van de individuele capaciteiten worden de leerlingen voorbereid op een vervolgopleiding, regulier werk en zelfstandig wonen.

Net als op een mytylschool worden op een tyltylschool sommige therapieën aangeboden tijdens de lessen, zodat de leerlingen daarvoor na schooltijd niet hoeven te reizen.


</doc>
<doc id="1603334" url="https://nl.wikipedia.org/wiki?curid=1603334" title="Studies in Mycology">
Studies in Mycology

Studies in Mycolgy is een internationaal mycologisch tijdschrift van het Centraalbureau voor Schimmelcultures. Het tijdschrift verschijnt sinds 1972. De uitvoerend redacteur is Robert Samson. Andere redactieleden zijn Pedro Crous en Amy Rossman. 

Het tijdschrift publiceert monografische verhandelingen over filamenteuze schimmels en gisten. Bij gelegenheid bericht het tijdschrift ook over proceedings van speciale bijeenkomsten die zijn gerelateerd aan alle aspecten van de mycologie, zoals biotechnologie, ecologie, moleculaire biologie, pathologie en systematiek. 

Edities zijn vanaf 2005 open access (vrij in te zien op het internet). Het tijdschrift wordt tevens in papieren vorm uitgegeven. In literatuurverwijzingen wordt wel de standaardaanduiding 'Stud. Mycol.' gebruikt. 



</doc>
<doc id="1603335" url="https://nl.wikipedia.org/wiki?curid=1603335" title="Robert Samson">
Robert Samson

Robert A. Samson (1946) is een Nederlandse mycoloog. 

In 1974 promoveerde hij aan de Rijksuniversiteit Utrecht op het proefschrift "Paecilomyces and some allied Hyphomyce". In 1975 en 1976 voerde hij namens een NATO Science Fellowship mycologisch onderzoek uit bij de University of Texas at Austin, de University of Florida en de Indiana University Bloomington. 

Sinds 1970 is Samson verbonden aan het Centraalbureau voor Schimmelcultures. Anno 2009 is hij hier hoofd van de afdeling diensten en toegepast onderzoek. Sinds 2002 is hij adjunct-hoogleraar in de fytopathologie aan de Kasetsart-univeristeit in Bangkok (Thailand). 

Samson doet onderzoek naar de taxonomie van "Penicillium" en "Aspergillus", schimmels die voorkomen in voedsel (met de nadruk op hitteresistente en xerofiele filamenteuze schimmels), schimmels die binnen huizen en andere binnenruimtes voorkomen, rasterelektronenmicroscopie van schimmels en schimmels die ziekten veroorzaken bij insecten. 

In 2001 kreeg Samson van de United States Federation for Culture Collections (USFCC) en de American Society for Microbiology (ASM) de USFCC/J. Roger Porter Award, een onderscheiding voor buitengewone verrichtingen van een wetenschapper die het belang van microbiële biodiversiteit heeft gedemonstreerd door voortdurend beheer voor een grote hulpbron die wordt gebruikt door de wetenschappelijke gemeenschap. Hij is lid van diverse wetenschappelijke organisaties, waaronder de British Mycological Society, de Mycological Society of America (erelid sinds 2004), de World Federation of Culture Collections en de International Union for Microbiological Societies. Hij is verbonden aan het Nederlands Soortenregister als specialist van schimmels. 

Samson is executive redacteur van het wetenschappelijke tijdschrift "Studies in Mycology". Hij is (mede)auteur of (mede)redacteur van meerdere boeken, waaronder "Advances in Food Mycology" (2006, samen met Ailsa Diane Hocking, John I. Pitt en Ulf Thrane), "Introduction to Food- And Airborne Fungi" (2004, samen met Ellen S. Hoekstra en Jens C. Frisvad), "Food Mycology: A Multifaceted Approach to Fungi and Food, Volume 25" (2007, samen met Jan Dijksterhuis), "Microorganisms in Home and Indoor Work Environments: Diversity, Health Impacts, Investigation and Control" (2002, 2009, samen met Brian Flannigan en J. David Miller) en "Aspergillus In The Genomic Era" (2008, samen met Janos Varga) 



</doc>
<doc id="1603927" url="https://nl.wikipedia.org/wiki?curid=1603927" title="Amlodipine">
Amlodipine

Amlodipine (als besylaat, mesylaat of maleaat) is een langwerkende calciumantagonist (dihydropyridine klasse) gebruikt als middel tegen hoge bloeddruk en angina pectoris. Zoals ieder ander middel uit deze klasse, werkt amlodipine door de spieren in de bloedvaten te ontspannen, waardoor de bloeddruk daalt. Bij angina bevordert het middel de bloedtoevoer naar de hartspier.

Amlodipine wordt door Pfizer verkocht als Norvasc in Noord-Amerika, Australië en sommige Europese landen en als Amlor in België. Sinds het aflopen van het patent in 2007 zijn ook generieke middelen beschikbaar.


Bij:


Enige bijwerkingen van het gebruik van amlodipine kunnen zijn:
De bijwerkingen kunnen na een verhoging van de dosis optreden, ook wanneer ze voorheen niet merkbaar waren. Wanneer ze wel merkbaar waren, kunnen ze aanzienlijk verergeren.


Amlodipine wordt bijna geheel in het lichaam afgebroken tot inactieve producten. Tien % van de werkzame stof en 60% van de afbraakprodukten worden uitgescheiden via de urine.

Het patent van Pfizer op Norvasc liep in Nederland tot 2003. Een aantal generieke producten is nu ook beschikbaar.



</doc>
<doc id="1604013" url="https://nl.wikipedia.org/wiki?curid=1604013" title="Tractus retinohypothalamicus">
Tractus retinohypothalamicus

De tractus retinohypothalamicus is een zenuwbaan die vanaf de retinale ganglioncellen in de retina van beide ogen door de oogzenuw en het chiasma opticum naar de nucleus suprachiasmaticus in de hypothalamus loopt en een rol heeft in de ontwikkeling van circadiane ritmes. De nucleus suprachiasmaticus gebruikt de informatie die het door de tractus retinohypothalamicus over licht, donker en daglengte krijgt in het bepalen van de biologische klok.

De retinale cellen in de tractus retinohypothalamicus zijn in essentie fotoreceptorcellen die het fotopigment melanopsine bevatten. De cellen projecteren direct naar de nucleus suprachiasmaticus, die de pijnappelklier kan aansturen tot het afscheiden van melatonine.


</doc>
<doc id="1604972" url="https://nl.wikipedia.org/wiki?curid=1604972" title="ElPicu">
ElPicu

elPicu is een likeurmerk van Hooghoudt. Het merk imiteert duurdere merken.




</doc>
<doc id="1605922" url="https://nl.wikipedia.org/wiki?curid=1605922" title="Fysiologisch gebaseerd farmacokinetisch model">
Fysiologisch gebaseerd farmacokinetisch model

Met een fysiologisch gebaseerd farmacokinetisch model (Engels: "physiologically-based pharmacokinetic model" of "PBPK-model") kan de opname, verdeling, metabolisme en eliminatie van een stof na inname door een diersoort worden gesimuleerd. Deze modellen zijn soort-specifiek doordat ze zijn gebaseerd op de fysiologie van een bepaalde soort.

Aanvankelijk zijn deze modellen ontwikkeld om effecten van geneesmiddelen te simuleren, maar tegenwoordig worden ze gebruikt voor de actuele toxicologische risicoschatting van blootstelling aan milieu-vreemde stoffen.


</doc>
<doc id="1606155" url="https://nl.wikipedia.org/wiki?curid=1606155" title="Fenpropimorf">
Fenpropimorf

Fenpropimorf (ISO-naam) is een morfoline-derivaat, gebruikt als fungicide. Het is een product van BASF. De octrooibescherming is verlopen, en andere bedrijven bieden ook producten met fenpropimorf aan.

Fenpropimorf wordt ingezet voor de bestrijding van echte meeldauw, gele en bruine roest, septoria en andere schimmelziekten, voornamelijk bij graangewassen en bieten. Het is een systemisch fungicide, dat opgenomen wordt door de bladeren en doorheen het weefsel van de planten getransporteerd wordt. Het remt de biosynthese van sterolen, in het bijzonder van ergosterol dat in de celmembranen van de schimmels voorkomt. Bij graangewassen worden meestal producten gebruikt waarin fenpropimorf gemengd is met een of twee andere fungiciden, zoals epoxiconazool of propiconazool. Die remmen ook de biosynthese van ergosterol, maar op een andere wijze, zodat ze complementair zijn aan fenpropimorf.

Fenpropimorf kan ook gebruikt worden als biocide, voor de bescherming van hout of andere materialen tegen de aangroei van schimmels.

Fenpropimorf is opgenomen in de lijst van gewasbeschermingsmiddelen die de lidstaten van de Europese Unie kunnen toelaten. Fenpropimorf is sedert 1 juli 2011 ook opgenomen in de lijst van toegelaten biociden, voor houtbescherming (producttype 8).

"Corbel" van BASF is erkend in België, evenals "Diamant" en "Opus Team", producten die naast fenpropimorf nog andere fungiciden bevatten.

Fenpropimorf is irriterend voor de huid, en schadelijk indien ingeslikt. Bij proeven op ratten en konijnen werden teratogene effecten vastgesteld.




</doc>
<doc id="1606167" url="https://nl.wikipedia.org/wiki?curid=1606167" title="International Classification of Functioning, Disability and Health">
International Classification of Functioning, Disability and Health

De International Classification of Functioning, Disability and Health (officieel afgekort tot ICF) is een classificatie waarmee het menselijk functioneren kan worden omschreven. Het doel van de ICF is om door middel van het in kaart brengen van begrippen voor gezondheid en gezondheidszorg een basis te leggen voor een gemeenschappelijke standaardtaal.

De classificatie werd voor het eerst voor experimentele doeleinden gepubliceerd in 1980 als de "International classification of illness, disabilities and handicaps" (ICIDH) door de WHO. Na internationale consultatie werden de termen 'stoornis', 'beperking' en 'handicap' neutraal geformuleerd in 'activiteiten' en 'participatie'. Op 22 mei 2001 werd de ICF goedgekeurd door de 54e World Health Assembly voor internationaal gebruik (Resolutie WHA 54.21). De ICF maakt, naast onder andere de ICD-10 deel uit van de WHO Familie van Internationale Classificatie (WHO-FIC) van de Wereldgezondheidsorganisatie (WHO).

De ICF bestaat uit twee delen met elk twee componenten:




</doc>
<doc id="1606694" url="https://nl.wikipedia.org/wiki?curid=1606694" title="Provenhuis Paling en Van Foreest">
Provenhuis Paling en Van Foreest

Het bij de Bergerbrug gelegen provenhuis van Paling en Van Foreest is het oudste hofje van Alkmaar dat nog steeds als zodanig functioneert. Al honderden jaren wordt het hofje bestuurd door een regentencollege waarin leden van de familie Van Foreest zitting hebben.

Het provenhuis moet zijn ontstaan in of kort na 1522. De stichters waren het echtpaar Pieter Claesz. Paling en Josina van Foreest. In de Grote of Sint-Laurenskerk in Alkmaar is hun koperen grafplaat nog aanwezig. Paling, lange jaren burgemeester en rentmeester van de abdij Egmond, was in zijn tijd de rijkste Alkmaarder. Het provenhuis bestond al tijdens hun leven en bevond zich naast hun woning buiten de Geestpoort. Na hun dood werd ook hun ‘groote huys’ onderdeel van het hofje. Het provenhuis kreeg later nog belangrijke legaten uit de erfenis van de enige dochter van het echtpaar, Wilhelmina, en haar man Andries Willemsz. van Sonnevelt.
Na de aanleg van de nieuwe vestingwerken rond 1573 kwam het hofje binnen de stadswallen te liggen, naast de nieuwe Geester- of Bergerpoort. Rond 1600 bestond het complex uit het al eerder genoemde ‘groote huys’, twee aangrenzende woningen aan de Geest en een vijftal huisjes om de hoek, aan de Kanisstraat, waaronder ook het pand op nummer 1. Alle woningen hadden hun voordeur aan de straat.

Het provenhuis werd vanouds bewoond door oude vrouwen. Het oudst overgeleverde reglement van het hofje stamt uit de late 16de eeuw. De bewoonsters dienden te leven in ‘die heilige vreese Gods’, en in ‘goede vreede, liefde ende eendrachticheit’. Op zondag moesten ze in hun huisjes bidden en het evangelie lezen. Ze mochten geen honden hebben en hun goederen niet naar de lommerd brengen. Al sinds de jaren tachtig van de 16de eeuw woonden er zowel katholieke en gereformeerde (hervormde) vrouwen. Het hofje van Paling en Van Foreest is daarmee het oudste voorbeeld in Alkmaar van een hofje met een religieus gemengde bevolking, een voorbeeld dat door andere provenhuizen zou worden gevolgd. Het verschil in religie veroorzaakte wel problemen. In 1634 werd daarom in de tuin een schutting neergezet om het bleekveld van de gereformeerde vrouwen te scheiden van dat van de katholieke. Pas in 1715 verdween de schutting weer.
De bewoonsters van het hofje woonden gratis en kregen bovendien eens per kwartaal, later eens per week, een geldbedrag. Daar kwamen nog allerlei extra uitkeringen bij, deels in natura.
Het bestuur van het hofje bestond uit een college van regenten, bestaande uit familieleden van de stichters. Vanaf het midden van de 18de eeuw hadden bijna alleen vertegenwoordigers van de familie Van Foreest zitting in het college.

Oorspronkelijk bestond het hofje uit een hoofdgebouw met een unieke en sierlijke topgevel aan de Geest. In de periode 1583-1587 werden er 2 kamers aan de Kanisstraat bijgebouwd. Het hoofdgebouw moet in de periode 1860-1864 zijn afgebroken en vervangen door een bescheiden hoekpand, dat sindsdien uitsluitend als conciërgewoning dienstdoet en dat geen regentenkamer heeft. Behouden bleef wel de oude, halfronde gevelsteen met de daarop in reliëf uitgehouwen Alliantiewapens "Paling-Van Foreest" en "Van Oudshoorn-Paling", als boogvulling boven de ingang van de huidige hoekwoning. Vóór 1885 werd het hofje uitgebreid met 4 nieuwe woningen langs het inmiddels in een park veranderde Bolwerk. Daarmee ontstond een geheel ingesloten binnenhof. In 1984 is het hofje gerenoveerd en zijn verschillende woningen samengevoegd om de woonruimten te vergroten. Tegenwoordig biedt het hofje onderdak aan 12 dames en een huismeestersechtpaar.

Tijdens de herbouw in de periode 1860-1864 is op de zolder van het provenhuis een unieke laat-Gotische credens/dressoir aangetroffen die waarschijnlijk behoorde tot de Alkmaarse schutterij. Het stuk is in 1862 verkocht aan het Koninklijk Oudheidkundig Genootschap en nu een van de pronkstukken in het Rijksmuseum. Het provenhuis bezit nog steeds een zeer belangrijke schilderijencollectie. Deze collectie is in bruikleen gegeven aan het Stedelijk Museum Alkmaar bij oprichting van deze instelling in 1875.



</doc>
<doc id="1608002" url="https://nl.wikipedia.org/wiki?curid=1608002" title="Sterk gedragsgestoord licht verstandelijk gehandicapt">
Sterk gedragsgestoord licht verstandelijk gehandicapt

Sterk gedragsgestoord licht verstandelijk gehandicapt (SGLVG) of Sterk gedragsgestoord licht verstandelijk beperkt (SGLVB) is een psychische stoornis. Mensen die onder deze noemer vallen hebben een "dubbele diagnose". Dit houdt in dat ze zowel een lichte verstandelijke beperking hebben alsook een gedragsstoornis vallend binnen het spectrum van de psychiatrie.


</doc>
<doc id="1608088" url="https://nl.wikipedia.org/wiki?curid=1608088" title="Jörgen Nilsen Schaumann">
Jörgen Nilsen Schaumann

Jörgen Nilsen Schaumann (1879-1953) was een Zweeds dermatoloog.

Hij studeerde geneeskunde in Lund en behaalde in 1907 zijn artsenbul. Hij werkte tot 1912 in het St. Göranziekenhuis in Stockholm waarna hij verhuisde naar Denemarken om in Kopenhagen in het Finsen-instituut te werken tot aan het eind van zijn carrière.

Schaumanns naam is verbonden met de ziekte van Besnier-Boeck-Schaumann waarnaar hij onderzoek deed: in 1917 publiceerde hij over deze ziekte waarbij hij als eerste de systemische natuur van de ziekte onderkende. Hij vond ook de naar hem genoemde Schaumann-lichaampjes: inclusielichaampjes met calcium, die gevonden worden in het cytoplasma van de reuscellen die gevonden worden bij sarcoïdose en beryllose. Ondanks dat Schaumann in 1946 met pensioen ging werkte hij door, tot zijn overlijden aan een hartinfarct in 1953.

Schaumann heeft in zijn carrière meerdere eerbetonen ontvangen: een professoraat in 1939; in 1940 ontving hij ""Jubilee Prize of the Society of Swedish Physicians"" (""Svenska Läkaresällskapet"").

In 1946 ontving Schaumann een eredoctoraat aan de Sorbonne-universiteit in Parijs en het jaar daarop werd hij corresponderend lid van ""l'Académie nationale de Médecine"".

Naast zijn medische werk was Schaumann een talentvol kunstenaar: schilderijen en sculpturen zijn op meerdere plaatsen in Stockholm te zien geweest.




</doc>
<doc id="1608631" url="https://nl.wikipedia.org/wiki?curid=1608631" title="Nikkel(II)sulfaat">
Nikkel(II)sulfaat

Nikkel(II)sulfaat is een anorganische verbinding van nikkel, met als brutoformule NiSO. Het watervrije zout is een gele vaste stof. Het komt als hexahydraat voor als een blauwgroene kristallijne vaste stof, die zeer goed oplosbaar in water. Dit hexahydraat komt in de natuur voor als het zeldzame mineraal retgersiet. Er bestaat ook een heptahydraat.

Nikkel(II)sulfaat kan bereid worden door de reactie van nikkel met verdunde zwavelzuur, gevolgd door kristallisatie:

De stof is carcinogeen en kan ernstige irritatie veroorzaken bij aanraking met de huid en ogen.



</doc>
<doc id="1608896" url="https://nl.wikipedia.org/wiki?curid=1608896" title="Kaliumfluoride">
Kaliumfluoride

Kaliumfluoride (KF) is het kaliumzout van waterstoffluoride. Na waterstoffluoride is kaliumfluoride de grootste bron van fluoride-ionen in de chemische sector. Het komt van nature uit voor in het zeldzame mineraal carobbïet. Kaliumfluoride is, in tegenstelling tot de meeste andere fluoride-zouten, giftig. Daarnaast is het ook corrosief.

Kaliumfluoride kan op verscheidene manieren worden gesynthetiseerd. De eerste methode is de reactie van kaliumhydroxide met vloeizuur:

Een andere methode is de neutralisatiereactie van kaliumcarbonaat met vloeizuur, waarbij eerst kaliumbifluoride gevormd wordt:

Uitdampen van deze oplossing levert kaliumfluoride:



</doc>
<doc id="1608999" url="https://nl.wikipedia.org/wiki?curid=1608999" title="Methylheptenon">
Methylheptenon

Methylheptenon is een organische verbinding met als brutoformule CHO. De stof komt voor als een kleurloze tot lichtgele vloeistof met een fruitige citrusgeur. Het is een onverzadigde keton.

Methylheptenon wordt aangetroffen in de etherische olie van verschillende planten, onder andere in citronella, oregano-olie, palmarosa-olie, en is ook aangetroffen in abrikozen, bloesems van kiwi's, olijven en tomaten. Ze is ook geïsoleerd uit sommige mierensoorten uit het geslacht "Iridomyrmex". Methylheptenon is als zodanig een belangrijke stof in de geurindustrie.

Er zijn allerlei routes voor de synthese van methylheptenon mogelijk. In de jaren 40 van de 20e eeuw begon Hoffmann-La Roche met de synthese van methylheptenon uitgaande van aceton, waaraan koolstofatomen werden toegevoegd door reacties met acetyleen (2 equivalenten) en acetoacetaat, diketeen of methylisopropenylether (3 equivalenten). In de jaren 60 begon Rhodia methylheptenon te produceren uitgaande van isopreen. Een andere mogelijkheid is de reactie van aceton met 1-chloor-3-methyl-2-buteen (prenylchloride) of van mesityloxide met prenylchloride gevolgd door afsplitsing van aceton.

Methylheptenon is een intermediair in de synthese van pseudo- en beta-jononen, die gebruikt worden in de productie van vitamine A en vitamine E. In de geurindustrie is de stof het uitgangspunt voor de synthese van geurstoffen uit de citralgroep, waaronder citral, geraniol, nerol en rhodinol. Methylheptenon zelf wordt vooral gebruikt in huishoudproducten, detergenten en insecticidesprays.



</doc>
<doc id="1609019" url="https://nl.wikipedia.org/wiki?curid=1609019" title="Mesityloxide">
Mesityloxide

Mesityloxide is een organische verbinding met als brutoformule CHO. De stof komt voor als een kleurloze tot lichtgele, olieachtige, vluchtige vloeistof met de geur van pepermunt. Het is een onverzadigd keton.

Mesityloxide wordt bereid uitgaande van aceton. De aldol-condensatie van twee moleculen aceton levert 4-hydroxy-4-methylpentan-2-on, waaruit door dehydratie (onttrekking van water) mesityloxide ontstaat:

De voornaamste nevenreactie bij de aldol-condensatie van aceton is de vorming van isoforon door verdere condensatie van mesityloxide met aceton. De relatieve opbrengst aan mesityloxide en isoforon hangt af van de reactieomstandigheden en de gebruikte katalysator. Algemeen geldt: hoe meer aceton er omgezet is, hoe groter de fractie isoforon wordt.

Mesityloxide is een oplosmiddel voor natuurlijke harsen en kunstharsen. Het wordt gebruikt als reagens voor de synthese van andere stoffen, hoofdzakelijk methylisobutylketon (MIBK) door hydrogenering van de dubbele binding in mesityloxide. Het is ook een uitgangsproduct voor de synthese van terpenen en geurstoffen, waaronder methylheptenon.



</doc>
<doc id="1609067" url="https://nl.wikipedia.org/wiki?curid=1609067" title="Cadmiumchloride">
Cadmiumchloride

Cadmiumchloride is een anorganisch zout van cadmium, met als brutoformule CdCl. Het is een extreem toxische hygroscopische witte kristallijne vaste stof. De stof is zeer goed oplosbaar in water en matig in ethanol.

Cadmiumchloride kan worden gesynthetiseerd uit een reactie van waterstofchloridegas en verhit cadmium:


</doc>
<doc id="1609672" url="https://nl.wikipedia.org/wiki?curid=1609672" title="Arseen(III)chloride">
Arseen(III)chloride

Arseen(III)chloride is een anorganische verbinding van arseen, met als brutoformule AsCl. Het is een zeer toxische en olieachtige, kleurloze vloeistof. De stof wordt in de chemische sector aangewend bij de organische synthese van arseenverbindingen, zoals trifenylarsine.

Arseentrichloride wordt bereid door arseen(III)oxide te behandelen met zoutzuur:

Arseen(III)chloride is uitermate giftig, temeer omdat deze stof vluchtig is en gemakkelijk ingeademd kan worden als damp. De stof reageert met vochtige lucht of water, met vorming van waterstofchloride en arseentrioxide. De combinatie van vocht en arseen(III)chloride tast ook vele metalen aan met vorming van brandbaar of ontplofbaar gas.


</doc>
<doc id="1609686" url="https://nl.wikipedia.org/wiki?curid=1609686" title="Methylantranilaat">
Methylantranilaat

Methylantranilaat is een organische verbinding met als brutoformule CHNO. De stof komt voor als een licht- tot donkergele, heldere vloeistof of vaste stof: het stolpunt ligt immers net onder kamertemperatuur. Ze is in geringe hoeveelheden aanwezig in verschillende etherische oliën, voornamelijk neroli (de etherische olie van zure sinaasappel) en de oliën van andere citrusvruchten.

Methylantranilaat kan bereid worden door de verestering van antranilzuur met methanol of door de omzetting van methyl-N-methylantranilaat (dimethylantranilaat) door micro-organismen. Dimethylantranilaat is een hoofdbestanddeel van de bladolie van "citrus reticulata" (mandarijnen), en het methylantranilaat dat op deze wijze verkregen wordt, wordt als natuurlijk product aangeduid. De omzetting gebeurt door schimmelsoorten die voldoende tolerant zijn voor de stof. Methylantranilaat is immers in het algemeen toxisch voor micro-organismen.

Methylantranilaat heeft een bittere druivensmaak en een fruitige geur van oranjebloesem, en wordt gebruikt als geur- en smaakstof, onder meer in deodoranten. Aan voedingswaren (snoep, frisdranken) wordt het toegevoegd om er een kunstmatige druivensmaak aan te geven. Het is ook een tussenproduct in de synthese van andere aromachemicaliën.

Het is ook een biocide en wordt verwerkt in afweermiddelen voor vogels. Het gebruik als biocide is niet meer toegelaten in de Europese Unie.



</doc>
<doc id="1609724" url="https://nl.wikipedia.org/wiki?curid=1609724" title="Antranilzuur">
Antranilzuur

Antranilzuur (IUPAC-naam: 2-aminobenzoëzuur) is een aromatisch aminozuur. Het is een wit kristallijn poeder met een blauwe fluorescentie.

Antranilzuur is een uitgangspunt voor de synthese van andere stoffen, waaronder kleurstoffen (indigo) en pigmenten, corrosiebeschermende middelen, geneesmiddelen, pesticiden (acariciden) en aromachemicaliën (onder meer methylantranilaat). Zelf heeft het ook een farmacologische activiteit, als anti-epilepticum.

Een van de geneesmiddelen die met antranilzuur kan bereid worden is het slaapmiddel methaqualon (2-methyl-3-"o"-tolyl-4-chinazolon), dat in de jaren '70 als een recreatieve drug werd gebruikt (de merknaam was "Quaalude").

Antranilzuur is een van de tussenstappen in de biosynthese van tryptofaan in planten en micro-organismen.



</doc>
<doc id="1609731" url="https://nl.wikipedia.org/wiki?curid=1609731" title="2-chloorethanol">
2-chloorethanol

2-chloorethanol is een organische verbinding met als brutoformule CHClO. Het is een bijzonder giftige kleurloze vloeistof met een ethergeur, die goed oplosbaar is in water. De stof wordt gebruikt voor de vorming van etheenoxide en de productie van kleurstoffen, geneesmiddelen, biociden en weekmakers.

2-chloorethanol wordt gesynthetiseerd uit etheen en waterstofhypochloriet:

In de naamgeving krijgt de groep die de uitgang bepaalt, in dit geval de hydroxylgroep, een zo laag mogelijk nummer. Omdat het niet uitmaakt aan welk van de twee koolstofatomen de hydroxylgroep terechtkomt, is het niet noodzakelijk het nummer van het koolstofatoom waaraan deze groep zit te vermelden. Het chlooratoom zit aan het andere koolstofatoom dat dus nummer 2 krijgt. Voor het chlooratoom is het wel nodig het plaatscijfer te melden. De officiële IUPAC-naam wordt dus 2-chloorethanol.


</doc>
<doc id="1610679" url="https://nl.wikipedia.org/wiki?curid=1610679" title="Camptothecine">
Camptothecine

Camptothecine is een cytotoxische alkaloïde, die voor het eerst in 1966 geïsoleerd werd uit de boom "Camptotheca acuminata" (Nyssaceae), een inheemse boom uit China. Dit gebeurde tijdens een systematisch onderzoek naar plantenstoffen met een potentieel voor de bestrijding van kanker. Het is een heterocyclische verbinding met vijf aaneengesloten ringen. Er is één chiraal centrum in het molecuul, namelijk in de lactonring.

Camptothecine is een stof die selectief het enzym DNA topoisomerase 1 in de celkern inhibeert. De stof vertoont een goede antikankeractiviteit, maar ze bleek bij dierproeven ook toxisch te zijn en schadelijke neveneffecten te hebben. De stof is ook weinig oplosbaar in water, wat de praktische bruikbaarheid (m.n. intraveneuze toediening) vermindert. Daarom is er gezocht naar derivaten van camptothecine, die een gunstiger toxicologisch profiel hebben, en die liefst ook beter wateroplosbaar zijn en een nog hogere antitumoractiviteit hebben.

Voorbeelden van camptothecinederivaten zijn:


</doc>
<doc id="1610704" url="https://nl.wikipedia.org/wiki?curid=1610704" title="Lateraal (anatomie)">
Lateraal (anatomie)

Lateraal is een term uit de anatomie. Het Latijnse "latus" betekent zijde/zijkant.

Het lichaamsonderdeel ligt aan de buitenzijde, van de mediaanlijn af, als het lichaam zich in standaard anatomische houding bevindt.


</doc>
<doc id="1611041" url="https://nl.wikipedia.org/wiki?curid=1611041" title="2-fenylethanol">
2-fenylethanol

2-fenylethanol, fenethylalcohol of benzeenethanol is een organische verbinding met als brutoformule CHO. Het is een kleurloze vloeistof met een typische bloemengeur, die slecht tot bijna niet oplosbaar is in water. De stof komt heel vaak in de natuur voor onder de vorm van olie, waaronder in rozen, hyacinten, anjers, de aleppoden, sinaasappelbloesems, de "Cananga odorata", geraniums en soorten uit het geslacht "Michelia".

2-fenylethanol wordt, wegens de typische rozengeur, veel gebruikt in de parfumindustrie. Het wordt ook toegevoegd in sigaretten en gebruikt als conserveermiddel in zeep.

De stof ontleedt bij verhitting, met vorming van een scherpe, prikkelende geur en irriterende dampen. 2-fenylethanol reageert met sterk oxiderende stoffen en sterke zuren.


</doc>
<doc id="1611071" url="https://nl.wikipedia.org/wiki?curid=1611071" title="Fenylhydrazine">
Fenylhydrazine

Fenylhydrazine is een organische verbinding met als brutoformule CHN (meestal afgekort tot PhNHNH). Het is een toxische kleurloze tot gele olieachtige vloeistof, die bij contact met lucht en licht donkerrood tot bruin wordt door oxidatie.

Fenylhydrazine is het eerste hydrazine dat werd gesynthetiseerd. Hermann Emil Fischer voerde in 1875 een reactie van diazoniumzout met een sulfietzout uit, waardoor fenylhydrazine werd gevormd.

Fenylhydrazine wordt gesynthetiseerd in 2 stappen. Eerst wordt aniline geoxideerd met natriumnitriet in zoutzuur, zodat een diazoniumzout wordt gevormd. Dit zout wordt vervolgens gereduceerd met natriumsulfiet in de aanwezigheid van natriumhydroxide, waardoor er uiteindelijk fenylhydrazine wordt gevormd.

De stof ontleedt bij verhitting en bij verbranding, met vorming van giftige dampen van onder andere stikstofoxides. Fenylhydrazine reageert met oxiderende stoffen en vooral met lood(IV)oxide. De stof is ook giftig voor waterorganismen.



</doc>
<doc id="1611102" url="https://nl.wikipedia.org/wiki?curid=1611102" title="Propylamine">
Propylamine

Propylamine, ook bekend onder de naam n-propylamine, is een organische verbinding met als brutoformule CHN. Het is een zwak basische, kleurloze vloeistof, die goed oplosbaar is in water.

Propylamine kan als hydrochloride bereid worden door reactie van 1-propanol met een waterige oplossing van ammoniumchloride, bij hoge temperatuur en druk. De reactie wordt doorgaans uitgevoerd in aanwezigheid van een Lewiszure katalysator, zoals ijzer(III)chloride.

Propylamine is een tussenproduct bij de productie van kunststoffen, kleurstoffen, polymeren, landbouwchemicaliën en andere organische verbindingen. Het wordt ook gebruikt als oplosmiddel en als zwakke organische base.

De stof ontleedt bij verbranding met vorming van giftige dampen (stikstofoxides). De stof is een zwakke tot matig sterke base en reageert met zuren, gehalogeneerde koolwaterstoffen, alcoholen, sommige nitroparaffines, aluminium en zink. Propylamine reageert zeer hevig met oxidatiemiddelen en kwik, waardoor brand- en ontploffingsgevaar ontstaat. De stof tast ook koper en zijn legeringen aan.

Propylamine moet brandveilig en droog worden opgeslagen, gescheiden van sterk oxiderende stoffen, zuren, gechloreerde organische verbindingen, voeding en voedingsmiddelen.



</doc>
<doc id="1611114" url="https://nl.wikipedia.org/wiki?curid=1611114" title="Rubitecan">
Rubitecan

Rubitecan (INN) is een geneesmiddel afgeleid van camptothecine (een natuurlijke plantenstof met een antikankeractiviteit). De chemische formule van rubitecan is 9-nitro-20(S)-camptothecine. Rubitecan werd ontwikkeld door Supergen Inc. uit Dublin (Californië). Zoals camptothecine is rubitecan een topoisomerase-inhibitor. De stof is niet wateroplosbaar en wordt oraal toegediend. De merknaam van Supergen is "Orathecin". Het middel was bedoeld voor de behandeling van alvleesklierkankerpatiënten, maar is niet op de markt.

De Europese Commissie kende op 10 juni 2003 de status van"weesgeneesmiddel" toe aan rubitecan, voor de behandeling van patiënten met voortgezette of metastatische pancreaskanker. Op dat ogenblik waren de klinische proeven met het middel nog aan de gang. Later vond het Europees Geneesmiddelenbureau dat de resultaten van deze proeven onvoldoende aantoonden dat rubitecan een hogere overlevingskans bood dan de standaardgeneesmiddelen zoals gemcitabine of 5-fluorouracil; daarenboven waren er talrijke en soms ernstige bijverschijnselen. De aanvrager (voor Europa was dat EuroGen Pharmaceuticals Ltd) trok daarop zijn aanvraag in en het middel kwam niet in de handel.

Ook in de Verenigde Staten heeft Supergen om gelijkaardige redenen de aanvraag voor de toelating van Orathecin ingetrokken.


</doc>
<doc id="1611318" url="https://nl.wikipedia.org/wiki?curid=1611318" title="Darmspoeling">
Darmspoeling

Een darmspoeling is een lavage of lavement van de darmen. Deze spoeling is een regelmatig toegepaste verpleegkundige handeling in opdracht van een arts. Hierbij worden door middel van een vloeistof met eventueel daarin opgeloste medicatie de darmen gereinigd en behandeld. 

Methoden om een darmspoeling te verrichten op medische indicatie:

Er zijn verschillende medische redenen die het voorschrijven van een darmspoeling nodig maken: 

Bij darmspoelen van kinderen is de hoeveelheid vloeistof afhankelijk van het lichaamsgewicht, er wordt gerekend met ongeveer 20 ml water per kilogram.

Het klisteren door middel van lavementen en dergelijke om andere redenen dan obstipatie of ter voorbereiding van onderzoek of behandeling, wordt door artsen meestal geclassificeerd als kwakzalverij.


</doc>
<doc id="1611381" url="https://nl.wikipedia.org/wiki?curid=1611381" title="Aldicarb">
Aldicarb

Aldicarb is een carbamaat dat wordt gebruikt als insecticide, met als brutoformule CHNOS. De stof komt voor als kleurloze kristallen en ontleedt vlak voor zijn kookpunt. Aldicarb vormt bij verbranding giftige dampen, onder andere stikstofoxiden en zwaveloxiden.

Aldicarb werd voor het eerst bereid door Payne en Weiden bij Union Carbide in 1962 en gepatenteerd in 1965. Het werd voor het eerst gebruikt in 1970. De stof bleek een bijzonder goede werking te bezitten tegen vele soorten insecten, mijten en nematoden. De stof bleek ook toxisch te zijn voor zoogdieren en mensen.

Aldicarb (merknaam: "Temik") is een van de meest krachtige cholinesterase-remmers en is een neurotoxine. De acute toxiciteit van aldicarb is hoog; het is een van de meest giftige insecticiden. In de Europese Unie is het sinds 18 september 2004 niet meer toegelaten: aldicarb is niet opgenomen in de lijst van pesticiden die door de Europese Unie zijn toegelaten, hoewel het af en toe illegaal gebruikt wordt, onder meer voor het vergiftigen van roofvogels.



</doc>
<doc id="1612147" url="https://nl.wikipedia.org/wiki?curid=1612147" title="1,1-dimethylhydrazine">
1,1-dimethylhydrazine

1,1-dimethylhydrazine is een hydrazinederivaat met als brutoformule CHN. Het is een toxische en vluchtige kleurloze vloeistof met een scherpe ammoniakachtige geur, die geel wordt bij aanraking met lucht. De stof wordt voornamelijk gebruikt in hypergolische raketbrandstof als stuwvloeistof, samen met distikstoftetraoxide.

De stof kan spontaan ontbranden bij contact met lucht. Ze vormt bij verbranding giftige en brandbare dampen onder andere stikstofoxiden, waterstof, ammoniak, dimethylamine en waterstofazide. De stof is een sterk reductiemiddel en reageert hevig met oxiderende stoffen zoals distikstoftetraoxide, waterstofperoxide en salpeterzuur. 1,1-dimethylhydrazine is een sterke base en ze reageert hevig met zuren en met zuurstof (met kans op brand en ontploffing). De stof tast ook kunststoffen aan.


</doc>
<doc id="1612160" url="https://nl.wikipedia.org/wiki?curid=1612160" title="Dinoseb">
Dinoseb

Dinoseb is een organische verbinding met als brutoformule CHNO. De stof komt voor als toxische oranje kristallen met een scherpe geur, die slecht oplosbaar zijn in water. Ze werd voornamelijk gebruikt als herbicide maar dat is wegens de giftigheid voor mens en milieu inmiddels verboden. Dat geldt ook voor de esters en zouten van dinoseb, zoals dinosebacetaat.

De stof ontleedt bij verhitting met vorming van giftige dampen, onder andere stikstofoxiden. De oplossing in water is een zwak zuur. Dinoseb tast vele metalen aan, in aanwezigheid van vocht of water. De stof is zeer giftig voor waterorganismen en kan zeer schadelijk zijn voor het milieu.

Op 13 januari 1984 verloor de Deense kustvaarder "Dana Optima" tijdens een storm op de Noordzee 78 vaten Dinoseb. Na bijna drie maanden zoeken door Deense schepen werden 13 vaten door Urker visserschepen gevonden en geborgen; de Urkers wisten voorts het merendeel van het restant te traceren. Opmerkelijk was dat de Deense overheid aanvankelijk de Urkers slechts 200 gulden per gevonden vat vergoedde; na protest werd dat uiteindelijk opgehoogd naar 2000 gulden per vat.


</doc>
<doc id="1612169" url="https://nl.wikipedia.org/wiki?curid=1612169" title="2,4-dichloorfenol">
2,4-dichloorfenol

2,4-dichloorfenol is een organische chloorverbinding met als brutoformule CHClO. Ze bestaat uit kleurloze kristallen met een kenmerkende geur. De stof wordt voornamelijk gebruikt bij de bereiding van het herbicide 2,4-dichloorfenoxyazijnzuur.

De stof vormt bij verbranding een corrosief gas (waterstofchloride). Bij verhitting worden giftige dampen gevormd en ze reageert hevig met sterke oxidatiemiddelen. De damp is zwaarder dan lucht en kan zich via de grond verspreiden.


</doc>
<doc id="1612219" url="https://nl.wikipedia.org/wiki?curid=1612219" title="Methaanthiol">
Methaanthiol

Methaanthiol of methylmercaptaan is een organische zwavelverbinding met als brutoformule CHS. Het is een kleurloos gas met de indringende geur van zweetvoeten en rotte wittekool.

Methaanthiol komt in de natuur voor, onder meer in teer en aardolie. Het ontstaat bij het rotten van organisch materiaal in moerassen. In het zeewater komt het voor als afbraakproduct van dimethylsulfoniopropionaat, dat wordt uitgescheiden door algen. De concentratie van methaanthiol in zeewater is echter extreem laag en bedraagt ongeveer 0,3 nanomolair. Bacteriën (in zowel aerobe als anaerobe omgevingen) kunnen methaanthiol omzetten tot dimethylsulfide.

Methaanthiol wordt voornamelijk gebruikt in bij de aanmaak van plastics en pesticiden. Daarnaast wordt het ook ingezet bij de bereiding van het aminozuur methionine, dat onder meer als voedingssupplement wordt gebruikt. Net zoals andere thiolen met een indringende geur wordt het in zeer lage concentraties toegevoegd aan aardgas, om het detecteerbaar te maken.

Methaanthiol ontleedt bij verbranding, met vorming van giftige dampen, waaronder zwaveloxiden en waterstofsulfide. De verbinding reageert hevig met sterk oxiderende stoffen, water, stoom of zuren, met vorming van giftig en brandbaar gas. Methaanthiol is zeer giftig voor waterorganismen en mag onder geen beding in grote concentraties in het water terechtkomen.



</doc>
<doc id="1612233" url="https://nl.wikipedia.org/wiki?curid=1612233" title="GGZ verpleegkundig specialist">
GGZ verpleegkundig specialist

Een GGZ verpleegkundig specialist (GGZ-VS) is een expert in het verlenen van psychiatrisch verpleegkundige zorg in de geestelijke gezondheidszorg (GGZ). Hij is vooral geschoold als verpleegkundig (hoofd)behandelverantwoordelijke, maar daarnaast ook als praktijkonderzoeker, innovator en coach. De als GGZ-VS opgeleide verpleegkundige kan zich laten registreren in het specialisten beroepenregister (artikel 14 wet BIG) en mag dan de beroepstitel Verpleegkundig Specialist GGZ voeren. De driejarige opleiding tot GGZ-VS includeert de tweejarige opleiding tot Nurse Practitioner (NP) en geeft het recht tot het voeren van de onderwijstitel Master in advanced nursing practice (MANP)

De opleiding GGZ-VS verschilt van de opleiding tot Nurse Practitioner (NP) die door hogescholen wordt verzorgd, in de specifieke gerichtheid op de psychiatrich verpleegkunde. De langere opleidingsduur (drie jaar) maakt verdieping en afstudeerdifferentiaties mogelijk. De opleiding GGZ-VS kan alleen worden gevolgd bij zorginstellingen die een breed GGZ zorgaanbod hebben en over een multidisciplinaire personeelsopbouw beschikken. De verpleegkundig specialist in opleiding tot GGZ-VS moet op minimaal drie werkervaringsplekken in verschillende delen van de GGZ kunnen werken.

Op 24 maart 2009 heeft het College Specialismen Verpleegkunde (CSV) het Besluit verpleegkundig specialisme geestelijke gezondheidszorg aan minister Klink aangeboden. Hiermee verzoekt het CSV minister Klink om de titel ‘verpleegkundig specialist geestelijke gezondheidszorg’ als wettelijk erkende titel aan te merken en met het besluit in te stemmen. Het bestuur van V&VN ondersteunt het besluit.

Er is discussie over de vraag of een GGZ-VS net als een psychiater hoofdbehandelaar kan zijn. Een verpleegkundige of een sociaal-psychiatrisch verpleegkundige (SPV) werkt altijd onder supervisie van een psychiater. Iedere hulpverlener die in de Wet BIG is geregistreerd is zelfstandig tuchtrechtelijk verantwoordelijk voor het uitvoeren of nalaten van een (be)handeling. Behandelverantwoordelijkheid betekent voor verpleegkundig specialisten dat zij toegewezen patiënten begeleiden en/of behandelen. Daarbij richt de GGZ-VS zich in de begeleiding en/of behandeling met name op het ondersteunen van de gevolgen van het ziek-zijn en de psychiatrische stoornis (GGZ-problemen).

Een GGZ-VS wordt op masterniveau geschoold in wetenschappelijk onderzoek. Verder moet hij innovatieprocessen kunnen opzetten en uitvoeren en collega's kunnen coachen hierin.



</doc>
<doc id="1612248" url="https://nl.wikipedia.org/wiki?curid=1612248" title="Cycloheximide">
Cycloheximide

Cycloheximide (doorgaans afgekort tot CHX) is een organische verbinding met als brutoformule CHNO. De stof komt voor als kleurloze kristallen.

Cycloheximide werd vroeger gebruikt als fungicide, maar dat is sterk afgenomen omwille van de gezondheidsrisico's en de milieuschade.

Cycloheximide is een antibioticum en wordt samen met streptomycine geproduceerd door het micro-organisme "Streptomyces griseus". In tegenstelling tot streptomycine, is cycloheximide oplosbaar in vele organische oplosmiddelen, waaronder aceton, chloroform en ethanol.

Cycloheximide blokkeert de translatie bij eukaryoten, maar niet bij prokaryoten. Het gevolg is dat de synthese van proteïnen wordt geblokkeerd en dat de celgroei stopt wat leidt tot celdood. De stof is actief tegen vele gisten en schimmels, maar wordt verdragen door de meeste bacteriën die prokaryoten zijn.

Cycloheximide wordt in de microbiologie en moleculaire biologie gebruikt, onder andere voor het isoleren en tellen van bacteriën in aanwezigheid van gist of schimmel, voor het detecteren van schimmel- of giststammen die resistent zijn tegen cycloheximide en bij het bestuderen van celprocessen, om celgroei te stoppen of om apoptose (geprogrammeerde celdood) te veroorzaken of te vergemakkelijken.

De stof ontleedt bij verhitting met vorming van giftige en corrosieve dampen, onder andere stikstofoxiden.



</doc>
<doc id="1612347" url="https://nl.wikipedia.org/wiki?curid=1612347" title="Chlooraceton">
Chlooraceton

Chlooraceton is een organische verbinding met als brutoformule CHClO. Het is een kleurloze vloeistof, die bij blootstelling aan licht geel- tot amberkleurig en harsachtig wordt. De stof werd tijdens de Eerste Wereldoorlog gebruikt als lacrimator. Tegenwoordig wordt chlooraceton gebruikt om kleurstofkoppels voor de kleurenfotografie te maken.

De stof polymeriseert traag onder invloed van licht en ontleedt bij verhitting of bij verbranding met vorming van giftige en corrosieve dampen (onder andere waterstofchloride en fosgeen). Chlooraceton reageert met sterk oxiderende stoffen.


</doc>
<doc id="1612359" url="https://nl.wikipedia.org/wiki?curid=1612359" title="4-aminobifenyl">
4-aminobifenyl

4-aminobifenyl is een organische verbinding, afgeleid van bifenyl, met als brutoformule CHN. Het is een kleurloze vaste stof met een kenmerkende geur, die bij blootstelling aan lucht violet wordt. De stof wordt gebruikt om azoverbindingen te bereiden. De oplossing in water is een zwakke base.

De stof vormt bij verbranding giftige gassen en reageert met sterk oxiderende stoffen. 4-aminobifenyl is giftig en carcinogeen.



</doc>
<doc id="1612369" url="https://nl.wikipedia.org/wiki?curid=1612369" title="Johannes Peter Müller">
Johannes Peter Müller

Johannes Peter Müller (Koblenz, 14 juli 1801 - Berlijn, 28 april 1858) was een Duits fysioloog, marien bioloog en vergelijkend anatoom. 

Müller werd geboren in Koblenz en volgde hier het gymnasium. Na zijn schooltijd afgerond te hebben ging hij medicijnen studeren aan de Universiteit van Bonn. Hij sloot deze studie met promotie af in 1822 en ging naar de Universiteit van Berlijn waar hij lezingen van Karl Asmund Rudolphi ging volgen. In 1824 ging hij zich specialiseren in fysiologie en vergelijkende anatomie. Vervolgens gaf hij in de jaren 1833 tot 1840 het "Handbuch der Physiologie" uit, wat een groot succes was. In 1854 kreeg hij voor zijn belangrijke wetenschappelijke prestaties de Copley Medal van het Royal Society of London.

Op 28 april 1858 werd hij dood in zijn huis in Berlijn gevonden. 



</doc>
<doc id="1612371" url="https://nl.wikipedia.org/wiki?curid=1612371" title="1-chloorbutaan">
1-chloorbutaan

1-chloorbutaan is een halogeenalkaan met als brutoformule CHCl. Het is een kleurloze vloeistof met een scherpe geur.

De stof ontleedt bij verhitting of bij verbranding met vorming van giftige en corrosieve dampen, onder andere waterstofchloride en fosgeen. Ze reageert traag met water met vorming van zoutzuur. 1-chloorbutaan reageert hevig met oxiderende stoffen en metalen in poedervorm, met kans op brand en ontploffing. De stof tast ook aluminium en een groot aantal kunststoffen aan.


</doc>
<doc id="1612471" url="https://nl.wikipedia.org/wiki?curid=1612471" title="Hexafluoraceton">
Hexafluoraceton

Hexafluoraceton is een organische verbinding met als brutoformule CFO. Het is een toxisch, corrosief en hygroscopisch kleurloos gas met een kenmerkende geur. De stof wordt gebruikt in de productie van hexafluor-2-propanol, polymethylmethacrylaat en polyester.

Hexafluoraceton wordt in twee stappen gesynthetiseerd uit hexafluorpropyleen. In de eerste stap katalyseert kaliumfluoride de reactie tussen hexafluorpropyleen en zwavel, zodat [(CF)CS] wordt gevormd. Deze stof wordt dan geoxideerd door een jodaat, zodat hexafluoraceton wordt gevormd.

De stof ontleedt bij verhitting op een temperatuur van 550°C met vorming van giftige en corrosieve dampen. Hexafluoraceton reageert hevig met water en vocht, met vorming van sterk zure hydraten. De stof tast glas en de meeste metalen aan.



</doc>
<doc id="1612512" url="https://nl.wikipedia.org/wiki?curid=1612512" title="Orgaan van Corti">
Orgaan van Corti

Het orgaan van Corti, organon spirale of organon spirale Cortii is het eigenlijke receptororgaan van het binnenoor. Het ligt als een epitheellaag over de hele lengte van de basilaire membraan. Op de basilaire membraan zitten zintuigcellen met haartjes (haarcellen). 

Boven op de haarcellen ligt de membrana tectoria, een relatief onbeweeglijk dekvlies dat op de haren rust. De top van elke haarcel heeft stereocilia, die de membrana tectoria raken. Bij beweging van de basilaire membraan ten opzichte van de membrana tectoria worden de trilharen omgebogen, waardoor een receptorpotentiaal wordt opgewekt. Opwaartse beweging van de laminaire membraan veroorzaakt depolarisatie van de haarcellen, terwijl neerwaartse beweging hyperpolariserend werkt.

Het orgaan van Corti is genoemd naar de Italiaanse anatoom markies Alfonso Giacomo Gaspare Corti (1822–1876). Hij deed microscopisch onderzoek naar het hoorsysteem van zoogdieren.


</doc>
<doc id="1613051" url="https://nl.wikipedia.org/wiki?curid=1613051" title="1-chloor-2-nitrobenzeen">
1-chloor-2-nitrobenzeen

1-chloor-2-nitrobenzeen is een organische verbinding met als brutoformule CHClNO. De stof bestaat uit gele tot groene kristallen met een kenmerkende geur en is onoplosbaar in water.

1-chloor-2-nitrobenzeen kan bereid worden door de aromatische nitrering van chloorbenzeen. De reactie levert een mengsel op van de drie isomeren:

Het mengsel bestaat voor ca. 62% uit de "para"-isomeer, 36% "ortho"-isomeer en slechts 2% "meta"-isomeer. Er wordt ook een kleine hoeveelheid dinitrochloorbenzeen gevormd. De isomeren worden dan door destillatie en kristallisatie van elkaar gescheiden.

1-chloor-2-nitrobenzeen is een tussenproduct in de chemische industrie, onder meer voor 2-nitroaniline. Het wordt gebruikt bij de productie van verfstoffen, farmaceutische stoffen, fungiciden, antimicrobiële stoffen en in de parfumindustrie.

De stof ontleedt bij verbranding met vorming van giftige en corrosieve dampen (onder andere stikstofoxiden, chloor, waterstofchloride en fosgeen). Het is een sterk oxidatiemiddel en reageert met brandbare en reducerende stoffen.



</doc>
<doc id="1613148" url="https://nl.wikipedia.org/wiki?curid=1613148" title="1-dodecaanthiol">
1-dodecaanthiol

1-dodecaanthiol is een organische verbinding met als brutoformule CHS. Het is een kleurloze tot lichtgele vloeistof met een kenmerkende geur, die onoplosbaar is in water.

De stof ontleedt bij verbranding met vorming van giftige gassen en reageert met sterk oxiderende stoffen.


</doc>
<doc id="1613303" url="https://nl.wikipedia.org/wiki?curid=1613303" title="4-nitrofenol">
4-nitrofenol

4-nitrofenol is een organische verbinding met als brutoformule CHNO. De stof bestaat uit kleurloze tot gele kristallen en wordt gebruikt als pH-indicator.

De stof kan bij verwarming ontploffen. Ze ontleedt bij verhitting met vorming van giftige dampen, waaronder stikstofoxiden. Mengsels met kaliumhydroxide kunnen ontploffen.


</doc>
<doc id="1613384" url="https://nl.wikipedia.org/wiki?curid=1613384" title="2,4,5-trichloorfenoxyazijnzuur">
2,4,5-trichloorfenoxyazijnzuur

2,4,5-trichloorfenoxyazijnzuur is een organische verbinding met als brutoformule CHClO. Het is een toxisch kleurloos en reukloos kristallijn poeder. De stof wordt gebruikt als herbicide.

Door 1,2,4,5-tetrachloorbenzeen en natronloog samen te verwarmen onder druk ontstaat 2,4,5-trichloorfenolaat. Deze reactie verloopt in een mengsel van water en ethanol. Het ontstane 2,4,5-trichloorfenolaat kan vervolgens met chloorazijnzuur reageren tot 2,4,5-T. Dit gebeurt bij 140°C.

De temperatuur in deze tweede stap moet niet te hoog worden, want boven de 160°C treedt een nevenreactie op. Hierbij reageren twee moleculen 2,4,5-trichloorfenolaat met elkaar tot tetrachloordioxine.

De stof ontleedt bij verhitting en bij verbranding met vorming van giftige en corrosieve gassen, waaronder fosgeen en waterstofchloride. De oplossing in water is een zwak zuur. De internationale handel van 2,4,5-T wordt beperkt door het Verdrag van Rotterdam.

2,4,5-T is voor mensen niet erg toxisch. Ook in dieren worden pas bij hoge dosis schadelijke effecten waargenomen. Goede informatie over de toxiciteit in mensen ontbreekt. Er is wel onderzoek gedaan naar medewerkers die zijn blootgesteld tijdens de productie van 2,4,5-T. Deze mensen hebben een verhoogde kans op het ontwikkelen van chlooracne. Dit is echter het gevolg van TCDD, de vervuiling die ontstaat tijdens de synthese van 2,4,5-T.

Er is een onderzoek geweest onder vijf mannelijke vrijwilligers. Deze hadden een enkele dosis van 5 mg/kg ingenomen. Gebleken is dat de klaring (uit het plasma) verliep via een eerste-ordeproces met een halfwaardetijd van 23,6 uur. Ook werd gevonden dat bijna al het 2,4,5-T wordt geabsorbeerd in het lichaam. Verder werd het onveranderd uitgescheiden in de urine. Mogelijk vindt dus geen metabolisme plaats aan de stof.
Ongeveer 65% van het opgenomen 2,4,5-T bleef in het plasma, waarvan weer 98,7% gebonden was aan eiwitten.

Uit studies blijkt dat 2,4,5-T door zoogdieren wordt opgenomen via het maag-/darmkanaal en de longen. Absorptie via de huid is matig. De LD50 in ratten is 500 mg/kg. In ratten is de halfwaardetijd klein, 25 uur bij een dosis van 200 mg/kg Bij hoge dosis ontstaan verschillende uitscheidingsproducten in de urine, terwijl bij lage dosis het onveranderd wordt uitgescheiden via de urine. Dit betekent dat distributie, metabolisme en excretie bij hogere dosis veranderen.

Honden zijn het gevoeligste organisme met een LD50 van 100 mg/kg. In honden is de halfwaardetijd aanzienlijk groter, namelijk 77 uur. Naast excretie via de urine, werd ook excretie via de ontlasting waargenomen. Verder werden in de urine drie verschillende metabolieten aangetroffen. Waarschijnlijk is er dus een verschil in het metabolisme tussen ratten en honden, wat de hond gevoeliger maakt voor 2,4,5-T.


</doc>
<doc id="1613955" url="https://nl.wikipedia.org/wiki?curid=1613955" title="Pony (haar)">
Pony (haar)

Een pony is een haardracht waarbij het haar op het voorhoofd naar voren wordt gekamd, maar op of boven de wenkbrauwen is geknipt. Je kan ook een schuine pony hebben, die meer naar links of juist naar rechts is geknipt.
In België noemt men de pony ook wel "froufrou". 


</doc>
<doc id="1614169" url="https://nl.wikipedia.org/wiki?curid=1614169" title="2,2'-bipyridine">
2,2'-bipyridine

2,2'-bipyridine is een organische verbinding met als brutoformule CHN. Het bestaat uit kleurloze tot witte kristallen, die oplosbaar zijn in water. Het is een van de isomeren van bipyridine.

2,2'-bipyridine wordt gesynthetiseerd door pyridine te dehydrogeneren, met raneynikkel als katalysator:

Daarnaast zijn uitgaande van pyridine synthesen bij 330°C met ijzer(III)chloride als katalysator of uitgaande van 2-broompyridine via een Ullmann-reactie waarbij metallisch koper als katalysator optreedt.

2,2'-bipyridine wordt gebruikt voor de bereiding van het herbicide diquat. De reactie met 1,2-dibroomethaan levert diquatdibromide.

Het wordt ook als bidentate ligand gebruikt bij de productie van weekmakers.

De stof vormt bij verbranding giftige gassen, waaronder stikstofoxiden. Ze reageert met oxiderende stoffen.


</doc>
<doc id="1614210" url="https://nl.wikipedia.org/wiki?curid=1614210" title="Amitraz">
Amitraz

Amitraz is een organische verbinding met als brutoformule CHN. De stof bestaat uit kleurloze kristallen en wordt gebruikt als antiparasitair middel, insecticide, acaricide en sympathicomimeticum.

De stof ontleedt bij verbranding met vorming van giftige dampen, waaronder stikstofoxiden.



</doc>
<doc id="1614238" url="https://nl.wikipedia.org/wiki?curid=1614238" title="Traanbuis">
Traanbuis

De traanbuis of ductus nasilacrimalis is het lichaamsonderdeel dat zorgt voor de afvoer van het door de traanklier te veel geproduceerde traanvocht. De overmaat aan vloeistof wordt afgevoerd door de traanpunten op het onderste ooglid en komt via de traankanaaltjes terecht in de traanzak en wordt vandaar door de traanbuis verder afgevoerd naar het neusslijmvlies.

De traanbuis kan ook verstopt raken, waarna na röntgenonderzoek de traanbuis weer moet worden opgerekt voor een goede doorvoer van het traanvocht.


</doc>
<doc id="1614616" url="https://nl.wikipedia.org/wiki?curid=1614616" title="Kwik(II)nitraat">
Kwik(II)nitraat

Kwik(II)nitraat is een zeer giftig kwikzout van salpeterzuur, met als brutoformule Hg(NO). De stof komt voor als een kleurloos of wit, goed in water oplosbaar kristallijn poeder. Het is een wateraantrekkende stof, die voorkomt als een monohydraat, Hg(NO) · HO, of dihydraat, Hg(NO) · 2 HO.

Kwik(II)nitraat kan bereid worden uit reactie van kwik en salpeterzuur. De oplossing die ontstaat moet echter zuur gehouden worden, omdat anders een neerslag ontstaat van hydrolyseproducten. Door indampen van de oplossing wordt het octahydraat verkregen.

Kwik(II)nitraat werd vroeger gebruikt om bont van dieren los te maken en om te zetten in vilt, maar dit gebruik is stopgezet. Lokeren (België) had vroeger een belangrijke viltnijverheid, die de oorzaak was van een historische kwikverontreiniging op en rond die zogenaamde "haarsnijderijen". Omwille van de giftigheid voor mens en milieu is het gebruik van kwik en kwikverbindingen nu sterk aan banden gelegd. In de Verenigde Staten werd het gebruik van kwik(II)nitraat in de bontindustrie al in 1941 door de United States Public Health Service verboden. Dit echter niet in verband met de schadelijke gevolgen voor mens en milieu, maar omdat door het gebruik van kwik(II)nitraat in de bontindustrie er minder beschikbaar was als detonator in de oorlog. 

Kwiknitraat is ook de katalysator in de zogenaamde Wolffenstein-Böters-reactie, waarmee gelijktijdig hydroxyl- en nitrogroepen op een aromatische verbinding worden aangebracht door een reactie met salpeterzuur. Een voorbeeld is de omvorming van benzeen tot picrinezuur.

Kwikzouten, waaronder kwik(II)nitraat, kunnen ook gebruikt worden om de corrosiebescherming van staal in een zuur midden te verbeteren, meer bepaald bij olieboringen.

Een verdunde oplossing van kwik(II)nitraat wordt in het laboratorium gebruikt als analytische standaard.

Kwik(II)nitraat is corrosief voor ogen, huid en luchtwegen en bij inslikken. Herhaald of langdurig contact kan de huid gevoelig maken. Kwik(II)nitraat kan effecten hebben op het centraal zenuwstelsel, het perifeer zenuwstelsel en de nieren.

Het is een sterke oxidator. Het is zelf niet brandbaar, maar het reageert hevig met brandbare en reducerende stoffen. Met onderfosforigzuur, ethanol en acetyleen vormt het schokgevoelige explosieve verbindingen.



</doc>
<doc id="1614732" url="https://nl.wikipedia.org/wiki?curid=1614732" title="Juveniele myelomonocytaire leukemie">
Juveniele myelomonocytaire leukemie

Juveniele MyeloMonocytaire Leukemie (JMML) is een ernstige chronische leukemie (bloedkanker) die vooral kinderen tot 4 jaar treft. De gemiddelde leeftijd bij diagnose is 2 jaar. De Wereldgezondheidsorganisatie heeft JMML ondergebracht in de categorie van myelodysplastische en myeloproliferatieve afwijkingen.<ref name="urlMyelodysplastic/Myeloproliferative Diseases Treatment - National Cancer Institute"></ref> De naam JMML omvat alle diagnose die voordien verwezen naar Juveniele Chronische Myeloïde Leukemie (JCML), Chronische MyeloMonocytaire Leukemie bij kinderen en Infantiele Monosomie 7 syndroom.

JMML vertegenwoordigt 1-2% van alle leukemiediagnoses per jaar; in de Verenigde Staten wordt deze diagnose circa 25 tot 50 keer per jaar gesteld. Dit komt neer op ca. één geval per miljoen kinderen per jaar. Er zijn geen omgevingsfactoren bekend die JMML bevorderen. Aangezien ongeveer 10% van de kinderen de diagnose krijgt voordat ze 3 maanden oud zijn, wordt verondersteld dat erfelijkheid een belangrijke rol speelt.

Ongeveer 80% van de JMML-patiënten heeft een genetische afwijking in de leukemiecellen die in laboratoriumtesten kan worden vastgesteld:


De volgende symptomen zijn typisch en zorgen ervoor dat ouders worden gealarmeerd en artsen zullen testen op JMML. Kinderen met JMML kunnen meerdere van deze symptomen in wisselende combinaties vertonen:

Kinderen met JMML en Neurofibromatose 1 (NF1) (ca. 14% van de kinderen met JMML testen tevens positief op NF1, terwijl tot 30% een NF1 mutatie vertonen) kunnen tevens de volgende met NF1 geassocieerde symptomen vertonen :

In het algemeen hebben kinderen met een NF1-afwijking een verhoogde kans op de ontwikkeling van JMML.

Kinderen met JMML en het syndroom van Noonan kunnen tevens de volgende symptomen vertonen:

Alle drie criteria onderstaande moeten aanwezig zijn voor de diagnose:

Twee of meer van de onderstaande criteria:

Deze criteria worden geïdentificeerd door bloed- en beenmergtesten.

Bloedtesten: Een gecombineerde bloedtelling wordt uitgevoerd op een kind verdacht van JMML en tijdens de gehele behandeling en herstel van het met JMML gediagnosticeerde kind.

Er is geen internationaal geaccepteerd behandelprotocol voor JMML. Momenteel zijn er twee klinische behandelprotocollen die worden gehanteerd bij de bestudering van JMML en die over het algemeen bewezen verbeteringen aandragen bij de handeling van de patiënten. Ze zijn geografisch op te delen:

De onderstaande procedures worden gebruikt in één of meerder van de bovenvermelde klinische testpaden:

De theorie achter splenectomie (verwijdering van de milt) is dat de milt in het geval van JMML fungeert als een val voor leukemische cellen, die ertoe leiden dat de milt groeit. De vrees bestaat dat bestraling en chemotherapie eerde de actieve leukemiecellen dan de slapende aanvallen. Als de milt niet wordt verwijderd kan deze als schuilplaats dienen voor JMML cellen die een later relapse kunnen veroorzaken. De impact van splenectomie bij post-transplantatie herval, is onbekend. Ook de impact van cogtomie bij een post-transplantatie herval is onbekend. De COG JMML studie beschrijft een splenectomie als standaardbehandeling voor alle klinisch stabiele patiënten. De EWOG-MDS JMML studie laat het aan de behandeld arts over om al dan niet over te gaan tot een splenectomie. Over het algemeen wordt de milt voorafgaand aan een stamceltransplantatie verwijderd. Wanneer een splenectomie wordt gepland, wordt JMML-patiënten geadviseerd om zich te laten vaccineren tegen Streptococcus pneumoneae en tegen Haemophilus influenza voorafgaand aan de procedure. Volgend op splenectomie kan een dagelijkse dosis penicilline worden toegediend tegen die infecties waartegen normaal gesproken de milt zou beschermen. Deze dagelijkse preventieve behandeling wordt normalerwijze aangehouden tot de patiënt volwassen is geworden.

Over het belang van chemotherapie tegen JMML voorafgaand aan een stamceltransplantatie is nog onvoldoende bekend. Van chemotherapie als zelfstandige therapie is bewezen dat deze geen langetermijngenezing bewerkstelligt.


Bestraling van de milt resulteert in het algemeen niet in een afname van de milt of een vermindering van de noodzaak van transplantatie van bloedplaatjes.

De enige behandeling die tot op heden resulteert in de genezing van JMML is een stamceltransplantatie (vroeger beenmergtransplantatie genoemd); hierbij is er een overlevingskans van ca. 50% en dus een risico op herval van ca. 50%. Over het algemeen bevelen klinische onderzoekers een stamceltransplantatie zo snel mogelijk na de diagnose aan. Hoe jonger de patiënt, hoe groter de kans op genezing.





De prognose verwijst naar hoe goed de patiënt reageert op een behandeling gebaseerd op de individuele karakteristieken bij de diagnose. Bij JMML worden drie karakteristieken geïdentificeerd als significant bij de prognose van patiënten:

Zonder behandeling is de overlevingsgraad van kinderen met JMML ongeveer 5%. Alleen een Hemapoietische Stamceltransplantatie (HSCT) geeft kans op een succesvolle genezing. Met een HSCT toont recent onderzoek een overlevingsgraad van ca. 50% aan. Herval is een ernstige gevaar voor kinderen met JMML. De kans erop wordt geschat op 50%. Veel patiënten genezen echter na een tweede stamceltransplantatie.



</doc>
<doc id="1614964" url="https://nl.wikipedia.org/wiki?curid=1614964" title="Aminocarb">
Aminocarb

Aminocarb is de triviale naam voor "4-dimethylamino-m-tolyl-N-methylcarbamaat", een organische verbinding met als brutoformule CHNO. De stof bestaat uit toxische en ontvlambare witte kristallen.

De stof ontleedt bij verhitting met vorming van giftige en irriterende dampen, waaronder stikstofoxiden.

Aminocarb vindt toepassing als insecticide.



</doc>
<doc id="1615203" url="https://nl.wikipedia.org/wiki?curid=1615203" title="Musculus subclavius">
Musculus subclavius

De musculus subclavius is een kleine driehoekige spier tussen het sleutelbeen en de eerste rib. Met de musculus pectoralis major en musculus pectoralis minor vormt de musculus subclavius de voorzijde van de oksel.


</doc>
<doc id="1615391" url="https://nl.wikipedia.org/wiki?curid=1615391" title="Syringaldehyde">
Syringaldehyde

Syringaldehyde is een aldehyde dat kan geïsoleerd worden uit de vezels van haver- en katoenzaadkaf. De stof kan ook bekomen worden door oxidatie van de lignine van bepaalde bomen, zoals esdoorn en spar. Het komt verder nog voor in onder meer gerst en gedistilleerde dranken als whisky en rum. In zuivere toestand is het een groen tot beige kristallijn poeder met een zwakke, zoete houtgeur.

Syringaldehyde is een benzaldehyde, waarbij er twee methoxygroepen en één hydroxylgroep aan de benzeenring zijn verbonden. Deze functionele groep die hiervan is afgeleid wordt ook wel de syringylgroep (of systematisch: 4-hydroxy-3,5-dimethoxyfenyl-groep) genoemd. De naam is ontleend aan "Syringa vulgaris" (sering), waaruit syringaldehyde in 1888 voor het eerst geïsoleerd werd door hydrolyse van het overeenkomstig glycoside.

Syringaldehyde kan synthetisch bereid worden, bijvoorbeeld uitgaande van vanilline of van pyrogallol.

Syringaldehyde wordt gebruikt als aromastof in voedingswaren en als geurstof.



</doc>
<doc id="1615484" url="https://nl.wikipedia.org/wiki?curid=1615484" title="Captafol">
Captafol

Captafol is de triviale naam voor "N-(1,1,2,2-tetrachloorethylthio)cyclohex-4-een-1,2-dicarboximide", een organische verbinding met als brutoformule CHClNOS. Het is een toxisch en kleurloos kristallijn poeder.

De stof ontleedt bij verhitting of bij verbranding met vorming van giftige en corrosieve dampen, onder andere waterstofchloride, stikstofoxiden en zwaveloxiden. Captafol reageert hevig met basen, waardoor kans op brand en ontploffing ontstaat. De stof tast sommige metalen aan.

Captafol wordt gebruikt als fungicide.



</doc>
<doc id="1615662" url="https://nl.wikipedia.org/wiki?curid=1615662" title="Bourgondische pap">
Bourgondische pap

Bourgondische pap is een mengsel van koper(II)sulfaat en natriumcarbonaat (watervrije soda), dat gebruikt wordt als fungicide. Het is een fijn blauw poeder, onoplosbaar in water. Het CAS-nummer is 11125-96-5. 

Het is verwant aan Bordeauxse pap, dat een mengsel is van kopersulfaat en calciumhydroxide. Het toepassingsgebied is gelijkaardig, bijvoorbeeld de bescherming van wijnstokken tegen meeldauw. Bourgondische pap is wel een sterker middel dan Bordeauxse pap.


</doc>
<doc id="1615680" url="https://nl.wikipedia.org/wiki?curid=1615680" title="Californische pap">
Californische pap

Californische pap is een fungicide, dat onder meer gebruikt wordt tegen meeldauw op wijnstokken en fruitbomen. Het is een roodgele vloeistof, die men bekomt door zwavel en kalk in een bepaalde verhouding in water te koken. Ze bestaat uit kalkpolysulfiden, bv. CaS of CaS, en andere zwavelhoudende kalkverbindingen.

Dit middel werd al rond 1833 in de Verenigde Staten gebruikt en werd in het midden van de 19e eeuw in Engeland en Frankrijk ingevoerd

Californische pap mag als gewasbeschermingsmiddel in de biologische landbouw aangewend worden.



</doc>
<doc id="1615708" url="https://nl.wikipedia.org/wiki?curid=1615708" title="N-butylglycidylether">
N-butylglycidylether

"n"-butylglycidylether of BGE is een organische verbinding met als brutoformule CHO. Het is een ontvlambare kleurloze tot gele vloeistof met een kenmerkende onaangename geur.

"n"-butylglycidylether is, net als veel andere glycidylethers, een intermediair voor de synthese van epoxyharsen. Het wordt ook gebruikt als diluent in epoxyharsen.

N-butylglycidylether kan waarschijnlijk ontplofbare peroxiden vormen in contact met lucht. De stof ontleedt bij blootstelling aan licht en lucht. Ze reageert hevig met sterk oxiderende stoffen, zuren en basen.


</doc>
<doc id="1616525" url="https://nl.wikipedia.org/wiki?curid=1616525" title="Sabineen">
Sabineen

Sabineen of β-thujeen is een monoterpeen, dat voorkomt in de etherische olie van vele planten, onder meer van de laurier ("Laurus nobilis"), echte marjolein ("Origanum majorana"), wilde marjolein ("Origanum vulgare"), echte kamille ("Matricaria chamomilla"), echte tijm ("Thymus vulgaris"), pepermunt ("Mentha piperita"), aarmunt ("Mentha spicata") en van "Juniperus sabina" waarnaar het is genoemd. Het is ook een voornaam bestanddeel van de olie van pepers, waaronder cubeb ("Piper cubeba") en zwarte peper ("Piper nigrum"), en van wortelzaadolie ("Daucus carota"). Het is ook een van de terpenen die geëmitteerd worden door bloeiende koolzaadplanten ("Brassica napus").

Sabineen is een bicyclische verbinding met een cyclopentaanring verbonden aan een cyclopropaanring. Het is een kleurloze tot lichtgele vloeistof, met een kenmerkende dennen- of citrusgeur.


</doc>
<doc id="1616575" url="https://nl.wikipedia.org/wiki?curid=1616575" title="Bèta-caryofylleen">
Bèta-caryofylleen

Bèta-caryofylleen is een macrocyclisch sesquiterpeen met als brutoformule CH. Het vormt een bestanddeel van de etherische olie van vele planten, onder meer van oregano, ylang-ylangolie, kruidnagelolie en lavendelolie. Copaibahars bevat ook veel bèta-caryofylleen.

Er zijn twee structuurisomeren van bèta-caryofylleen bekend: naast de β-vorm, die een bicyclische verbinding is, is ook een α-vorm bekend: α-humuleen of kortweg humuleen.

Bèta-caryofylleen is een stof met ontstekingsremmende werking.



</doc>
<doc id="1616712" url="https://nl.wikipedia.org/wiki?curid=1616712" title="Nutriëntagar">
Nutriëntagar

Nutriëntagar (NA) is een vast, microbiologisch groeimedium voor de routinekweek van aselectieve bacteriesoorten. Aangezien zeer weinig micro-organismen nutriëntagar kunnen degraderen, blijft de agar vast tijdens het kweekproces.

Een typische samenstelling voor nutriëntagar bestaat uit:

De pH wordt neutraal ingesteld (6,8 bij 25°C).


</doc>
<doc id="1617808" url="https://nl.wikipedia.org/wiki?curid=1617808" title="Niet-alcoholische steatohepatitis">
Niet-alcoholische steatohepatitis

Niet-alcoholische steatohepatitis (NASH) is een aandoening die sterk geassocieerd is met insulineresistentie en wordt ook wel de levercomponent van het metabool syndroom genoemd. Door de toenemende obesitas is er een sterke stijging te zien van het voorkomen. NASH is het uiterste spectrum van non-alcoholic fatty liver disease (NAFLD). Nash wordt gezien als veroorzaker van levercirrose zonder duidelijke oorzaak.

Bijna iedereen met NASH is klachtenvrij. Bij routineonderzoek worden vaak per toeval licht verhoogde transaminasen gezien. Als er al sprake is van klachten dan zijn dat meestal een aspecifieke zeurende pijn in de rechterbovenbuik of vermoeidheid.

Bij licht verhoogde leverenzymen kan er sprake zijn van NASH. Bij beginnende leverziekten is de ALAT/ASAT ratio groter dan 1. Zoals de naam al doet vermoeden mag er geen alcohol in het spel zijn, die deze afwijkingen zou kunnen verklaren. Als de ratio kleiner dan 1 is dan past dit beter bij een alcoholische hepatitis of bij een verder gevorderde leverziekte. De gouden standaard voor het aantonen van NASH is een leverbiopsie. Andere beeldvormende modaliteiten, zoals echografie, CT of MRI zijn wel in staat om accuraat leversteatose (NAFLD) aan te tonen. Het onderscheid echter tussen NAFLD of NASH is hiermee niet te beoordelen. Recent onderzoek naar milt-grootte in combinatie met interleukine-6 lijkt mogelijk in de toekomst te kunnen helpen bepalen bij wie een leverbiopt zinvol is.

Een algemeen geaccepteerde theorie behelst het "two hit" principe. Door insulineresistentie worden er enerzijds meer vrije vetzuren in de lever opgenomen en omgezet in triglyceriden. Anderzijds worden er minder triglyceriden afgebroken. Hierdoor vindt er vervetting plaats van de lever, steatose. Dit wordt beschouwd als de eerste stap. Door de steatose wordt de lever gevoeliger voor onder andere cytokines waardoor uiteindelijk leverschade in de vorm van leverfibrose en uiteindelijk zelfs levercirrose kan optreden. In enkele gevallen kan dit zelfs uitmonden in hepatocellulair carcinoom.

Er zijn op dit moment slechts weinig bewezen behandelingsopties. Wel is aangetoond dat levensstijl aanpassingen, met name gewichtsverlies, een gunstig effect kunnen hebben op de mate van ontsteking in de lever. Er zijn ook aanwijzingen dat de lever dan histologisch verbetert. Bij ernstige obesitas kan bariatrische chirurgie zinvol zijn. Tot op heden zijn er vrijwel geen bewezen effectieve medicamenteuze behandelingsopties. Recente literatuur geeft aan dat er mogelijk een positief effect is bij gebruik van vitamine E. Pioglitazon laat geen significante verbetering zien ten opzichte van een placebo, maar wel een mogelijke trend. Met name medicijnen die de insulinegevoeligheid manipuleren lijken hoopgevende resultaten te geven.


</doc>
<doc id="1618445" url="https://nl.wikipedia.org/wiki?curid=1618445" title="Sondering (geslachtsbepaling)">
Sondering (geslachtsbepaling)

Sonderen of poppen is het bepalen van het geslacht van dieren die inwendige geslachtsorganen bezitten, bijvoorbeeld reptielen. Hierbij wordt een sonde in de cloaca gestoken waarbij de diepte wordt bepaald. De cloacadiepte van mannetjes is in de regel groter dan bij de vrouwtjes. Sonderen is nodig bij soorten die niet seksueel dimorf zijn, waardoor de geslachten moeilijk zijn te onderscheiden. De juvenielen van veel soorten zijn uiterlijk helemaal niet uit elkaar te houden waardoor sonderen de enige manier is om het geslacht te bepalen. 

Het uitvoeren van een sondering moet met de grootst mogelijke zorgvuldigheid worden uitgevoerd, het liefst door een expert. De inwendige geslachtsorganen zijn niet voorzien van een beschermende huid en raken gemakkelijk beschadigd, ze zijn daarnaast net als de andere inwendige organen sterk doorbloed. Toch kan sondering ook schade voorkomen; van sommige soorten zoals kameleons is bekend dat ze zich al zeer jong kunnen voortplanten, wat echter niet goed is voor met name de vrouwtjes. Het vroegtijdig scheiden van de mannetjes en vrouwtjes kan dit voorkomen. 


</doc>
<doc id="1618486" url="https://nl.wikipedia.org/wiki?curid=1618486" title="Rode-ogeneffect">
Rode-ogeneffect

Het rode-ogeneffect kan optreden als een foto wordt gemaakt met behulp van een flitser. De ogen van mensen en katten kunnen dan rood oplichten. Bij honden geeft dit effect een witte reflectie. Dit effect wordt veroorzaakt door retroreflectie, de rode kleur komt door het bloed van het vaatvlies, dat achter het netvlies ligt.

De weg van het licht leidt door het oog achtereenvolgens door:
om te eindigen op de harde oogrok. Onderweg wordt wel wat licht teruggekaatst, maar procentueel komt veruit het meeste licht uit de diepste lagen "achter" het netvlies. Voor het rode-ogeneffect is het niet noodzakelijk dat in de richting van de lens wordt gekeken.

Er zijn een paar methoden om dit effect te verminderen of te voorkomen:


</doc>
<doc id="1618534" url="https://nl.wikipedia.org/wiki?curid=1618534" title="Endo-agar">
Endo-agar

Endo-agar is een microbiologische voedingsbodem met een lichtroze kleur. Het werd oorspronkelijk ontwikkeld voor het isoleren van "Salmonella typhi", maar wordt nu vooral gebruikt als een coliform medium (met andere woorden een medium voor het cultiveren van coliforme bacteriën, zoals "Enterobacter" en "Escherichia"). De meeste gram-negatieve bacteriën gedijen goed in endo-agar, terwijl de groei van gram-positieve bacteriën afgeremd wordt. Coliforme bacteriën fermenteren de lactose in het medium, waardoor hun kolonies en omgeving rood kleuren. Bacteriën die geen lactose fermenteren vormen heldere, kleurloze kolonies die duidelijk te onderscheiden zijn van de lichtroze achtergrond van het medium.

Endo-agar bevat gewoonlijk:


</doc>
<doc id="1618787" url="https://nl.wikipedia.org/wiki?curid=1618787" title="Mexicaanse griep">
Mexicaanse griep

De Mexicaanse griep, officieel nieuwe influenza A (H1N1), en aanvankelijk ook wel varkensgriep is een griepvirus dat in 2009 een pandemie veroorzaakte. Het virus behoort tot een nieuwe stam van het H1N1-varkensgriepvirus en had zijn oorsprong in Mexico in maart 2009.

Het virus manifesteerde zich voor het eerst in Mexico en breidde zich in april uit naar de Verenigde Staten en al snel ook naar andere landen. Op 11 juni verklaarde de Wereldgezondheidsorganisatie "(WHO)" dat het uitbreken van de Influenza A (H1N1) een pandemie is. Op 16 juli meldde de WHO dat het aantal Mexicaansegriepgevallen inmiddels niet meer te tellen was. Volgens cijfers van het Amerikaans Centrum voor Ziektecontrole en –Preventie (CDC) waren er op 28 augustus 2009 209.438 besmettingen en ten minste 2.185 doden als gevolg van het virus vastgesteld. Bij sterfgevallen is vaak sprake van een combinatie met één of meerdere andere aandoeningen waardoor de patiënt reeds een sterk verminderde gezondheid heeft. Overlijden aan alleen Mexicaanse griep is zeldzaam.

In veel gevallen verloopt de infectie vrij mild en veel patiënten melden zich daarom niet. Er zijn in totaal 17483 wereldwijd bevestigde sterfgevallen geweest in 2009. In Nederland waren dit er 60. Bij de 'gewone' Nederlandse seizoensgriep ligt dit tussen de 250 en de 2000. De Wereldgezondheidsorganisatie was bezorgd, omdat bij eerdere pandemieën is gebleken dat de agressiviteit van griepvirussen kan veranderen. Dit is bij de Mexicaanse griep niet gebeurd. Vanaf 11 augustus 2010 werd Mexicaanse griep niet langer een pandemie genoemd.

In 2010 stak het virus opnieuw de kop op. Eind december waren er in het Verenigd Koninkrijk reeds 39 mensen overleden aan de Mexicaanse griep en lagen er in Engeland 738 mensen met het virus op de afdeling intensieve zorg.

In 2015 stak het virus de kop op in India. Op 9 maart 2015 werden 1370 doden gemeld en meer dan 25.000 mensen raakten besmet.

Bij de griepepidemie die in januari 2016 in Nederland heerste, was er voornamelijk sprake van het H1N1-virus.

De term "Mexicaanse griep" wordt tegenwoordig (anno 2015) nog zelden gebruikt. Men gebruikt doorgaans de term "Influenza A/H1N1" voor het virus. Ook wordt deze griep als gewone griep behandeld. 

Deze nieuwe virusstam is een reassortment van een aantal stammen van het H1N1-griepvirus, waaronder humane griep, vogelgriep en varkensgriep.

Wereldwijd overlijden er jaarlijks tussen de 250.000 en 500.000 mensen aan griep. De slachtoffers zijn doorgaans ouderen, zeer jonge kinderen en mensen met een zwakke gezondheid. Dit is bij deze griep niet anders. De ziekte is niet gevaarlijker dan de seizoensgriep, het virus kan echter dieper in de luchtwegen doordringen. Dit vergroot mogelijk de kans op een longontsteking.

Onder de patiënten zijn ook veel jongvolwassenen. Het grootste verschil met een normaal griepseizoen is dat 62 tot 85 procent van de slachtoffers van de Mexicaanse griep jonger dan 65 jaar was. Er zijn vermoedens dat deze mensen gevoeliger zijn om deze ziekte te krijgen, wat juist bij hen een cytokinestorm tot gevolg kan hebben. Regelmatig wordt in de media verwezen naar de Spaanse griep, een pandemie die zich afspeelde in 1918 en 1919, en waarbij tientallen miljoenen mensen stierven, van wie er veel nog jong waren.

Dit virustype wordt, anders dan de benaming 'varkensgriep' suggereert, niet in de eerste plaats aangetroffen bij varkens. Waarschijnlijk wordt het virus niet door het eten van vlees overgedragen. Bij verhitting boven 70 °C/160 °F wordt het virus sowieso vernietigd.

Desondanks besloten diverse landen na de uitbraak de grenzen gedeeltelijk of helemaal te sluiten voor varkensvlees. In een dierentuin in de Iraakse hoofdstad Bagdad werden drie wilde zwijnen geslacht. De overheid van Egypte besloot alle 250.000 varkens te ruimen. Deze ruimingen, en ook andere acties tegen varkens en varkensvlees, die veelal plaatsvinden en vonden in Islamitische landen, leidden tot beschuldigingen van discriminatie vanuit de Islamitische overheid tegenover de christelijke boeren.

Hoewel niet veelvoorkomend, zijn er wel gevallen bekend van besmette varkens. De besmetting bleek hier echter van mens op varken, en niet van varken op mens te zijn geschied. Zo bleek begin mei dat een Nederlandse varkensboer in Canada een groot aantal varkens op zijn boerderij had besmet.

Het virus komt bij praten, hoesten of niezen van een patiënt in de lucht. Zo komt het in de luchtwegen van een volgende patiënt. Ook kan het door lichamelijk contact (handenschudden, zoenen) worden overgebracht, waarbij het virus uiteindelijk in de luchtwegen belandt.

Ongeveer 1 tot 7 dagen na de besmetting treden de eerste symptomen op. De meeste symptomen zijn gelijk aan die van normale griep: koorts, loopneus, spierpijn, keelpijn en hoest. De symptomen diarree en braken zijn bij Influenza A (H1N1) heviger dan bij gewone griep.

Na het optreden van de eerste symptomen duurt de ziekte meestal ongeveer zes dagen. In geval van andere aanwezige aandoeningen kunnen die zich ernstiger ontwikkelen. Dat heeft echter weinig of geen invloed op de duur van de griep.

Een patiënt is besmettelijk (in staat de ziekte over te dragen) zolang hij de symptomen van de griep heeft. In de periode na besmetting, maar voor het optreden van symptomen is de patiënt niet besmettelijk. Doorgaans duurt de besmettelijkheid vijf tot zes dagen, maximaal zeven dagen na de eerste symptomen.

De besmetting met griep, en dus ook deze griep, gebeurt hoofdzakelijk door met virus besmet slijm; door druppeltjes in de lucht van een hoestende of niezende patiënt en via besmette deurknoppen en andere oppervlakken. Beschermingsmaatregelen zijn bijvoorbeeld het regelmatig handenwassen, het huis schoon houden en zorgen voor een goede ventilatie. Het virus leeft in een droge warme omgeving veel korter dan in een vochtige, koele omgeving.

Om de kans te verkleinen dat men een ander besmet, is het aan te bevelen om bij het niezen en hoesten een wegwerpzakdoek te gebruiken, of nadien direct de handen te wassen. Het dragen van een mondmasker biedt enige bescherming tegen druppelinfectie en verhindert dat men met besmette handen aan neus of mond komt.

De CDC melden dat het virus resistent is tegen Amantadine en Rimantadine, maar wel behandeld kan worden met Oseltamivir en Zanamivir (handelsnamen Tamiflu en Relenza). Op 29 juni 2009 meldde de BBC dat in Denemarken de eerste resistentie van het virus tegen Oseltamivir geconstateerd is.

Ieder jaar zorgt griep voor ongeveer 3 tot 5 miljoen ernstig zieken en een kwart tot een half miljoen doden.

Naast deze jaarlijkse griepepidemieën, heeft het influenzavirus A een aantal grote grieppandemieën veroorzaakt, waaronder drie in de twintigste eeuw: de Spaanse griep in 1918-1919, de Aziatische griep in 1957 en de Hongkonggriep in 1968-1969. In deze gevallen ging het telkens om een vorm van het influenzavirus A, dat door antigene shift zodanig was gemuteerd, dat mensen niet voldoende immuniteit hadden voor het virus. De pandemieën verschilden echter wel in omvang, viruseigenschappen en sterftegraad. Nevenstaande tabel geeft een overzicht van de drie grieppandemieën van de twintigste eeuw, met hun eigenschappen en gevolgen.

Naast deze pandemieën zijn er vaker dreigingen voorgekomen voor een uitbraak, zoals in de Verenigde Staten in 1976, en de Russische griep in 1977, waarbij het in beide gevallen ging om varianten van H1N1. Recenter zijn de uitbraken van SARS en vogelpest-variant H5N1, die er mede voor hebben gezorgd dat overheden en organisaties betere voorzorgsmaatregelen hebben getroffen en alerter zijn geworden op uitbraken.

De precieze herkomst van het nieuwe virus is onbekend. De eerste beschreven besmetting was van een vierjarige jongen uit La Gloria in de omgeving van Perote in de Mexicaanse staat Veracruz. Het jongetje overleefde de besmetting maar twee baby's uit hetzelfde dorp overleden. De eerste dodelijke afloop van een besmettingsgeval vond plaats op 13 april bij een 39-jarige vrouw uit de Mexicaanse stad Oaxaca. Dokters vermoedden aanvankelijk longontsteking versterkt door diabetes. Uit een Canadese test is later gebleken dat zij de nieuwe griepvariant had. Zij werkte als census-onderzoekster voor de belastingen en is daarom bij veel mensen van deur tot deur langs geweest.

De uitbraak van het virus werd voor het eerst ontdekt in Mexico-Stad vanaf 18 maart. De Mexicaanse autoriteiten namen in eerste instantie aan dat het ging om een 'normale' griep. Op 21 april ontdekten de Amerikaanse Centers for Disease Control and Prevention (CDC) dat het ging om een nieuwe vorm van varkensgriep, toen twee kinderen in de Amerikaanse staat Californië het virus opliepen.

In maart en april 2009 werd een groot aantal waarschijnlijke besmettingsgevallen gevonden in Mexico en het zuidwesten van de Verenigde Staten. In het weekend van 25 april werd bekend dat het virus zich heeft verspreid naar andere landen, waaronder Canada en Nieuw-Zeeland. Op 27 april bleek dat ook het eerste geval van verspreiding in Europa was vastgesteld, in Spanje. Op dezelfde dag werd het virus ook vastgesteld in Schotland.

Op 29 april werd door het CDC het eerste overlijdensgeval in de VS als gevolg van de varkensgriep bekendgemaakt. Een peuter, van 23 maanden, uit de staat Texas bleek het eerste slachtoffer van de griep buiten Mexico. Later werd duidelijk dat de overleden peuter uit Mexico afkomstig was. De ouders waren juist naar de Verenigde Staten gekomen voor de behandeling van het virus.

Op 24 april 2009 besloten de overheden van Mexico-Stad en de staat Mexico tot het sluiten van scholen, musea, bibliotheken, theaters en andere openbare gebouwen om de verdere verspreiding van het virus tegen te gaan. Een dag later werd bekend dat de scholen in Mexico-Stad en de staten Mexico en San Luis Potosí in ieder geval tot 6 mei gesloten zouden blijven.

Op 25 april riep president Felipe Calderón de noodtoestand uit. De inwoners van de hoofdstad werd aanbevolen elk lichamelijk contact, zoals handen schudden en zoenen, te vermijden, mondkapjes te dragen en niet in grote groepen samen te komen. In vliegvelden en busterminals in het hele land werden passagiers gecontroleerd op het griepvirus, niet-urgente rechtszaken en missen van de katholieke Kerk werden opgeschort, voetbalwedstrijden werden zonder publiek gespeeld en restaurants mochten uitsluitend nog meeneemmaaltijden verzorgen.

Op 27 april besloot de Mexicaanse minister van onderwijs dat de scholen in het hele land tot 6 mei gesloten zullen blijven. Burgemeester van Mexico-Stad Marcelo Ebrard verklaarde indien het aantal nieuwe besmettingen niet afneemt desnoods het hele openbaar vervoersysteem van de stad stil te zullen leggen. President Calderón riep de Mexicanen op 29 april op van 1 april tot 5 mei zo veel mogelijk binnen te blijven en schortte voor die periode alle niet-essentiële overheidsdiensten op. Transportfaciliteiten, waaronder vliegvelden, havens en busstations, bleven wel open. Vanaf 7 mei kwam het openbare leven langzaam weer op gang, maar de autoriteiten hebben aangekondigd nog niet alle maatregelen op te schorten en waakzaam te blijven.

Het Mexicaans planbureau schat dat de epidemie een teruggang van een half procent van Mexico's bruto nationaal product zal betekenen. Het Internationaal Monetair Fonds heeft Mexico een noodlening van 25 miljoen dollar toegekend.

Op 25 mei maakte de deelstaat Veracruz bekend een standbeeld te willen oprichten voor 'Patiënt nul', de 4-jarige Edgar Hernández, die als het eerste slachtoffer van het virus wordt gezien. De hoop is dat het beeld het toerisme zal stimuleren.

Op 25 april werd het virus voor het eerst vastgesteld bij een persoon die niet naar Mexico was gereisd. Het ging om een getrouwde vrouw uit Kansas, wier man wel naar Mexico was geweest. De twee werden niet opgenomen in het ziekenhuis, hun toestand werd omschreven als mild. Een persoon in Spanje van wie op 29 april bekend werd gemaakt dat hij het virus heeft opgelopen, wordt echter door veel bronnen genoemd als eerste door griep getroffen persoon die niet naar Mexico is geweest.

De griepvariant is op 2 mei 2009 ook aangetroffen bij een kudde varkens in de provincie Alberta, volgens de Canadian Food Inspection Agency. De dieren waren besmet door een medewerker van de boerderij, die de maand tevoren in Mexico was. Dit voorval is voor zover bekend de eerste keer zijn dat de ziekte van mens op dier wordt overgedragen.

Op 11 juni 2009 kondigde de Wereldgezondheidsorganisatie ""Fase 6"" af, wat de hoogste fase is. Dit betekent dat het virus zich over meerdere continenten verspreid heeft.

Op 27 april maakte het Spaanse ministerie van volksgezondheid bekend dat een 23-jarige man uit Almansa varkensgriep heeft opgelopen. De man was op 22 april teruggekeerd uit Mexico en op 25 april in quarantaine geplaatst. Dit was het eerste bevestigde geval van varkensgriep in Europa. Op dezelfde dag werden door de Schotse minister van volksgezondheid Nicola Sturgeon twee gevallen van Mexicaanse griep in Schotland bevestigd. Op 14 juni 2009 werd bekendgemaakt dat er in Schotland de eerste Europese dode is gevallen ten gevolge van de Influenza A (H1N1). Het betrof een persoon in een ziekenhuis in Glasgow die samen met negen anderen behandeld werd voor de griep.

Eind juli 2009 waren er in Europa 26.446 griepgevallen, waaronder 40 sterfgevallen. Eind augustus 2009 waren er 46.016 gevallen, waarvan 104 overlijdens. Eind september waren er meer dan 56.000 griepgevallen en 138 sterfgevallen.

Op 26 april gaf interministerieel commissaris Marc Van Ranst aan dat er nog geen maatregelen genomen worden maar dat waakzaamheid geboden is en ingrijpen indien nodig. Op Brussels Airport werden informatiebrochures uitgedeeld met informatie over de Mexicaanse griep. Op 27 april werd het reisadvies van Buitenlandse Zaken aangepast tot ""Niet-essentiële reizen worden afgeraden"". Op die manier konden mensen die een reis naar Mexico gepland hebben, deze kosteloos annuleren. Op 2 mei maakte de overheid bekend een optie te nemen op 20.000.000 doses vaccin, wat neerkomt op twee doses per inwoner, voor een bedrag van ongeveer 150.000.000 euro.

Op 13 mei werd een eerste geval van een besmet persoon bekendgemaakt, een 28-jarige man uit de omgeving van Gent. De eerste patiënten werden in het Sint-Pietersziekenhuis in quarantaine geplaatst en behandeld met virusremmers, latere patiënten werden thuis geïsoleerd. Personen die nauw contact hadden met hen werden eveneens geïsoleerd en behandeld met virusremmers om verdere verspreiding van de ziekte te voorkomen. Vanwege de toename van patiënten stopte men vanaf 14 juli met deze maatregelen. Enkel personen uit risicogroepen en zwaar zieke personen krijgen nog virusremmers. Op 30 juli viel de eerste griepdode in België, het betreft een jonge vrouw uit Meerle bij Hoogstraten. Zij werd opgenomen in het ziekenhuis van Turnhout waar ze overleed.

Het aantal gevallen bereikte einde oktober zijn hoogtepunt. Vanaf november 2009 konden personen uit risicogroepen zich laten vaccineren tegen de A/H1N1-griep.

Op 11 februari 2010 werden sinds april 2009 213.212 gevallen geteld van de H1N1-griep waarvan 19 sterfgevallen. Ook blijkt dat het virus de seizoensgriep heeft verdrongen.

Het Rijksinstituut voor Volksgezondheid en Milieu (RIVM) adviseerde op 25 april mensen die binnen zeven dagen na terugkomst uit Mexico hoge koorts krijgen zich te melden bij de huisarts. Direct meldden zich mensen bij het RIVM die terugkwamen uit Mexico met koorts en griepachtige verschijnselen, maar uit onderzoek bleek dat deze mensen het virus niet hadden. Luchthaven Schiphol zag op 26 april nog geen redenen om extra veiligheidsmaatregelen te treffen. Luchtvaartmaatschappij KLM, die dagelijks vliegt naar Mexico, laat vertrekkende passagiers een vragenlijst invullen over hun gezondheid. In eerste instantie zag het ministerie van Buitenlandse Zaken geen reden om een negatief reisadvies voor Mexico af te geven. Op 28 april werd besloten om het reisadvies toch te veranderen in "niet-essentiële reizen naar Mexico worden ontraden." Op 29 april kwam het Outbreak management team bijeen. Het RIVM waardeerde de Influenza A (H1N1) op naar categorie A van de meldingsplichtige ziekten. Dit houdt in dat artsen bij het vermoeden of vaststellen van de ziekte verplicht zijn de naam van de patiënt door te geven. Hierbij telt de bescherming van de volksgezondheid hoger dan de privacy van de patiënt.

Op 30 april werd bekend dat ook in Nederland een geval van Influenza A (H1N1) is gesignaleerd, bij een driejarig kind. Het kind is 27 april met zijn ouders teruggekomen van een familiefeest in Mexico Het RIVM is daarom, samen met de luchtvaartmaatschappij, begonnen de passagiers op te sporen die tijdens de vlucht vlak voor, vlak achter en naast het gezin zaten. Deze passagiers krijgen ook uit voorzorg de virusremmer Tamiflu toegediend. Het besmette kind en zijn familie worden behandeld. Inmiddels zijn alle dertig passagiers, die in de buurt van het kind in het vliegtuig zaten, door onder andere GGD Kennemerland opgespoord.

Op 4 augustus meldde het RIVM dat een 17-jarige jongen was overleden aan de griep. Hij was al ernstig ziek en kreeg ook nog eens deze griep erbij, dat werd hem fataal. Ab Klink, minister van Volksgezondheid, meldde naar aanleiding hiervan dat de ziekte in verreweg de meeste gevallen mild verloopt. "Helaas is bij de nieuwe influenza A, net zoals bij de reguliere griep, in incidentele gevallen toch sprake van slachtoffers. Maar we doen er alles aan dat aantal zo veel als mogelijk te beperken." Een plan van Klink om de schoolvakanties te verlengen als de Mexicaanse griep heviger en eerder uit zou breken dan verwacht was een dag later alweer van de baan.

Roel Coutinho, directeur infectieziektebestrijding, gaat ervan uit dat één op de duizend patiënten overlijdt. Het gaat dan vrijwel altijd om mensen die al ernstig ziek waren. Op 7 augustus maakt het RIVM bekend dat de Mexicaanse griep (Nieuwe Influenza A (H1N1)) voortaan als 'gewone griep' wordt beschouwd, vanwege het relatief milde verloop. Alleen risicogroepen komen nog in aanmerking voor speciale behandeling, zoals met antivirale middelen (Tamiflu). Midden augustus maakt het RIVM bekend dat er inmiddels 1473 bevestigde infecties van Mexicaanse griep bekend waren. Op 17 augustus adviseren de Gezondheidsraad en het RIVM om in Nederland alleen medisch kwetsbare groepen, gezondheidswerkers en mantelzorgers die met patiënten in contact komen te vaccineren tegen Nieuwe Influenza A (H1N1). Minister Ab Klink van VWS heeft dit advies overgenomen.

Op 21 augustus en 18 september werden nog eens een respectievelijk twee gevallen bekendgemaakt: in alle drie de gevallen betrof het personen van ten minste 50 jaar oud die al verzwakt waren door andere ernstige ziektes. Op 23 oktober was er volgens het het RIVM officieel sprake van een epidemie in Nederland. Ook werd er gemeld dat er nog 2 personen zijn overleden: een 40-jarige man die al enige tijd ernstig ziek was en een 14-jarig meisje dat kerngezond was. In totaal zijn er nu in Nederland 6 personen overleden aan deze griep. De aanvankelijke melding dat een 16-jarig meisje uit het Zeeuwse Sint Philipsland vermoedelijk ook aan het virus was overleden, bleek later onterecht.

Op 24 december meldde het Nederlands Instituut voor onderzoek van de gezondheidszorg (NIVEL) dat de epidemie van de Mexicaanse griep voorbij was. Het aantal mensen met griep daalde tot onder de 51 per 100.000 inwoners.

Achteraf gezien was het ondanks de aanwezigheid van het Mexicaanse griepvirus een zeer mild griepseizoen met het laagste aantal griepdoden in jaren.

In het najaar van 2010 stak de Mexicaanse griep weer de kop op.

In de tweede week van 2011 waren er 148 mensen in Nederlandse ziekenhuizen opgenomen met de Mexicaanse griep. Tussen eind oktober 2010 en 13 januari 2011 zijn er 7 mensen in Nederland overleden aan de Mexicaanse griep. Op 27 januari was het aantal doden gestegen tot 20 en het aantal ziekenhuisopnamen tot 399. Op 3 februari stond het dodental op 25 en was het aantal ziekenhuisopnamen verder opgelopen tot 476.

In de derde week van januari werd de griepgolf op basis van statistieken tot epidemie verklaard. Bij 60 procent van de mensen bij wie griep werd vastgesteld bleek sprake te zijn van het Mexicaanse-griepvirus.

Op zondag 26 april 2009 maakte de Mexicaanse minister Agustín Carstens in Washington bekend dat de Wereldbank per direct een lening van 205 miljoen dollar verstrekt aan Mexico voor het bestrijden van de varkensgriep. 25 miljoen dollar is bedoeld voor primaire doeleinden, onder andere medicijnen. De overige 180 miljoen dollar is bestemd voor langetermijndoelen zoals het gereedmaken van autoriteiten en instellingen voor een grootschalige epidemie.

De Wereldgezondheidsorganisatie (WHO) gaf op 25 april 2009 aan dat het griepvirus een "pandemisch potentieel" had. De WHO, onderdeel van de Verenigde Naties, stuurde deskundigen naar Mexico om de lokale gezondheidsautoriteiten te helpen. Tevens werd door de organisatie een noodcomité samengesteld om te onderzoeken of deze varkensgriep een gevaar kan opleveren voor de internationale volksgezondheid. De eerste bijeenkomst van dit comité vond plaats op 25 april in Genève.

Voorafgaand aan deze bijeenkomst had Margaret Chan, directeur-generaal van de Wereldgezondheidsorganisatie, aangegeven dat onder meer een aanpassing van het "pandemic alert level" (Pandemie-waarschuwingsschaal) mogelijk was. Dit alertheidniveau bevond zich op niveau 3 op een schaal van 6, hetgeen inhoudt dat het bestaan van een nieuw virus weliswaar is bevestigd, maar dat er geen tot weinig bewijs is voor een grote uitbraak. Het comité kwam tot de conclusie dat er meer informatie nodig was om een verhoging van het alertheidniveau te overwegen. Een dag eerder was door WHO-woordvoerder Gregory Hartl gezegd, dat, gezien de omstandigheden van deze uitbraak, er geen sprake was van een vorm van een normale 'seizoensgriep'. "Omdat deze gevallen zich niet voordoen bij de allerjongsten en de alleroudsten, wat normaal is bij seizoensgriep, is dit een ongebruikelijke gebeurtenis en een reden voor verhoogde oplettendheid," aldus Hartl.

WHO-epidemioloog Keiji Fukuda zei op 26 april in een persconferentie dat de wereld beter dan ooit voorbereid zou zijn op een mogelijke grieppandemie door de voorbereidingen die getroffen zijn naar aanleiding van de vogelpest in de voorgaande jaren. In de persconferentie zei Fukuda verder dat de WHO bezig is met het ontwikkelen van een varkensgriepvaccin. De productie van een dergelijk vaccin duurt 10-12 weken. De WHO heeft geen negatief reisadvies voor Mexico of andere getroffen landen geadviseerd.

Naar aanleiding van een tweede bijeenkomst van het noodcomité op 27 april werd het alarmniveau verhoogd naar fase 4. Het comité had dit geadviseerd en dat advies werd door directeur-generaal Chan overgenomen. De beslissing was gebaseerd op epidemiologische gegevens waaruit bleek dat het virus mens-op-mens overdraagbaar is en dat het virus zich makkelijk snel kan verspreiden. Volgens Chan betekende deze verhoging dat de waarschijnlijkheid van een pandemie was toegenomen, maar dat een pandemie niet onvermijdelijk was. Het nieuwe alertheidniveau houdt in dat de landen intensievere maatregelen moeten nemen tegen verspreiding van besmetting.

Op de avond van 29 april 2009 werd de alarmfase door de Wereldgezondheidsorganisatie opgeschaald naar niveau 5.

Op 11 juni werd het alarmfaseniveau verhoogd naar niveau 6, het hoogste niveau. De uitbraak was hiermee door de organisatie tot pandemie uitgeroepen.

Op 16 juli 2009 meldde de WHO dat het aantal gevallen niet meer is te tellen.

Commissaris Androulla Vassiliou van de Europese Unie zei op maandag 27 april 2009 dat zij persoonlijk het reizen naar de varkensgriepgebieden afraadt. Ook maakte ze bekend dat de ministers van volksgezondheid van de EU-landen op donderdag 30 april 2009 bijeenkomen in een spoedoverleg. Na de bijeenkomst maakte de Nederlandse minister Ab Klink bekend dat Europa klaar is voor een eventuele grieppandemie. Ook gaf hij aan dat de EU geen vliegverbod voor Mexico instelt.

Voor de uitbraak van het virus wordt geen eenduidige term gehanteerd. In het begin van de uitbraak werd vooral de naam 'varkensgriep' gehanteerd. Redenen om een andere naam te gebruiken waren imagoschade voor varkensvlees of geloofsovertuiging. Er zijn door verschillende landen en organisatie alternatieve namen voorgesteld, waarvan 'Influenza A (H1N1)' de in Nederland en België meest gebruikte en geaccepteerde variant is.

Op 27 april maakte Yakov Litzman, de ultrareligieuze minister van gezondheid van Israël, bekend dat voortaan in Israël gesproken zal worden van de 'Influenza A (H1N1)' in plaats van varkensgriep. Dit vanwege het niet-koosjer zijn van varkens. Later, onder andere na klachten van de Mexicaanse ambassadeur in Israël, werd deze uitlating door de Israëlische regering herroepen en afgedaan als een grapje of verspreking van de betreffende minister.

De Europese Unie heeft de naam 'varkensgriep' eveneens in de ban gedaan. De naam zou varkensvlees imagoschade toebrengen, waar varkensboeren weer de dupe van zouden kunnen worden. In plaats daarvan hanteert de EU de naam "nieuwe griep" (Novel Flu).

De Wereldorganisatie voor diergezondheid (OIE) meldde op 28 april eveneens dat het de naam varkensgriep niet correct vond. Gezien de opbouw van het virus, dat naast stammen van varkensgriep ook stammen van menselijke en vogelgriep bevatte, was de naam volgens de organisatie niet juist. De OIE stelde de naam "North American influenza" ("Noord-Amerikaanse griep") voor, verwijzend naar de herkomst en op dezelfde manier benaderd als de Aziatische griep en de Spaanse griep. Overigens geldt voor de Spaanse griep dat deze niet verwees naar de herkomst, maar naar het land waar voor het eerst uitgebreid over de griepuitbraak werd bericht.

De Amerikaanse minister van landbouw Tom Vilsack pleitte er op 28 april samen met minister van Binnenlandse Veiligheid Janet Napolitano eveneens voor dat het virus niet meer als 'varkensgriep' werd aangeduid. Net als de EU, oordeelden zij dat varkensvlees door de benaming imagoschade op zou lopen. Vilsack en Napolitano stelden als alternatief de naam "H1N1 Flu" voor.

Op 29 april zei ook het Nederlandse RIVM in het vervolg niet meer over varkensgriep te spreken, maar over Influenza A (H1N1). Ook het Zuid-Koreaanse Ministerie van Voedselvoorziening, Landbouw, Bosbouw en Visserij en de Taiwanese autoriteiten riepen op tot nieuwe benamingen: in Zuid-Korea werd de pers gevraagd de naam "Mexicaans virus" te gebruiken, Taiwan stelde als alternatief "H1N1 flu" of "new flu" voor.

De Wereldgezondheidsorganisatie weigerde in de beginperiode een nieuwe naam te gebruiken om het virus en de uitbraak aan te duiden, omdat dit vanaf het begin de gangbare term zou zijn geweest. Op 30 april maakte de organisatie bekend alsnog een andere naam te kiezen: sindsdien hanteert de WHO de naam "influenza A (H1N1)". Toen Nederlandse nieuwsorganisaties van de Mexicaanse griep bleven spreken, werd begin juni druk vanuit de Mexicaanse ambassade op hoofdredacteuren uitgeoefend om alsnog de naam te wijzigen. Inmiddels spreekt het RIVM over "Nieuwe Influenza A", in lijn met veel andere Europese landen.

De medische benaming voor het virus is "Influenza A (H1N1) virus, human", hoewel die naam geldt voor meerdere griepvarianten, zoals de Spaanse griep van 1918, de Russische griep van 1977-1978 en een groot aantal uitbraken van de gewone wintergriep.






</doc>
<doc id="1618911" url="https://nl.wikipedia.org/wiki?curid=1618911" title="Kieuwspleet">
Kieuwspleet

Onder de kieuwspleet verstaat men de spleten die bij de embryo’s van alle gewervelde dieren zich in de hals vormen en die bij vissen en de larven van amfibieën tot kieuwen worden.

Reeds vroeg in de embryonale ontwikkeling, bij de mens met een week of vijf, vormen zich uitstulpingen vanuit de kieuwdarm, de latere farynx, de kieuwzakjes. Tegelijkertijd vormen zich aan de buitenkant van het embryo spleten, die in contact komen met deze zakjes. Tussen deze kieuwspleten in hoopt zich het mesenchym (voorloper van bindweefsel, bot, kraakbeen en spierweefsel) op en vormt "kieuwbogen". Het menselijke embryo heeft vijf kieuwbogen, veel dieren hebben er meer.

Bij vissen en bij de larven van amfibieën (bv kikkervisjes) ontwikkelen de kieuwbogen en kieuwspleten,
zich tot ademhalingsorgaan, de kieuwen. De spleten breken uiteindelijk geheel door, waardoor water via de farynx (keel) via de kieuwspleten, naar buiten gevoerd wordt langs de kieuwbogen. De kieuwbogen worden uitgerust met membranen of met filamenten, de oppervlaktevergroting die dit mogelijk maakt, stelt deze dieren in staat voldoende zuurstof in het bloed op te nemen uit de stroom water die constant langs de filamenten gevoerd wordt.

Bij amniota (reptielen, vogels en zoogdieren) is de voortplanting niet langer afhankelijk van water. Bij hen hebben de kieuwspleten geen functie als ademhalingsorganen. Vogels en reptielen hebben eieren die water vasthouden, en zuurstof en koolzuur doorlaten. Het embryo van een vogel ademt pas als het de luchtblaas openprikt, vlak voor het ei uitkomt. Ook een embryo van een zoogdier ademt niet met de "kieuwen"; het krijgt de zuurstof van de moeder via de navelstreng.

Bij reptielen, vogels en zoogdieren, zoals de mens, hebben de verschillende kieuwbogen andere functies gekregen in het hoofd-halsgebied, of zijn ze weer verdwenen. Elke kieuwboog heeft een eigen zenuw en bloedvaten. Het ingewikkelde verloop van met name de hersenzenuwen is ooit begonnen met een zenuw voor één kieuwboog.
Bij de mens is de bestemming als volgt:

De kieuwspleten 2 en verder verdwijnen bij de mens. Soms blijft er een klein gedeelte van over: de laterale halscyste.

De "Darwinist" Ernst Haeckel formuleerde in de 19e eeuw de recapitulatietheorie of de biogenetische wet. Naar zijn mening deed elke diersoort de evolutie tijdens de embryonale periode nog eens over. Een dier begon als eencellige, werd dan vis enzovoorts.
In hun enthousiasme meenden Haeckel en zijn volgelingen wel eens meer te zien dan er was. Biologen achten Haeckels ideeën op dit punt achterhaald. Dat neemt niet weg dat de overeenkomsten in bouwplan tussen de gewervelden duidelijk zijn, ook waar de een kieuwen heeft en de ander longen.



</doc>
<doc id="1618913" url="https://nl.wikipedia.org/wiki?curid=1618913" title="Vorkbeen">
Vorkbeen

Het vorkbeen of furcula (Latijn: "furcula" is een verkleiningsvorm van "furca", vork) is een vorkvormig bot dat voorkomt bij vogels en bij bepaalde andere (tweevoetige) dinosauriërs die behoren tot de Theropoda. Het bot zit aan de voorzijde van de romp en is evolutionair ontstaan uit de vergroeiing van de sleutelbeenderen van een reptiel. Het bot geeft stevigheid aan de romp en heeft een belangrijke functie om de krachten van de vleugels tijdens het vliegen over te brengen.


</doc>
<doc id="1618951" url="https://nl.wikipedia.org/wiki?curid=1618951" title="Kam (anatomie)">
Kam (anatomie)

Een kam midden op de kop van bepaalde hoendervogels (Galliformes) is een vlezig uitgroeisel, het duidelijkste aanwezig bij de kalkoen, de fazant en de gedomesticeerde kip. Men spreekt vaak van een hanenkam, omdat de kam bij mannelijke dieren groter is. De kam vormt een delicatesse in de gastronomie.

Vooral bij de huiskip komen door eeuwenlange selectie veel verschillende kamvormen voor.
Ook komen kammen voor bij reptielen, zoals de brughagedissen en andere dieren. Ook enige soorten dinosauriërs hadden een kam.


</doc>
<doc id="1618987" url="https://nl.wikipedia.org/wiki?curid=1618987" title="Wangzak">
Wangzak

Een wangzak is een flexibel deel van de huid aan de zijkanten van de kop dat door bepaalde zoogdieren wordt gebruikt om voedsel op te slaan. Een bekende voorbeeld van dieren met wangzakken zijn hamsters en eekhoorns. De wangzak is te vergelijken met de krop van vogels. 


</doc>
<doc id="1619008" url="https://nl.wikipedia.org/wiki?curid=1619008" title="Lel (anatomie)">
Lel (anatomie)

Bij vogels is een lel een vlezig uitgroeisel bij de kop of nek dat naar beneden hangt. Het komt vooral voor bij de hoendervogels.

Ook bij enkele andere dieren kunnen lellen voorkomen:


</doc>
<doc id="1619142" url="https://nl.wikipedia.org/wiki?curid=1619142" title="Boortribromide">
Boortribromide

Boortribromide (BBr) is een zeer toxische, kleurloze verbinding van boor en broom, die onder standaardomstandigheden vloeibaar is. De stof is kleurloos tot amberkleurig en heeft een scherpe, irriterende geur. De stof, die voor het eerst werd gesynthetiseerd in 1846 door M. Poggiale, wordt gevormd uit een reactie van boorcarbide met broom bij een temperatuur van 300 °C. In zuivere toestand is het een sterk Lewiszuur.

De stof kan bij verwarming ontploffen en ontleedt bij contact met alcohol, met vorming van giftige en bijtende dampen (waaronder waterstofbromide). Boortribromide reageert hevig met water, waarbij waterstofbromidegas ontstaat, met kans op ontploffing.



</doc>
<doc id="1619319" url="https://nl.wikipedia.org/wiki?curid=1619319" title="Ulrich Rülein von Calw">
Ulrich Rülein von Calw

Ulrich Rülein von Calw (Calw, 1465 - Leipzig, 1523) was een Duits humanist, arts en wiskundige. Naast dat was hij ook geodeet en astroloog.

In 1485 studeerde Ulrich Rülein von Calw aan de Universiteit van Leipzig. In 1490 werd hij Bachelor en Master of Arts en studeerde vervolgens geneeskunde en wiskunde. Van de Saksische keurvorst George ontving hij de opdracht, een "Neustadt am Schreckenberg", de huidige stad Annaberg te bouwen. In 1497 werd Rülein von Calw door de stad Freiberg benoemd tot "Stadtphysicus" (een arts aangesteld door de gemeente). Hier werkte hij als architect, mijnbouwkundige en astroloog. In 1505 verschijnt in Augsburg zijn boek "Eyn wohlgeordnet und nützlich büchlein, wie man bergwerk suchen und finden soll" (dat betekent: Een goed georganiseerd en nuttig boekje, Waar men mijnen zoekt en zal vinden), de eerste wetenschappelijke verhandeling over mijnbouw in Duitsland. In 1497 vocht hij als arts tegen de pest.

Hij werd in 1508 burger van Freiberg, gemeenteraadslid en van 1514 tot 1519 heersend burgemeester. Ulrich Rülein von Calw vestigde in 1515 de eerste humanistische middelbare school in Saksen.





</doc>
<doc id="1619389" url="https://nl.wikipedia.org/wiki?curid=1619389" title="Varkensgriep">
Varkensgriep

Varkensgriep is een infectieziekte die niet ongewoon is bij varkens en wordt veroorzaakt door influenza type A virussen. Hoewel het meestal H1N1 type virussen betreft kunnen ook andere subtypes aanleiding geven tot varkensgriep (H1N2, H3N1 H3N2). Als varkens besmet raken met meer dan één type influenzavirus kunnen varianten ontstaan die ook overdraagbaar zijn van varken op mens. Deze genetische recombinatie wordt "antigenic shift" genoemd en kan plaatsvinden omdat het influenza-genoom uit acht losse RNA-strengen bestaat die bij een dergelijke co-infectie dooreengeschud kunnen worden.

Varkensgriep werd in 2009 vooral bekend door een serie uitbraken onder mensen in Mexico, de Verenigde Staten en Spanje. Deze specifieke variant, subtype van het influenza A-virus H1N1, is in tegenstelling tot de meeste soorten varkensgriep overdraagbaar van mens op mens door hoesten of niezen. In het verleden waren er al gevallen bekend van varken-op-mensbesmetting. De nieuwe variant werd aanvankelijk niet bij varkens teruggevonden, vandaar de benaming "Mexicaanse griep". Evenwel is in Canada in mei 2009 wel degelijk besmetting bij varkens vastgesteld.

De meeste symptomen bij de mens van de recente variant zijn gelijk aan die van normale griep: koorts, spierpijn, keelpijn, hoest en vermoeidheid. De symptomen diarree en braken zijn echter heviger dan bij gewone griep.

In maart 2009 dook het virus op in Mexico, waarna het zich al snel verspreidde naar andere landen. De nieuwe variant is ongevoelig voor veel van de gebruikelijke medicijnen bij influenza en wordt daarom beschouwd als een voor mensen gevaarlijke vorm van griep. Deze virusvariant zou een mix van vogelpest, varkensgriep en menselijke griep zijn.

Aanvankelijk werd de virusvariant die de recente uitbraak onder mensen veroorzaakt niet in varkens aangetroffen. Evenwel is in mei 2009 besmetting bij varkens vastgesteld in Canada.. Meerdere media en overheden gebruiken de naam "Mexicaanse griep". Dit is gedaan omdat de benaming negatief zou kunnen uitpakken voor de vleesindustrie. De Europese Commissie gebruikt de naam "novel flu virus". Een aantal Braziliaanse boeren heeft het WHO inmiddels al verzocht om de naam, om economische redenen, wereldwijd aan te passen.

In Nederland is op 30 april 2009 de eerste bevestigde besmetting geconstateerd bij een 3-jarig kind dat op 27 april terugkeerde uit Mexico.


</doc>
<doc id="1619534" url="https://nl.wikipedia.org/wiki?curid=1619534" title="Louis Harold Gray">
Louis Harold Gray

Louis Harold Gray (10 november 1905 – 9 juli 1965) was een Brits-Amerikaanse natuurkundige die de effecten van straling op levende wezens onderzocht en daarom als de stichter van de radiobiologie geldt. Hij bepaalde onder meer een eenheid voor geabsorbeerde stralingsdosis die later naar hem vernoemd werd: de SI-eenheid Gray (Gy).





</doc>
<doc id="1620689" url="https://nl.wikipedia.org/wiki?curid=1620689" title="Syndroom van Omenn">
Syndroom van Omenn

Het syndroom van Omenn is een autosomaal recessieve gecombineerde ernstige immunodeficiëntie, een vorm van SCID. Het wordt veroorzaakt door mutaties in recombinatie activatie genen (RAG1 en RAG2). Deze genen zorgen voor de variabiliteit in de receptoren van de T en B-cellen, die ervoor zorgt dat zij specifieke receptoren kunnen maken om antilichamen te herkennen. Als deze genen door een mutatie niet werken, ontstaan er niet-functionerende T-cellen en worden er geen B-cellen gemaakt. Het syndroom werd voor het eerst beschreven in 1965 door Gilbert S. Omenn, vierdejaarsstudent aan de Harvard Medical School.


</doc>
<doc id="1620947" url="https://nl.wikipedia.org/wiki?curid=1620947" title="Nicolaus Mulerius">
Nicolaus Mulerius

Nicolaus Mulerius (Brugge, 25 december 1564 - Groningen 15 september 1630) was een arts, mathematicus en astronoom en een van de eerste hoogleraren aan de in 1614 opgerichte Academie te Groningen, waarvan hij de vierde Rector Magnificus was.

Mulerius behoorde tot de familie Des Muliers die oorspronkelijk uit Rijsel kwam. Zijn vader was Pierre Des Muliers. Zijn moeder, Claudine le Vettre, werd als aanhangster van de Doopsgezinden slachtoffer van de inquisitie en stierf met een aantal van haar kinderen de marteldood. Nicolaus vluchtte met zijn vader naar Leiden, waar hij zich in 1582 inschreef aan de Leidse Academie. Hier volgde hij colleges bij Lambertus Danaeus (theologie), Justus Lipsius (geschiedenis en rechten), Bonaventura Vulcanius (Grieks), Franciscus Raphelengius (oosterse talen), Rudolph Snellius (wiskunde) en Joannes Heurnius en Gerardus Bontius (medicijnen). Hij promoveerde in 1589 in de geneeskunde op vijfien stellingen met betrekking tot borstvliesontsteking. Hij trouwde in datzelfde jaar met Christina Maria Six, telg uit de later in Amsterdam zo invloedrijke familie Six. Het paar kreeg elf kinderen, van wie er zes hun vader zouden overleven. Overigens zou Mulerius zich zelf op enig moment, mogelijk onder invloed van zijn huwelijk, bekeren tot het Calvinisme.

In 1590 verhuisde Nicolaus, die zijn achternaam inmiddels verlatijnst had tot Mulerius, naar Harlingen waar hij werd benoemd tot stadsarts. Vrijwel meteen ondernam hij - vruchteloze - pogingen benoemd te worden tot hoogleraar in Leiden. Hij zou tot 1603 in Harlingen blijven, waarna de Staten van Stad en Lande hem benoemde tot "medicus provincialis", een aanzienlijke functie met een al even aanzienlijk traktement. Lang zou hij er niet blijven want in 1608 werd hij aangesteld als "opperrector" van de Latijnse School in Leeuwarden. Zijn aanstelling diende vooral om toezicht te kunnen houden op de nieuwe rector van die school, de Duitser Edo Neuhusius, aan wiens religieuze rechtzinnigheid - hij was Lutheraan - werd getwijfeld. Mulerius zelf legde zich hier ook toe het geven van onderwijs in Grieks en filosofie. Met een jaarlijkse wedde van 950 gulden, werd hij er nog ruimhartiger betaald dan in zijn dagen als provinciaal arts.

In 1614 werd Mulerius door zijn vriend Ubbo Emmius gevraagd hoogleraar in de geneeskunde en Grieks te worden aan de even daarvoor gestichte Groningse Academie. Niet veel later zou Mulerius het Grieks met Ubbo Emmius ruilen voor de wiskunde. Onder dit laatste vak resorteerden de zuivere wiskunde maar ook de "mathematica mixta", waartoe ook de astronomie, de landmeetkunde, de zeevaartkunde en de fortificatie werden gerekend. Tot het vakgebied van de geneeskunde behoorde ook de plantkunde en hoewel Mulerius achter zijn eigen huis een bescheiden verzameling exotische en geneeskrachtige kruiden aanlegde, kwam het in Groningen - anders dan in Leiden - vooralsnog niet tot de aanleg van een botanische tuin. Wel werd er in het voormalige Broerklooster, dat nu dienstdeed als vestiging van de Academie, een anatomisch theater aangelegd, waarin Mulerius welgeteld drie keer een schouwing uitvoerde. Zijn voornaamste liefde bleek uit te gaan naar de sterrenkunde, terwijl hij naast zijn hoogleraarschap ook weer aangesteld was als provinciaal arts en hij dus veel van zijn tijd kwijt was aan patiëntenzorg. In de zestien jaar dat Mulerius aan de Academie verbonden was, waren er zeventien studenten medicijnen ingeschreven bij de Groningse universiteit. Zes daarvan promoveerden, vermoedelijk voor een deel met Mulerius als promotor. In 1617 werd Mulerius de vierde Rector van de Academie. Hij was de eerste bibliothecaris van de Groningse Universiteitsbibliotheek, een boekerij die met ruim driehonderd banden ongeveer half zo klein was als de privébibliotheek van Mulerius. Vanaf 1622 was hij een van de bewindhebbers van de Groningse kamer van de West-Indische Compagnie.

Mulerius dankt zijn roem voornamelijk aan zijn bijdragen aan de astronomie. Als zijn belangrijkste bijdrage geldt een door hem geredigeerde heruitgave van Copernicus' "De revolutionibus orbium coelestium", waarbij het interessant is op te merken dat Mulerius zelf helemaal niet geloofde dat de aarde om de zon draaide. Voor het overige was Mulerius' astronomische belangstelling eerder praktisch dan theoretisch te noemen. Daarvan getuigt zijn eerste verhandeling "Cort onderwijs van het ghebruyck des astrolabiums". Een astrolabium is een hoekmeetinstrument waarmee de hoogte van hemellichamen gemeten kan worden als functie van de tijd. Van zijn praktische gezindheid getuigen ook de almanakken die hij jaarlijks uitgaf en waarvan een aantal is bewaard. Zijn eerste geleerde publicatie in het Latijn verscheen in 1611: de "Tabulae Frisicae", waarin - aan de hand van de Juliaanse kalender - tabellen zijn opgenomen met betrekking tot de stand van maan en zon over een langere periode. Over diezelfde Juliaanse kalender schreef hij "Calendarium Romanum" en een 1616 verscheen een leerboek (in twee delen) over de sterrenkunde. Als gezegd dankt hij zijn grootste bekendheid aan de uitgave van het standaardwerk van Copernicus, dat hij aanvulde met nieuwe, en soms eigen inzichten en een nieuwe titel meegaf "Astronomia instaurata" ('Herstelde astronomie'). Als kind van zijn tijd - hij was een rechtzinnig Calvinist, voor wie het woord des Heren boven alles ging - kon hij het niet met zijn eigen wereldbeeld in overeenstemming brengen dat de aarde om de zon zou draaien. Zijn wereldbeeld bleef dus geocentrisch, al week hij in die zin van het aristotelisch wereldbeeld af, dat hij aannam dat andere planeten dan de aarde wél om de zon draaiden. Bij dit alles moet worden bedacht dat het copernicaanse wereldbeeld in zijn dagen geenszins gemeengoed was. Dat de Rooms-katholieke Kerk Copernicus' werk in 1600 op de "Index" plaatste, leidde wel tot hernieuwde belangstelling voor het werk in de protestantse Republiek.


Het vlaggenschip van de Rijksuniversiteit Groningen heet sinds 2002 Nicolaas Mulerius en is in eigendom van de Groninger Studenten Zeilvereniging Mayday. Ook kent de universiteit sinds 1991 een Nicolaas Muleriusfonds "ter bevordering van de bloei van de Rijksuniversiteit Groningen als klassieke, internationaal opererende instelling van wetenschappelijk onderwijs en onderzoek met een brede, ook culturele uitstraling".


</doc>
<doc id="1621299" url="https://nl.wikipedia.org/wiki?curid=1621299" title="Syndroom van Dubin-Johnson">
Syndroom van Dubin-Johnson

Het syndroom van Dubin-Johnson is een goedaardige vorm van geelzucht.

Bij dit syndroom staan problemen met de galafvoer vanuit de lever centraal. Door mutaties in het cMOAT-gen (canalicular multispecific organic anion transporter), ook wel het MRP2 (of ABCC2) gen (Multidrug Resistance-associated Protein 2) genaamd, kan de gal moeilijk getransporteerd worden vanuit de levercel naar de galgangen (galcanaliculi) en hoopt zich op in de levercel. 
Belangrijkste symptoom hierbij is icterus door de ophoping van bilirubine uit de gal.




</doc>
<doc id="1621551" url="https://nl.wikipedia.org/wiki?curid=1621551" title="Patellatendinopathie">
Patellatendinopathie

Een patellatendinopathie (ook: springersknie of patellatendinitis) is een aandoening van de aanhechtingen van de knieschijfpees door overbelasting van deze pees. Het is een veel voorkomende en lastig te behandelen sportblessure.

Door veelvuldige belasting van het strekapparaat van de knie (de quadriceps) ontstaat in sommige gevallen irritatie en ontsteking van de knieschijfpees. De ziekte komt dus vaak voor bij sporters die vaak springen, zoals bij volleybal en basketbal het geval is. Ook kunnen de springonderdelen in de atletiek aanleiding geven tot een patellatendinopathie.

Meestal (65% van de gevallen, nummer 2 in het diagram) zit de aandoening in de aanhechting van de pees aan de onderpool van de knieschijf. Minder vaak (25%, nummer 1 in het diagram) komt de aandoening voor bij de bovenpool van de knieschijf, dus bij de aanhechting van de quadricepspees aan de knieschijf. De aandoening kan ook voorkomen bij de aanhechting van de knieschijfpees aan de tibia (10%, nummer 3 in het diagram). Dit kan verward worden met de ziekte van Osgood-Schlatter.

Bij een springersknie is er sprake van kleine beschadigingen in het peesweefsel en dat komt door overbelasting. De pijn zit daarbij net onder de knieschijf. Bij voortdurende belasting wordt deze pijn vaak steeds erger. Men kan dan bijvoorbeeld na een training of wedstrijd ook pijn krijgen bij het traplopen, zitten, fietsen of als er geknield of te erg gestrekt wordt.

In de meeste gevallen heeft de aandoening een gunstig beloop. Zodra de specifieke belastende activiteiten worden verminderd nemen de klachten af.

Mogelijke behandelingen zijn:
Het effect van een behandeling is vaak niet blijvend indien de activiteiten die de overbelasting veroorzaken niet worden beperkt.


</doc>
<doc id="1621641" url="https://nl.wikipedia.org/wiki?curid=1621641" title="Anisocytose">
Anisocytose

Anisocytose is een medische term die aangeeft dat de rode bloedcellen (ook wel erytrocyten genaamd) van een patiënt van ongelijke grootte zijn. Deze bevinding is niet specifiek en komt voor bij verschillende vormen van bloedarmoede (=anemie) en andere hematologische aandoeningen.

Een waarde die de mate van anisocytose weerspiegelt is de red cell distribution width (RDW). Deze maat geeft de grootte variatie weer van de rode bloedcellen gedeeld door het mean corpuscular volume (MCV; een maat voor het gemiddelde volume van de rode bloedcel).

Een toegenomen RDW wordt gezien bij myelodysplastische syndromen.


</doc>
<doc id="1621783" url="https://nl.wikipedia.org/wiki?curid=1621783" title="Oskar Panizza">
Oskar Panizza

Leopold Hermann Oskar Panizza (Bad Kissingen, 12 november 1853 – Bayreuth, 28 september 1921) was een Duits psychiater en avant-gardeschrijver, auteur van toneelstukken en romans, dichter, essayist, uitgever en redacteur van een literair tijdschrift. Hij is het meest bekend door zijn provocerende tragikomedie "Das Liebeskonzil" (Het Liefdesconcilie, 1894), waarvoor hij een gevangenisstraf van een jaar moest uitzitten, nadat hij in 1895 in München was veroordeeld als gevolg van 93 aanklachten wegens godslastering. Na zijn ontslag uit de gevangenis leefde hij acht jaar in ballingschap, eerst in Zürich en later in Parijs. Zijn verslechterende geestelijke gezondheidstoestand dwong hem om naar Duitsland terug te keren, waar hij zijn laatste zestien jaar doorbracht in een krankzinnigengesticht in Bayreuth. Door laster achtervolgd heeft Panizza, meer dan welke andere Duitse schrijver dan ook, geleden onder de repressieve censuur tijdens het bewind van keizer Wilhelm II.

Oskar Panizza (1853-1921) werd geboren in Bad Kissingen, in Noord-Beieren (Frankenland), als zoon van Karl Panizza (1808-1855) en Mathilde Speeth (1821-1915). Zijn vader stamde af van een Italiaanse vissersfamilie aan het Comomeer. Zijn moeder, die zelf een productief schrijfster was en onder het pseudoniem Siona schreef, was afkomstig uit de aristocratische hugenotenfamilie De Meslère. Oskars vier broers en zusters waren Maria (1846-1925), Felix (1848-1908), Karl (1852-1916) en Ida (1855-1922).

Al voor hun huwelijk waren er wrijvingen op godsdienstig gebied tussen Oskars ouders. Toen Oskar twee jaar was, stierf zijn katholieke vader aan buiktyfus. Op zijn sterfbed gaf hij zijn vrouw toestemming om hun vijf kinderen protestants op te voeden, hoewel zij, op zijn aandringen, allemaal katholiek gedoopt waren. Pas na een jarenlang gevecht en diverse verloren processen gaf koning Maximiliaan II van Beieren ten slotte Mathilde toestemming om haar kinderen een protestantse opvoeding te geven.

Mathilde Panizza was eigenares van het "Hotel Russischer Hof", dat zij in 1850 had gekocht. Het was een vermaard bedrijf dat maaltijden verzorgde voor de Russische adel en andere voorname gasten in het populaire kuuroord. Oskar Panizza was volgens hemzelf en mededelingen van zijn moeder een opstandig en moeilijk kind. In 1863 werd de toen negenjarige ingeschreven bij een piëtistische kostschool in Kornthal, Württemberg. In 1869 ging hij naar het humanistische gymnasium in Schweinfurt. Twee jaar later gaf zijn moeder haar zeventien jaar oude zoon met tegenzin toestemming om zijn studie voort te zetten in München, waar hij het eerste jaar over moest doen. Hij verliet de school voortijdig om zich in een kortdurende zangcarrière te storten.

Nadat hij in het Beierse leger zijn diensttijd had vervuld, volgde een ernstige ziekteperiode ten gevolge van cholera. Daarna keerde Panizza terug naar zijn oude gymnasium in Schweinfurt, waar hij ten slotte zijn "Abitur"-diploma behaalde op de late leeftijd van vierentwintig jaar. Vervolgens liet hij zich in 1877 inschrijven aan de Ludwig Maximilian Universiteit van München, waar hij in 1880 zijn medische studie voltooide met een proefschrift over micro-organismen in sputum. Na een verblijf van een paar maanden in Parijs, waar hij zich bezighield met zijn twee interesses - psychiatrie en dichtkunst - keerde hij terug naar München om assistent te worden bij Dr. Bernhard von Gudden, een van Duitslands bekendste psychiaters. Gedurende de twee jaar dat Panizza bij Gudden werkzaam was, was hij een collega van Emil Kraepelin, die later een befaamd psychiater zou worden.

In 1883 kwam er een keerpunt in het leven van Panizza. Hij was inmiddels dertig jaar oud en haalde zijn moeder, die haar hotel tegen een gunstige prijs verkocht had, over om hem vruchtgebruik van haarn van haar vermogen toe te staan, wat hem een jaarlijkse toelage van zesduizend mark opleverde. Met deze financiële ruggensteun liet hij in 1884 zijn artsenbaan in de steek en wijdde zich uitsluitend aan zijn literaire bezigheden. Terwijl hij in dat jaar aan een ernstige depressie leed, ontdekte Panizza de heilzame en therapeutische waarde van het schrijven. Zijn eerste drie dichtbundels waren eigenlijk nogal grove composities van grillige viervoetige verzen, duidelijk geïnspireerd door Heinrich Heine: "Düstre Lieder" (1886), "Londoner Lieder" (1887) en "Legendäres und Fabelhaftes" (1889).

Panizza’s eerste verhalenbundel, "Dämmrungsstücke", verscheen in 1890, kreeg een redelijk onthaal in de pers en bracht hem onder de aandacht van de toonaangevende Duitse literaire figuren. Tegen het eind van 1890 had de onbekende psychiater de meeste Münchener “Modernen” leren kennen, zoals de jonge naturalisten zichzelf noemden, waaronder Frank Wedekind, Otto Julius Bierbaum en Max Halbe. De belangrijkste van hen was Michael Georg Conrad, sinds 1885 uitgever van het invloedrijke tijdschrift "Die Gesellschaft". De twee Franken werden goede vrienden en van 1890 tot 1896 publiceerde Panizza meer dan veertig artikelen in "Die Gesellschaft" over allerlei onderwerpen, variërend van toneelrecensies tot theoretische beschouwingen over prostitutie.

Panizza werd een enthousiast lid van het "Gesellschaft für modernes Leben" (Genootschap voor modern leven) dat in 1890 door Conrad, samen met Detlev von Liliencron, Otto Julius Bierbaum, Julius Schaumberger, Hanns von Gumppenberger en Georg Schaumberg was opgericht. Een van Panizza’s opmerkelijke voordrachten was een lezing in 1891 met de titel "Genie und Wahnsinn" (Genie en waanzin), die sterk leunde op het werk van Cesare Lombroso. De verhandelingen en ideeën van Panizza over hallucinaties, psychose, hasjiesj en de hallucinatoire basis van religie zijn zelfs tegenwoordig nog van een bijzonder belang.

Met de publicatie in 1893 van "Die unbefleckte Empfängnis der Päpste" (De onbevlekte ontvangenis van de pausen), begaf Panizza zich op het pad van het militante antikatholicisme. Dit werk en de daaropvolgende polemiek "Der teutsche Michel und der römische Papst" (De Duitse Michel en de Romeinse Paus, 1894) werden in beslag genomen door de officier van justitie en in het Duitse Keizerrijk verboden. Een ander boek van Panizza uit 1893, De geopereerde Jood, is een ogenschijnlijk antisemitische roman geschreven vanuit een medisch standpunt.

Het werk dat zijn leven onherroepelijk zou veranderen was "Das Liebeskonzil" (Het Liefdesconcilie), met als ondertitel "Een Hemelse Tragedie in Vijf Bedrijven", dat in oktober 1894 in Zürich werd gepubliceerd. Het is gesitueerd in 1495, het eerste gedocumenteerde tijdstip van het uitbreken van een syfilisepidemie. In scènes die zich afwisselend afspelen in hemel, hel en Vaticaan, schetst "Das Liebeskonzil" de gevreesde geslachtsziekte als Gods wraak op de seksueel hyperactieve menselijke schepsels, met name in de omgeving van Paus Alexander VI (Rodrigo Borgia). Het stuk zou in 1968 als "Le Concil D'Amour" in Parijs worden opgevoerd door Le Theatre de Paris. Met ‘aanstootgevende’ kostuums van Leonor Fini won het toneelstuk talrijke prijzen, waaronder de prestigieuze "Le Prix des Critiques" voor Fini’s kostuums en ensceneringen.

Het schokkendst van alles was Panizza’s naturalistische beschrijving van de wezens die door de katholieken werden vereerd: God treedt op als een seniele oude gek, Christus is een onbenullige slappeling, terwijl een sletterige Maria sterk onder invloed staat van het gekonkel met de duivel. De opdracht van Satan is om een geschikte straf te bedenken die wel de lichamen van de zondaars verwoest, maar waarbij hun ziel toch nog verlost kan worden. Samen met Salome, een door de duivel verwekte prachtige vrouw, moeten zij het vergif verspreiden (in Panizza’s manuscript oorspronkelijk een ‘virus’) onder de nietsvermoedende mensen.

Hoewel het werk in Zwitserland was gepubliceerd, klaagde de officier van justitie in München Panizza toch aan op 93 punten van godslastering, overtredingen van §166 van het keizerlijke Strafgesetzbuch (Wetboek van Strafrecht). Het resultaat was dat Panizza op slag en sprong een literaire beroemdheid werd, in de ogen van schrijvers, van de tiener Thomas Mann tot Theodor Fontane, de 76-jarige nestor van de Duitse letteren, die op een of andere manier allemaal bijdroegen aan de furieuze discussies. In april 1895 werd Panizza veroordeeld, na een proces dat een hele dag duurde en waarvoor hij zelf een uitgebreide literaire verdediging had geschreven. Na verschillende vergeefse beroepen, diende Panizza zijn volledige straf van 12 maanden uit in de gevangenis in Amberg, waaruit hij in augustus 1896 werd ontslagen.

Nadat hij zijn gevangenisstraf had uitgezeten, vertrok Panizza naar Zürich, waar hij het tijdschrift "Zürcher Diskussionen "oprichtte, dat alle facetten van het “moderne leven” behandelde. Tussen 1897 en 1902 publiceerde hij 32 nummers van het tijdschrift, die meestal alleen maar artikelen van hemzelf bevatten, vaak onder een schuilnaam zoals Hans Kirstemaecker, Louis Andrée, Hans Detmar en Sven Heidenstamm. De nogal intrigerende artikelen variëren van “Een Psychopathologische bespreking van Christus” tot “Het varken in zijn poëtische, mythologische en cultureel-historische aspecten.”

Onder de literaire werken die hij tijdens zijn ballingschap in 1898 in Zwitserland schreef bevinden zich de politieke satire "Psichopatia Criminalis" en het historische drama "Nero". Gedurende zijn verblijf in Zwitserland begon zijn geestelijke gezondheid geleidelijk te verslechteren. Zijn taalgebruik werd ook steeds afwijkender en zijn spelling in toenemende mate fonetisch.

Tegen het eind van 1898 werd Panizza plotseling Zwitserland uitgewezen, nadat hij tot ongewenste vreemdeling was verklaard. De reden van die uitwijzing bleef onduidelijk. Hoewel er een aanklacht tegen de schrijver was ingediend door Olga, een vijftienjarige prostituee, die voor Panizza als fotomodel had gefungeerd, werd hem niets ten laste gelegd. Het is mogelijk dat het de toegenomen angst voor buitenlandse anarchisten is geweest, die tot zijn uitwijzing heeft geleid. In ieder geval pakte hij zijn bezittingen in, waaronder zijn uitgebreide boekenverzameling van tienduizend boeken en verhuisde naar Parijs.

De zes jaar die Panizza in Parijs doorbracht waren minder productief dan de voorgaande jaren. Tegen het einde van 1899 had hij 97 gedichten, in viervoetige verzen, voltooid, die misschien wel de venijnigste anti-Duitse gedichten zijn die door een dichter in de 19e eeuw zijn geschreven. Deze gedichten verschenen in de bundel "Parisjana" (1899), het laatste boek dat door Panizza werd gepubliceerd. Zelf karakteriseert hij het boek als een werk, “waarin de persoonlijke tegenstander van de schrijver, Wilhelm II, wordt opgevoerd als een publieke vijand van mensheid en cultuur”. Het resultaat van zijn lasterlijke dichtkunst, gericht tegen de keizer, was dat Panizza werd aangeklaagd wegens majesteitsschennis en dat er beslag werd gelegd op zijn hele bron van inkomsten. Toen hij niet langer de huur kon betalen, keerde hij in april 1901 terug naar München en gaf zichzelf aan bij de autoriteiten.

Nadat hij een aantal maanden was opgesloten, waarbij hij uitgebreid psychiatrisch werd onderzocht in hetzelfde instituut waar hij twintig jaar eerder als jonge dokter werkzaam was geweest, kreeg hij de diagnose algehele paranoia. Alle strafrechtelijke aanklachten werden ingetrokken op grond van krankzinnigheid, en hij werd ontslagen zodat hij weer naar Parijs kon terugkeren, waar hij nog drie jaar verbleef.

Panizza’s toenemende paranoia en auditieve hallucinaties deden hem in 1904 naar München terugkeren. Na een mislukte poging tot suïcide, die hij deed omdat hij opgenomen wilde worden in een psychiatrische kliniek, en de weigering van zijn 84-jarige moeder om hem zelfs maar te zien, lokte hij in oktober 1904 zijn eigen arrestatie uit door slechts gekleed in een onderhemd door de drukke Leopoldstraße te lopen.

In 1905 werd Panizza opgenomen in Herzogshöhe, een inrichting voor gegoede en ambulante patiënten in een buitenwijk van Bayreuth. Nadat hij geestelijk ontoerekeningsvatbaar was verklaard, werd hij onder toezicht geplaatst van een verpleger - de latere deken Friedrich Lippert - die met hem bevriend was geraakt tijdens zijn gevangenschap in Amberg. De laatste zestien jaar van zijn leven bracht hij door in dit gesticht, waar hij anderhalve maand voor zijn 68e verjaardag stierf ten gevolge van een hersenbloeding. Hij ligt begraven in een niet genummerd graf op het stadskerkhof in Bayreuth.







</doc>
<doc id="1621803" url="https://nl.wikipedia.org/wiki?curid=1621803" title="2-(2-amino-ethylamino-)ethanol">
2-(2-amino-ethylamino-)ethanol

2-(2-amino-ethylamino-)ethanol is een chemische verbinding uit de groep van de alkanolaminen, dit zijn verbindingen die zowel amine- als hydroxylgroepen bezitten. De stof is ook bekend onder de naam amino-ethylethanolamine of AEEA. Het is een kleurloze tot gele, wateraantrekkende vloeistof met de kenmerkende geur van amines. Ze is mengbaar in water, waarin ze een sterk alkalische oplossing vormt.

2-(2-amino-ethylamino-)ethanol kan onder andere bekomen worden door ethyleendiamine te ethoxyleren (reactie met etheenoxide). Een andere productiemethode is de reactie van mono-ethanolamine met ammoniak en waterstof, gebruik makend van gepaste katalysatoren die de vorming van cyclische amines onderdrukken en die van niet-cyclische amines bevorderen.

2-(2-amino-ethylamino-)ethanol is een geschikt reagens voor de synthese van andere stoffen, zoals oppervlakteactieve stoffen die onder meer in cosmetica, shampoo of detergenten worden gebruikt, brandstofadditieven, papierchemicaliën, verfadditieven en cheleermiddelen.

De stof werkt corrosief op de ogen en de ademhalingsorganen; inademing van damp of nevel kan ademnood en longoedeem veroorzaken. Contact van de stof met de huid kan deze overgevoelig maken en een eczeemachtige huidaandoening veroorzaken.

Bij dierproeven is gebleken dat de stof effecten kan hebben op de voortplanting en de ontwikkeling van het ongeboren kind.



</doc>
<doc id="1621905" url="https://nl.wikipedia.org/wiki?curid=1621905" title="Prosopis cineraria">
Prosopis cineraria

Prosopis cineraria is een klein netelige, onregelmatig vertakte boom, 5-10 m hoog. Hij is bijna het hele jaar groen en vormt een open kroon met een dikke, ruwe grijze schors met diepe kloven.

"P. cineraria" komt van nature voor in het droge en regio's van India, Pakistan, Afghanistan, Iran en het Arabisch Schiereiland. De soort is uiterst droogtetolerant, groeit in gebieden met slechts 75 mm jaarlijkse neerslag maar meestal met 150-400 mm. Hij tolereert ook een droge seizoenen van acht maanden of meer. 
Ze is enigszins tolerant voor strenge vorst en voor temperaturen tot 50°C, en groeit tot op een hoogte van 600 m boven zeeniveau. De boom is gevonden in alluviale en grof, zandige, vaak alkalische bodem, waar de pH kan oplopen tot 9-8. Tevens groeit het in groepen op zand. Ecotypes die op zeer zoute kustgebieden groeien, zijn ook gesignaleerd. Onder minder extreme omstandigheden, kunnen "P. cineraria", vaak in samenwerking met "Acacia tortilis", open droge, bossen vormen wat belangrijke gemeenschappen zijn in het woestijn-ecosysteem. 

Er is een grote fenotypische variatie tussen individuen in de kroonvorm, groei en vertakking. Zijn wortelgestel is lang en goed ontwikkeld. De groei boven de grond is traag, maar onder de grond dringen de wortels dieper en dieper voor het ondergrondse water. Zeer diepe wortels helpen haar bij het veiligstellen van vaste voet en bij het verkrijgen van vochtleveringen uit diepe bodemlagen. Er is eens vastgesteld dat een hoofdwortel tot 35 meter diepte kon doordringen.

Het hout is hard, redelijk duurzaam en biedt uitstekend brandhout (5000 kcal/kg). Een rendement van 2,9 m³/ha/jaar is gemeld. De bladeren zijn een beschikbaar en een voedzaam voedergewas, die gemakkelijk gegeten wordt door vele dieren zoals kamelen, geiten en ezels. Een middelgrote volwassen boom kan 40–60 kg droge bladeren als voedergewas per jaar opleveren. Bladeren bevatten 13,8% ruw eiwit, 20% ruwe vezel, en 18% calcium. De boom produceert bladeren tijdens de extreem droge zomer, wanneer de meeste andere bomen bladerloos zijn. De peulen zijn ook goede voedergewassen, met een droge, zoete pulp. De peulen worden ook door mensen in sommige gebieden als een groente gegeten. In Rajasthan worden groene peulen genaamd sangri gekookt en gedroogd gegeten. De bloemen zijn waardevol voor de productie van honing. De bast kan worden gebruikt in leerlooierĳen en levert een eetbare lijm. Schors en bloemen worden ook gebruikt in de kruidengeneeskunde.

"P. cineraria" stabiliseert effectief zandduinen door haar uitgebreide wortelsysteem en kan tegen periodieke begraving. Vanwege een diepe hoofdwortel concurreren de bomen niet voor vocht of voedingsstoffen met gewassen bij de boom. Tijdens het groeiseizoen werpt hij alleen een lichte schaduw en is daarom geschikt voor boslandbouwsystemen. De opbrengsten in semi-aride gebieden worden zelfs verhoogd, als gevolg van een hoger gehalte aan organische stof, stikstof, beschikbaar fosfor, oplosbaar calcium, en een lagere pH.


</doc>
<doc id="1622051" url="https://nl.wikipedia.org/wiki?curid=1622051" title="Musculus omohyoideus">
Musculus omohyoideus

De musculus omohyoideus of schoudertop-tongbeenspier is een spier aan de voorzijde van nek die zijn oorsprong heeft aan het schouderblad (os scapula) en aanhecht aan het tongbeen (os hyoideum).


</doc>
<doc id="1622054" url="https://nl.wikipedia.org/wiki?curid=1622054" title="Ronald Laing">
Ronald Laing

Ronald David Laing (Glasgow, 7 oktober 1927 – Saint-Tropez, 23 augustus 1989) was een Schotse psychiater, die uitgebreid over psychiatrische aandoeningen schreef – in het bijzonder over de psychotische ervaring. Laings visie op de oorzaken en behandeling van ernstige psychiatrische stoornissen was sterk beïnvloed door de existentiële filosofie en ging dwars in tegen de psychiatrische orthodoxie van die tijd, doordat hij de geuite gevoelens van de individuele patiënt of cliënt meer beschouwde als steekhoudende beschrijvingen van een doorgemaakte ervaring, dan gewoonweg als symptomen van een of andere onafhankelijke of onderliggende stoornis. Vaak in verband gebracht met de antipsychiatrie-beweging, verwierp hij zelf dat etiket als zodanig, net zoals bepaalde critici van de conventionele psychiatrie van die tijd dat ook deden.

Laing werd geboren in het Govanhill-district in Glasgow, als zoon van David Park MacNair Laing en Amelia Glen Laing (geboren Kirkwood). Hij kreeg onderwijs op de Hutchesons' Grammar School, ging vervolgens medicijnen studeren aan de Universiteit van Glasgow, zakte in 1950 voor de eerste keer voor zijn examens, maar slaagde voor het daaropvolgende herexamen.

Laing had last van astma en vervulde daarom zijn dienstplicht] bij het Royal Army Medical Corps, waar hij zijn belangstelling ontdekte voor het omgaan met geestelijk overspannen mensen. In 1953 verliet Laing het Britse Leger en ging hij werken in het Koninklijke Gartnavel-ziekenhuis in Glasgow. Gedurende die periode nam hij ook deel aan een op het existentialisme georiënteerde discussiegroep in Glasgow, georganiseerd door Karl Abenheimer en Joe Schorstein. In 1956 ging Laing met een studiebeurs voor een opleiding naar het Tavistock-instituut in Londen, dat alom bekend was als een centrum voor psychotherapeutisch studie en praktijk (vooral psychoanalyse). In die periode had hij nauwe contacten met John Bowlby, D. W.Winnicott en Charles Rycroft. Tot 1964 bleef hij verbonden aan het Tavistock-instituut.

In 1965 richtte Laing samen met een groep collega’s de "Philadelphia Association" op en begonnen ze met een psychiatrisch leefgemeenschapsproject in "Kingsley Hall", waar patiënten en therapeuten samenwoonden. De Noorse schrijver Axel Jensen sloot een nauwe vriendschap met hem en Laing bezocht hem vaak aan boord van zijn boot, de Shanti Devi, in Stockholm.
Geïnspireerd door het werk van de Amerikaanse psychotherapeute Elisabeth Fehr, begon Laing met het ontwikkelen van een team dat 'rebirthing workshops' aanbood, waarbij een persoon werd aangewezen die bereid was om het gevecht om het geboortekanaal te verlaten te herbeleven, dat werd uitgebeeld door de overige leden van de groep, die dan om hem/haar heen zaten.

Laing wordt beschouwd als een belangrijke figuur in de antipsychiatrie-beweging, samen met David Cooper, hoewel hij nooit het belang van het behandelen van de psychiatrische stoornis ontkende. Hij wilde de kerngedachten ter discussie stellen van een psychiatrie, die een geestesziekte primair als een biologisch verschijnsel beschouwde, zonder enige maatschappelijke, intellectuele of politieke betekenis.

Laing had kritiek op de psychiatrische diagnose, waarbij hij betoogde dat de diagnose van een psychische stoornis in tegenspraak was met de gangbare medische procedure; een diagnose werd gesteld op basis van gedrag of optreden, en onderzoek en aanvullende testen, die traditioneel voorafgingen aan de diagnose van zichtbare aandoeningen, zoals botbreuken of een longontsteking, vonden pas plaats na het stellen van de diagnose psychiatrische aandoening (als het al gebeurde). Volgens Laing was de psychiatrie dus gebaseerd op een onjuiste theorie, namelijk dat de ziekte werd gediagnosticeerd op grond van gedrag en toch biologisch behandeld werd.

Het feit dat artsen psychiatrische aandoeningen hadden geannexeerd, wilde niet zeggen dat ze geneeskunde beoefenden; vandaar dat de populaire uitspraak “het medische model van de psychiatrische stoornis” wordt gevormd door twee tegenstrijdige begrippen, omdat volgens Laing het diagnosticeren van een psychiatrische aandoening niet het traditionele model volgt. Het idee dat biologische psychiatrie een echte wetenschap of een echte zijtak van de geneeskunde is, is eveneens door andere critici ter discussie gesteld.

Laings persoonlijke leven kan worden gezien als een extreem voorbeeld van hoe elke generatie van een familie gevolgen heeft voor een volgende. Zijn ouders leidden een leven van een extreme ontkenning, waarbij ze een bizar gedrag ten toon spreidden. Zijn vader David, een elektrotechnisch ingenieur, schijnt vaak slaags te zijn geraakt met zijn eigen broer, en had toen Laing een tiener was een zenuwinzinking gehad. Zijn moeder Amelia wordt beschreven als “psychisch nog merkwaardiger.” Volgens een vriend en buurman, “wist iedereen in de straat dat ze gek was.”

Laing werd gekweld door zijn eigen persoonlijke problemen. Hij had last van een periodiek terugkerend alcoholisme en van depressies, volgens zijn zelf-diagnose in zijn interview voor de BBC-radio in 1983 door Dr. Anthony Clare , hoewel er wordt verteld dat hij in de jaren voor zijn dood van beide kwalen vrij was. Hij overleed op een leeftijd van 61 jaar aan een hartaanval, terwijl hij aan het tennissen was met zijn collega en goede vriend Robert W. Firestone.

Laing verwekte zes zonen en vier dochters bij vier vrouwen. Zijn zoon Adrian, vertelde in 2008: “het was ironisch dat mijn vader bekend is geworden als een gezinspsychiater, terwijl hij zich intussen op geen enkele manier met zijn eigen gezin bemoeide.”

Adam, zijn oudste zoon uit zijn eerste huwelijk, werd in mei 2008 dood aangetroffen in een tent op een eiland in de Middellandse Zee, ten gevolge van wat mogelijk een “suïcidale zuippartij” is geweest, nadat zijn langdurige relatie met zijn vriendin Janina op de klippen was gelopen. Hij stierf aan een hartaanval op de leeftijd van 41 jaar.
Zijn dochter Susan stierf in maart 1976, 21 jaar oud, aan leukemie.

Laing betoogde dat het vreemde en ogenschijnlijk verwarde spreken van mensen, die een psychotische periode doormaakten, uiteindelijk begrijpelijk waren als een poging om zorgen problemen te uiten, vaak in situaties waarin dat niet mogelijk of verboden was. Laing benadrukte de rol van de maatschappij, en in het bijzonder van het gezin, bij het ontstaan van “waanzin” (zijn term). Hij liet zien dat individuen vaak in situaties terecht kunnen komen, waarin zij niet in staat zijn om te voldoen aan de tegenstrijdige verwachtingen van hun naasten, wat dan tot een “verlies-verlies-situatie” leidt en een enorme psychische stress voor de betrokkenen. (In Palo Alto, formuleerden Gregory Bateson en zijn collegae Paul Watzlawick, Donald Jackson, en Jay Haley in 1956 een soortgelijke theorie over schizofrenie, dat volgens hen zou voortkomen uit dubbele-binding-situaties, waarbij iemand verschillende of tegenstrijdige boodschappen krijgt.) De waargenomen symptomen van schizofrenie waren dus een uiting van zijn noodsituatie en zouden gezien moeten worden als een catharsis en een transformerende ervaring.

De psychiater en filosoof Karl Jaspers had al eerder uitgesproken, in zijn boek "Algemene Psychopathologie", dat veel van de symptomen van een psychiatrische ziekte (en vooral bij wanen) “onbegrijpelijk” waren en daarom eigenlijk niet de moeite waard waren, behalve als teken van een of andere onderliggende aandoening. Laing zag psychopathologie niet als iets dat in biologische of psychische organen aanwezig was – waarbij de omgeving wordt teruggebracht tot iets wat op zijn hoogst slechts een bijkomende rol speelt als rechtstreekse aanleiding voor het ontstaan van de ziekte (het kwetsbaarheid-stressmodel voor de aard een oorzaken van psychopathologie) – maar eerder in de maatschappelijke voedingsbodem, de stedelijke omgeving, die dat cultiveert, wat dus juist de smeltkroes vormt waarin de individuen gesmeed worden. Deze herbezinning over de lokalisatie van het ziekteproces – en dus een verschuiving van de behandeling – stond in een sterk contrast met de psychiatrische orthodoxie (in de ruimste betekenis hebben wijzelf, zowel een psychisch subject als pathologisch zelf). Laing was revolutionair in zijn naar waarde schatten van psychotisch gedrag en taal, als een deugdelijke uiting van nood, zij het gehuld in een raadselachtig taalgebruik met een eigen symboliek, die alleen binnen hun eigen situatie betekenis heeft. Volgens Laing zou de therapeut, als hij of zij de patiënt beter zou kunnen begrijpen, kunnen beginnen om de betekenis te zien van de symboliek van de psychose van de patiënt, en daardoor achter de zorgen kunnen komen die de bron vormen van de existentiële nood.

Laing breidde het idee uit van de hypothese van de "dubbele binding", die verkondigd was door Bateson en andere antropologen, en kwam met een nieuwe visie om de uiterst complexe situatie te beschrijven die zich ontvouwt in het proces van "waanzinnig worden" – een "onlosmakelijke knoop". Laing vergeleek dat met een situatie waarin je rechterhand wel en je linkerhand niet kan bestaan. In die onhoudbare moet er iets opgeofferd worden, en vaker dan niet, geeft dat iets een psychische stabiliteit; er is een zelfdestructieve reeks in gang gezet.

Laing heeft nooit het bestaan van een psychiatrische ziekte ontkend, maar zag het in een radicaal ander licht dan zijn tijdgenoten. Voor Laing kon een psychiatrische ziekte een transformerende periode zijn, waarbij het proces van het ondergaan van psychische nood werd vergeleken met een sjamanistische reis. De reiziger kon terugkeren van de reis met (zogenaamd) belangrijke inzichten, en dan (vanuit het standpunt van Laing en zijn aanhangers) als resultaat een wijzer en stabielere persoon zijn geworden. Dat strookte met de kritiek van de zogenaamde dubieuze geldigheid van ‘waardeoordelen’ die in de Westerse maatschappij de overhand had, en gebruikelijk was onder de academici van de zestiger en zeventiger jaren (b.v. in de ideeën van Michel Foucault.)

In "Het verdeelde zelf" (1960), zette Laing de ervaring van de ‘bestaansonzekere’ persoon tegenover die van de persoon, die ‘niet zeker is van de werkelijkheid, aanwezigheid, autonomie en identiteit van zichzelf en anderen’ en die derhalve strategieën bedenkt om te voorkomen dat ‘hij zichzelf kwijtraakt.’ Laing legt uit dat wij allemaal in de wereld bestaan als wezens, die gedefinieerd worden door anderen, die een beeld van ons in hun hoofd hebben, net zoals wij een beeld van hen in ons hoofd hebben. In latere geschriften spit hij dat uit tot een dieper niveau, waarbij hij breedvoerig ontcijfert hoe ‘A weet dat B weet dat A weet dat B weet…’! Onze gevoelens en drijfveren ontlenen heel veel aan die toestand van ‘zijn in de wereld,’ in de betekenis van er zijn voor anderen, die er voor ons zijn. Zonder dat lijden wij aan ‘bestaansonzekerheid’, een toestand die door mensen, die duidelijk nog fysiek levend zijn, vaak wordt uitgedrukt in termen van ‘dood zijn.’
In Het zelf en de anderen (1961), verschuift Laings definitie van normaliteit enigszins.

In "Sanity, Madness and the Family" (1964), brengen Laing en Esterton verslag uit van verschillende gezinnen, waarbij ze analyseren hoe de gezinsleden elkaar zien en wat zij in feite aan elkaar meedelen. De verrassende manier waarop, in het belang van het gezin, leugens gehandhaafd worden, klinkt aannemelijk voor veel lezers uit ‘normale’ gezinnen, en Laings idee is dat in een aantal gevallen die leugens zo hardnekkig in stand worden gehouden, om het voor een kwetsbaar kind onmogelijk te maken om te kunnen bepalen wat echt waar is, laat staan wat van zijn eigen situatie waar is.

Hij gebruikt de term 'gezinsverband' (family nexus) om de consensus binnen het gezin te beschrijven, maar vanaf dat punt lijkt veel van wat hij schrijft ambivalent, zoals Andrew Collier heeft aangetoond in "The Philosophy and Politics of Psychotherapy" (met een bijdrage van Laing, 1977). Een lijn van Laings denken, die terug te leiden is naar Marx en Sartre, beschuldigt de maatschappij ervan dat ze de mensheid tegen haar wil ketent en het individu zijn vrijheid ontneemt. Overgelaten aan hun eigen neigingen, zijn mensen gezond, en mensen met een zogenaamde geestesziekte zijn alleen maar bezig met het proberen om hun weg terug te vinden naar hun oorspronkelijke toestand. Dat was de basis voor zijn benadering van de psychotherapie, zoals in het geval van zijn meest beroemde "patiënte" Mary Barnes. Een typerend idee van zijn werk is de volgende uitspraak uit zijn boek "De Strategie van de Ervaring", "wij richten elkaar heel effectief te gronde door geweld dat door moet gaan voor liefde.."

Een paradox die voortkomt uit Laings interpretaties is, dat het juist de behoefte is aan bestaanszekerheid die Laing in zijn eerste boek behandelde, die de drijvende kracht is die maatschappijen opbouwt. Laing karakteriseerde het gezinsverband als een geheel waardoor kinderen vaak in een "dubbele binding" terechtkomen, omdat zij niet in staat zijn om te gehoorzamen aan tegenstrijdige opdrachten van gezinsleden, maar hij geeft die gezinsleden daar niet de "schuld" van. De gezinsleden zijn zich er doorgaans niet van bewust dat zij dat soort dingen doen, en zijn binnen die situatie net zo in verwarring als de kinderen. Het voorwoord bij de tweede editie van "Sanity, Madness and the Family" (Ned. Vertaling: Gezin en Waanzin) biedt een beknopt overzicht van dat onderwerp.

Laings ideeën worden tegenwoordig over het algemeen door de psychiatrische gevestigde orde niet meer omhelsd. Er zijn belangrijke kritieken van zijn ideeën gepubliceerd door contemporaine psychiatrische autoriteiten. Een duidelijk ontbreken van resultaten van de programma’s van “zorg in leefgemeenschappen” voor patiënten van de geestelijke gezondheidszorg in Engeland, en de afwezigheid van een duidelijk bewijs dat patiënten echt geholpen kunnen worden, of dat hun leven duidelijk aan kwaliteit wint, door middel van Langiaanse therapieën, (met name zonder gebruik te maken van medicatie), heeft verhinderd dat ze aanvaard werden.

In 1965 was Laing een van de oprichters van Engelse charitatieve instelling, de "Philadelphia Association", waar hij ook voorzitter van was. Zijn werk is van invloed geweest op de tamelijk uitgebreide beweging van therapeutische gemeenschappen, die in een minder “confronterende” (vanuit een Laingiaans oogpunt) psychiatrische omgeving te werk gingen. Andere organisaties, die in de Langiaanse traditie in het leven zijn geroepen, zijn de Arbours Association en de Nieuwe School voor Psychotherapie en Counselling in Londen.





Engels:


</doc>
<doc id="1622112" url="https://nl.wikipedia.org/wiki?curid=1622112" title="Betalaïne">
Betalaïne

Betalaïnen zijn een klasse van rode (betacyaninen) of gele pigmenten (betaxanthinen) te vinden bij planten. Het zijn net als anthocyanen wateroplosbare pigmenten, gevonden in de vacuoles van plantencellen, maar in tegenstelling tot de anthocyanen zijn het indool-afgeleide componenten, gesynthetiseerd uit tyrosine. Ze zijn onder andere verantwoordelijk voor de dieprode kleur van rode bieten en worden commercieel als voedingskleurstoffen gebruikt. Ze komen nooit samen voor in planten met anthocyanen. De naam "betalaïne" is afkomstig van de wetenschappelijke naam van de biet ("Beta vulgaris"), waaruit als eerste betalaïnen geëxtraheerd werd. Betalaïnen kunnen voorkomen in eender welk deel van de plant, zoals de kroonbladen van bloemen, vruchten, bladen, stengels en wortels.


</doc>
<doc id="1622151" url="https://nl.wikipedia.org/wiki?curid=1622151" title="Lin Qiao Zhi">
Lin Qiao Zhi

Lin Qiao Zhi (23 december 1901 - 22 april 1983) was een Chinese gynaecoloog.

Lin Qiao Zhi werd geboren op het kleine eiland Gulangyu bij Xiamen. Ze werkte veertig jaar lang in Peking en heeft ongeveer 50.000 baby's ter wereld gebracht. Vanwege haar langdurige inzet voor haar vak, haar kennisoverdracht aan studenten en haar bijdrage aan een betere geboortezorg werd in 2005 een ziekenhuis opgericht dat haar naam draag in Xiamen, het 'Xiamen Maternity and Child Health Care Hospital / Lin Qiao Zhi Women's and Children's Hospital'.

Na haar overlijden is in 1988 haar as naar Gulangyu gebracht. Een derde hiervan is op het eiland begraven in een parkje dat hiervoor werd opgericht. Er staat een bronzen beeldengroep van vijf kinderen. Om het parkje zijn hardstenen opengeslagen boeken te zien waarop in het Chinees en het Engels enkele beroemde uitspraken van haar te lezen zijn. De overige as is in zee uitgestrooid.


</doc>
<doc id="1622446" url="https://nl.wikipedia.org/wiki?curid=1622446" title="Methomyl">
Methomyl

Methomyl is een organische verbinding met als brutoformule CHNOS. Ze bestaat uit zeer toxische witte kristallen. Het werd in 1966 ingevoerd als insecticide, maar omwille van de zeer hoge toxiciteit voor mensen is het gebruik ervan zeer beperkt toegestaan.

De stof ontleedt bij verhitting en bij verbranding met vorming van giftige en irriterende dampen, onder andere stikstofoxiden, zwaveloxiden, waterstofcyanide en methylisocyanaat. De stof is ook brandbaar onder bepaalde omstandigheden.



</doc>
<doc id="1622463" url="https://nl.wikipedia.org/wiki?curid=1622463" title="Methamidofos">
Methamidofos

Methamidofos is een organische verbinding met als brutoformule CHNOPS. Ze bestaat uit zeer toxische kleurlozekristallen. De stof wordt in Spanje, de Verenigde Staten, Japan, Australië en in landen in Latijns-Amerika gebruikt als insecticide. Ook heel wat rijstproducerende landen, zoals China, Thailand, Maleisië en de Filipijnen, gebruiken deze stof.

De stof ontleedt bij verhitting en bij verbranding met vorming van giftige en irriterende dampen, waaronder stikstofoxiden, zwaveloxiden en fosforoxiden. Methamidofos tast zacht staal en koperbevattende legeringen aan. De stof is ook brandbaar onder bepaalde omstandigheden.



</doc>
<doc id="1622490" url="https://nl.wikipedia.org/wiki?curid=1622490" title="Pes anserinus">
Pes anserinus

De pes anserinus is de insertie (aanhechting) van drie pezen aan de dorsomediale (achter en binnenzijde) zijde van het scheenbeen ("tibia").

De drie pezen zijn geassocieerd met de volgende spieren (van voor naar achter):

"Pes anserinus" betekent letterlijk "ganzenpoot" vanwege de vorm die de pezen maken bij het aanhechten op de "tibia".


</doc>
<doc id="1622557" url="https://nl.wikipedia.org/wiki?curid=1622557" title="Daniel Paul Schreber">
Daniel Paul Schreber

Daniel Paul Schreber (Leipzig, 25 juli 1842 - aldaar, 14 april 1911) was een Duitse jurist en schrijver. Op latere leeftijd werd hij paranoïde, waarover hij zelf een boek schreef en waarover Sigmund Freud een beroemde en omstreden studie publiceerde.

Paul Schreber was een zoon van de pedagoog en orthopeed Moritz Schreber, de naamgever van de latere Schreber-beweging (ook wel volkstuin-beweging genoemd). Vader Schreber was een gezondheidsfanaticus en voedde zijn kinderen op met behulp van orthopedische apparaten, die voor een “gezonde” houding moesten zorgen. Schreber had een broer en drie zussen.

Na zijn eindexamen aan de Thomasschool studeerde hij rechten en werd in 1893 Senaatspresident bij het gerechtshof in Dresden. Hij is de schrijver van het boek "Denkwürdigkeiten eines Nervenkranken", dat hij in 1903 publiceerde, na een langdurig verblijf in een inrichting wegens een dementia paranoides; het boek geldt als een klassieke casestudie vanuit het standpunt van psychoticus zelf.

Op basis van deze casestudie schreef Sigmund Freud in 1910/11 de verhandeling "Psychoanalytische Bemerkungen zu einem autobiographisch beschriebenen Fall von Paranoia (Dementia Paranoides)" (Psychoanalytische aantekeningen over een autobiografisch beschreven geval van paranoia), die in 1911 verscheen. Daarin ontwikkelde hij zijn visie op paranoia, doordat hij “zijn [Schrebers] geval gebruikt voor de stelling, dat er aan de mannelijke paranoia een homoseksueel conflict ten grondslag ligt.”

In de vijftiger jaren begon de psychiater/psychoanalyticus William Niederland, met het onderzoek naar de achtergrond van Schreber. Hij was de eerste die op het idee kwam om een paar boeken te lezen, die de vader van Schreber had geschreven over het opvoeden van kinderen. Hij was ervan overtuigd, dat in eerdere onderzoekingen de rol van de vader verwaarloosd was. Niederland wijdde tientallen jaren een groot deel van zijn wetenschappelijke belangstelling aan het geval Schreber. Hij publiceerde talrijke artikelen over Schreber, waarin hij zich vooral richtte op de vader-zoon-verhouding. Zijn eerste artikel over Schreber werd in 1951 gepubliceerd onder de titel “Three Notes on the Schreber Case.” Morton Schatzmann, een jonge in Engeland woonachtige Amerikaanse psychiater, baseerde zijn in 1973 verschenen boek, met de oorspronkelijke titel "Soul Murder: Persecution in the Family", op het onderzoek van Niederland over het geval Schreber; ook hij richtte zich uitsluitend op vader Schreber. Niederlands boek over Schreber verscheen pas in 1974, "The Schreber Case: Psychoanalytic Profile of a Paranoid Personality". Er ontbrandde een hevige strijd tussen Schatzman, die destijds een aanhanger was van de antipsychiatrische beweging van Ronald D. Laing, die met een bijzondere nadruk de invloed accentueerde van het gezin op het ontstaan van een psychiatrische ziekte, en de zogenaamde Freudianen, waaronder Niederland. Schatzman vond Freuds stelling over de onderdrukte homoseksuele gevoelens ten opzichte van zijn vader een lachwekkende futiliteit. Hij verweet Freud, dat hij de boeken van Schrebers vader, hoewel hij van het bestaan daarvan op de hoogte was, niet als ondergrond had gebruikt. (Informatie uit het boek van Malcolm.) Dat gevecht wordt nog steeds gevochten.

Niederland verdedigde Freud tegen dat verwijt met de opmerking dat Schatzman voorbij ging aan “de politiek van terughoudendheid,” die Freud zich, naar eigen zeggen, in zijn verhandeling had opgelegd, om de gevoelens van Schreber, van zijn familie en zijn psychiater Paul Flechsig, te ontzien.

De Nederlandse historicus Han Israëls publiceerde in 1980 zijn proefschrift "Schreber, vader en zoon", waarin hij de band tussen feit en theorie bij Freud en de freudianen (als Niederland) aan een strenge kritiek onderwierp.

In het hoofdstuk “Gezag en paranoia” uit het boek "Massa en macht" van Elias Canetti worden de “Memoires” beschreven als het uitvoerigst geanalyseerde document over de thematiek van macht.




chronologisch afdalend

Duits:


</doc>
<doc id="1622957" url="https://nl.wikipedia.org/wiki?curid=1622957" title="Johan Frederik Schweitzer">
Johan Frederik Schweitzer

Johan Frederik Schweitzer dan wel Joannes Fridericus Helvetius (Köthen, 1629 of 1630 − Den Haag, 29 augustus 1709) was een Nederlands heelkundige en alchemistisch schrijver van Duitse afkomst. Hij is bekend om zijn boek "Vitulus Aureus" (Het Gouden Kalf), gepubliceerd in 1667. Een ander boek is "Ichts aus Nichts, für alle Begierigen der Natur" uit 1655. In 2009 werd bij boekhandel De Slegte een tot dan toe onbekend werk van hem gevonden: "Urims en Thumims Edel-Gesteentes, Vyer- en Licht-Gesichte, of Ooge-bril van sijn Doorschijnent Cristalyne Gout" (2e druk uit 1693).

Hij is beroemd om het verhaal dat hij daadwerkelijk de transmutatie van lood in goud uitvoerde. Hij was naar men zegt ook de persoonlijk arts van de toenmalige Prins van Oranje. Als geboorteplaats wordt Köthen, Anhalt gegeven. Hij schijnt Baruch Spinoza gekend te hebben.

Zoals ook over Van Helmont wordt gezegd, zou hij door een 'geheimzinnige vreemdeling' bezocht zijn die een 'geheim' meebracht. Helvetius vertelt dat op 27 december 1666 een man hem bezocht in zijn huis in Den Haag. Hij stelde zich voor als 'Elias', was 42 jaar en had lang zwart haar. Ze praatten over Helvetius' publicatie over de Engelse alchemist Kenelm Digby en over de steen der wijzen, die de vreemdeling zelf zou kunnen maken. Drie weken na de eerste ontmoeting bracht de vreemdeling hem een steen, die er niet bijzonder uitzag. Helvetius merkte op dat de steen wel erg klein was, waarop Elias de steen in twee brak en de helft in het vuur gooide. De andere helft gaf hij aan Helvetius, zeggende dat slechts een kleine hoeveelheid volstond om lood om te vormen tot goud. Elias verdween en kwam nooit meer terug, en Helvetius beweert dat hij met die steen in staat is geweest om goud te maken. Hij had het aldus gemaakte goud zelfs naar een goudsmid gebracht die het voor echt verklaarde. De transmutatie was meteen een "cause célèbre", en zelfs Spinoza was ervan overtuigd dat Helvetius en zijn vrouw echt goud hadden gemaakt. Ook hij vermeldt, net als Van Helmont, dat de "Steen" de kleur van saffraan heeft. Het verslag dat hij doet van zijn transmutatie (lood naar goud) uit 1667 is een heel bekend werk geworden in het alchemistisch corpus. Een bijkomend vreemd aspect aan deze zaak is dat Paracelsus had voorspeld dat er een man met de naam "Elias" (die 'de Kunst' beoefende) als alchemistische messias zou komen om de geheimen van God te openbaren en de mensheid van zichzelf te redden.



</doc>
<doc id="1622982" url="https://nl.wikipedia.org/wiki?curid=1622982" title="Fusulinida">
Fusulinida

Fusuliniden (Fusulinida) zijn een uitgestorven orde van eencelligen binnen de groep der foraminiferen. Deze organismen hadden uitwendige skeletjes opgebouwd uit dicht opeen gepakte zeer fijne (enkele micrometers grote) calcietkristallen. De kristallen hebben allemaal ongeveer dezelfde grootte. Daarmee zijn fusuliniden onderscheidbaar van andere foraminiferen, die een hyalien skelet opbouwen.

Sommige grotere soorten hadden skeletjes opgebouwd uit meerdere lagen.

Fusuliniden verschenen tijdens het eerste deel van het Siluur (rond 400 miljoen jaar geleden) en stierven uit tijdens de Perm-Trias-massa-extinctie (rond 251 miljoen jaar geleden). Vooralsnog is het de enige bekende orde van foraminiferen die tijdens deze massa-extinctie uitstierf. Tijdens het Carboon en Perm vormden ze een belangrijk onderdeel van het mariene ecosysteem. In het late Carboon waren fusuliniden zo veelvoorkomend, dat hele formaties uit deze tijd uit fusuliniden kunnen zijn opgebouwd. Een voorbeeld is de Cottonwood Limestone in de Amerikaanse staat Kansas. Fusuliniden worden veel gebruikt als gidsfossielen, met name voor het Carboon en Perm.


</doc>
<doc id="1623132" url="https://nl.wikipedia.org/wiki?curid=1623132" title="Eeltje Halbertsma">
Eeltje Halbertsma

Eeltje Hiddes Halbertsma (Grouw, 8 oktober 1797 – Grouw, 22 maart 1858) was een Nederlandse arts en schrijver.

Eeltje (ook: Eeltsje) Halbertsma werd geboren in Grouw als zoon van bakker Hidde Joostes en Ruurdtje Tjallings Binnerts. Hij studeerde medicijnen in Leiden en Heidelberg en werd in 1818 dokter in Purmerend. Twee jaar later verhuisde hij naar zijn geboorteplaats Grouw. Hij bleef daar aan als arts tot 1853.

Naast arts was Halbertsma actief als schrijver en letterkundige. Hij verzamelde verhalen uit de Friese mythologie, die door zijn broer Justus werden gepubliceerd. In 1822 publiceerden de broers "Lapekoer van Gabe-Scroar" (De lappenmand van Gabe Snijder), een verzameling van verhalen en liedjes, die door henzelf waren gedicht of bewerkt in het Fries. Halbertsma schreef onder andere "De âlde Friezen", dat later werd bewerkt tot het Fries volkslied.

Halbertsma werd in 1827 lid van het Provinciaal Friesch Genootschap ter Beoefening van Friesche Geschied-, Oudheid- en Taalkunde, maar zegde in 1834 zijn lidmaatschap op. Hij schreef hierover aan zijn broer Joost: "Es gibt Narren aller Art" (je hebt allerlei soorten dwazen) en daar wilde hij niet bij horen. Later werd hij lid van het Selskip foar Fryske Taal en Skriftekennisse.

Het Selskip liet in 1875 door beeldhouwer Willem Molkenboer een gevelsteen met portret van Halbertsma maken (aan het Halbertsmaplein in Grouw), vier jaar later gevolgd door een van zijn broer Joost. In 1903 gaf het Selskip de opdracht voor een standbeeld ter nagedachtenis aan Halbertsma, dat werd geplaatst aan de Grouwster Parkstraat.


</doc>
<doc id="1623524" url="https://nl.wikipedia.org/wiki?curid=1623524" title="Hexachlorofeen">
Hexachlorofeen

Hexachlorofeen is een organische verbinding met als brutoformule CHClO. Het is een reukloos en wit kristallijn poeder.

De stof wordt voornamelijk gebruikt als ontsmettingsmiddel, anti-bacteriemiddel en is verwant met 2,4,5-trichloorfenoxyazijnzuur en 2,4-dichloorfenoxyazijnzuur. Handelsnamen van deze stof zijn "Acigena, Almederm, AT7, AT17, Bilevon, Exofene, Fostril, Gamophen, G-11, Germa-Medica, Hexosan, Septisol" en "Surofene". De stof is in zeer kleine hoeveelheden terug te vinden in zeep en tandpasta.

De stof ontleedt bij verhitting of bij verbranding met vorming van giftige en irriterende dampen, onder andere waterstofchloride. Hexachlorofeen is zeer toxisch en vooral voor waterorganismen.



</doc>
<doc id="1623539" url="https://nl.wikipedia.org/wiki?curid=1623539" title="Glycidol">
Glycidol

Glycidol of 2,3-epoxy-1-propanol is een organische verbinding met als brutoformule CHO. Het is een kleurloze, licht-viskeuze vloeistof. De stof wordt gebruikt als stabilisator in natuurlijke oliën en vinylpolymeren. In de organische synthese wordt 2,3-epoxy-1-propanol aangewend in de productie van glycerine, glycidylethers, esters en amines.

De stof ontleedt bij contact met sterke zuren en basen, water, zouten (aluminiumchloride, ijzerchloride) of metalen (koper en zink), waardoor brand- en ontploffingsgevaar veroorzaakt wordt. Glycidol tast kunststoffen en rubber aan.


</doc>
<doc id="1624001" url="https://nl.wikipedia.org/wiki?curid=1624001" title="Divertikel van Zenker">
Divertikel van Zenker

Een divertikel van Zenker is een uitstulping aan het begin van de slokdarm naar buiten in de borstholte. De uitstulping lijkt op een zakje. 

Er kunnen op verschillende plekken in de slokdarm divertikels ontstaan. Het divertikel van Zenker bevindt zich aan de rugzijde (dorsale zijde) van de slokdarm tussen de bovenste kringspier van de slokdarm en de musculus constrictor pharyngis, ook wel driehoek van Killian genoemd. Dat gedeelte van de slokdarm bevindt zich in de hals. Het divertikel is vernoemd naar Friedrich Albert von Zenker, een Duits patholoog.

Een divertikel van Zenker is een zeldzame aandoening, met een incidentie van 2 per 100.000 per jaar. Het komt vrijwel altijd voor bij mensen die ouder zijn dan zestig jaar. Het komt iets vaker voor bij mannen dan bij vrouwen. De uitstulping is op zich onschuldig. Een divertikel van Zenker kan klachten geven omdat voedsel zich op een gegeven moment wel naar de uitstulping verplaatst, maar niet of slechts heel moeilijk naar de slokdarm. Dit leidt tot opgeven van oude voedselresten, soms zelfs van een dag oud, langzaam eten, frequent boeren en rommelend geluid als men eet. Deze problemen kunnen leiden tot gewichtsverlies. Ook kan een divertikel van Zenker een slechte adem veroorzaken. Als het divertikel erg groot wordt, is er bovendien een kleine kans op een perforatie (doorbraak) van de slokdarm. Verder kan een divertikel bloeden of zweren bij gebruik van aspirine of NSAID's. Een andere zeer zeldzame complicatie is het ontstaan van kanker in het divertikel. 

Er zijn drie verschillende behandelmogelijkheden voor het divertikel van Zenker. De uitstulping kan uitwendig (via een snede in de hals) worden verwijderd. Dit is een techniek die weinig meer wordt toegepast omdat het een invasieve ingreep is, met een de mogelijkheid van complicaties, zoals het doorsnijden van de zenuw die zorgt voor de beweging van de stembanden waardoor er een stembandverlamming ontstaat. Tegenwoordig wordt voornamelijk gekozen voor een behandeling via de mond door de kno-arts of MDL-arts.

Deze endoscopische (van binnenuit) behandeling kan via een rigide endoscoop onder algehele narcose plaatsvinden, of met een flexibele slang onder sedatie. Bij gebruik van een flexibele endoscoop zal de operateur de wand van het divertikel in tweeën snijden met laser. Bij de rigide buis zal met een soort nietmachine (stapler) de wanden van het divertikel aan elkaar worden geniet en vervolgens in tweeën worden gesneden. In resultaten zijn beide technieken vergelijkbaar, al is het aantal patiënten dat meerdere malen moet worden geopereerd hoger bij de flexibele techniek. Het gebruik van nietjes met de stapler zou het risico op een infectie verminderen.



</doc>
<doc id="1624019" url="https://nl.wikipedia.org/wiki?curid=1624019" title="Friedrich Albert von Zenker">
Friedrich Albert von Zenker

Friedrich Albert von Zenker (Dresden, 1825 - 1898) was een Duits patholoog en arts, bekend om zijn ontdekking van Trichinellose. Hoewel geboren in Dresden, genoot Von Zenker zijn opleiding in Leipzig en Heidelberg. Terwijl hij werkzaam was in het stedelijk ziekenhuis van Dresden, werd hij tevens hoogleraar in de pathologische en algemene anatomie aan de medische academie van dezelfde stad. Uit deze periode stamt ook zijn ontdekking van de gevaren van trichine (1860), wat hij wereldkundig maakte met zijn publicatie "Ueber die Trichinenkrankheit des Menschen". In 1862 werd hij hoogleraar in de pathologische anatomie en farmacologie te Erlangen. 

Drie jaar later nam hij, samen met Hugo Wilhelm von Ziemssen de redactie van het Deutsches Archiv für klinische Medizin op zich. In 1895 ging Von Zenker met pensioen. Onder meer het Zenker divertikel, de Zenker degeneratie en Zenker paralyse zijn naar hem vernoemd. 



</doc>
<doc id="1624047" url="https://nl.wikipedia.org/wiki?curid=1624047" title="Chlordaan">
Chlordaan

Chlordaan is een gebrugde organische verbinding met als brutoformule CHCl. Het is een lichtgele tot amberkleurige viskeuze vloeistof, die hydrofoob en dus zeer slecht oplosbaar in water is. De stof werd van 1948 tot 1988 gebruikt als pesticide in de Verenigde Staten. Handelsnamen van deze stof zijn onder andere Belt, Chlor Kil, Chlortox, Corodan, Gold Crest, Intox, Kypchlor, Niran, Octachlor, Sydane, Synklor, Termi-Ded, Topiclor en Toxichlor.

De stof ontleedt bij verbranding en bij contact met basen, met vorming van giftige dampen, onder andere chloor, fosgeen en waterstofchloride. Chlordaan tast ijzer, zink, kunststoffen en rubber aan.


</doc>
<doc id="1624470" url="https://nl.wikipedia.org/wiki?curid=1624470" title="Ma Yuehan">
Ma Yuehan

Ma Yuehan (Chinees: 马约翰, Gulangyu, 1882 - Peking, 1966) was een van de eerste beroemde sportcoaches in China.

Ma studeerde medicijnen aan de Saint John's University, Shanghai en ging daarna naar de Verenigde Staten om zijn studie te vervolgen.

In 1914 gaf hij les aan de Tsinghua Universiteit en was daar de coach van het winnende voetbalelftal tijdens de kampioenschappen van Noord-China. In 1936 was hij de coach van de Chinese delegatie bij de 11de Olympische Spelen in Berlijn.Hij heeft 52 jaar voor de universiteit gewerkt.

Na de oprichting van de Volksrepubliek China werd hij gekozen tot voorzitter van de Atletische Federatie van China. Hij was verantwoordelijk voor de oprichting van sportscholen.


</doc>
<doc id="1624515" url="https://nl.wikipedia.org/wiki?curid=1624515" title="Dick Hamming">
Dick Hamming

Dick Hamming (Eelde, 4 augustus 1925 - Groningen, 29 augustus 2005) was een Nederlands kinderarts en sportman.

Hamming was lid van de roeivereniging Aegir en erelid van het bittergenootschap Omlandia. Nadat hij een been verbrijzelde bij een motorongeval, ging Hamming in 1943 voor zijn herstel roeien bij Aegir. Tot zijn dood speelden deze vereniging en het roeien een centrale rol in zijn leven. Hamming was wedstrijdroeier en roeide in zijn skiff 22 keer de 100 kilometer van de Ringvaartregatta.

In 1945 werd Hamming lid van het Groninger studentencorps GSC Vindicat atque Polit , waarvan hij levenslang lid is gebleven. Hij werd, omdat er in de oorlogsjaren geen ontgroeningen mogelijk waren geweest, ingedeeld bij het jaar 1943.

Hamming was een roekeloos man. Hij brak al in de jaren vijftig zijn nek bij het blootvoets waterskiën, maar pakte later deze gevaarlijke sport weer op. Verder brak hij bij diverse ongevallen en sportwedstrijden zijn rug, benen, wervels en andere botten. Hij nam deel aan een weddenschap in de televisieshow "Wedden, dat..?", waarin hij achter een 8+ (een achtpersoons wedstrijdroeiboot met stuurman) ging waterskiën.

Ter gelegenheid van zijn pensionering als kinderarts in Groningen kreeg Hamming van Aegir zijn eigen skiff, de 'Never (re)tired'. Hij kon niet werkelijk met pensioen vanwege pensioenbreuken, een jong (tweede) gezin en vermogensverlies na een echtscheiding, waarop hij ging werken als kinderarts in ziekenhuizen in Rotterdam, Roermond en Tiel. Hij is blijven sporten en werken tot hij op zijn tachtigste kanker kreeg.

Hamming werd, met tal van grafgiften zoals dassen van studenten- en sportverenigingen en een aantal flessen en kruiken jenever, begraven op de Groningse Zuiderbegraafplaats.


</doc>
<doc id="1624579" url="https://nl.wikipedia.org/wiki?curid=1624579" title="Grippernaald">
Grippernaald

Een grippernaald is een injectienaald, speciaal ontworpen voor het aanprikken van een poortkatheter.

De grippernaald heeft een afwijkende, licht gebogen vorm met de opening aan de zijkant en niet aan de punt. Daardoor is het een niet-borende/stansende naald.

Voor een poortkatheter kan geen normale injectienaald gebruikt worden, want dan raakt het membraan van de poortkatheter lek.

Net als bij normale injectienaalden bestaan er van grippernaalden verschillende maten. De meestvoorkomende maten zijn hieronder vermeld.

Afwijkende maten zijn leverbaar op speciaal verzoek van een arts.


</doc>
<doc id="1624609" url="https://nl.wikipedia.org/wiki?curid=1624609" title="Heparineslot">
Heparineslot

Een heparineslot is een term die gebruikt wordt in de geneeskunde. Hiermee wordt bedoeld de laatste injectie in een poortkatheter, voordat de naald verwijderd wordt. Deze injectie bevat een mengsel van natriumchloride (zoutoplossing) met heparine.

Een normale dosering is een injectie van 10 cc (ml) met een sterkte van 100 eenheden/cc. De laatste 2 cc wordt langzaam geïnjecteerd terwijl een ander de naald eruit trekt. Het resultaat is dat het gehele katheter systeem van de poortkatheter gevuld is met dit mengsel, zodat deze niet verstopt kan raken door bloedstolsels. Heparine heeft namelijk een antistollend effect op bloed.


</doc>
<doc id="1624653" url="https://nl.wikipedia.org/wiki?curid=1624653" title="Ipecac">
Ipecac

Ipecacsiroop (vaker afgekort tot Ipecac) is een natuurlijke siroop gemaakt van gedroogde rizoom (wortelstok) en wortels van de ipecacuanha plant. Het is een bekend middel voor het natuurlijk opwekken van braken.

De uitwerking van Ipecac komt hoofdzakelijk door de grote hoeveelheid alkaloïden, emetine (methylcephalin) en phosphatidylethanolamine (cephalin). Los van elkaar hebben ze niet veel werking op de menselijke maag, maar samen zorgen ze voor grote irritatie van het maagslijmvlies. Tevens beïnvloeden ze de "Chemoreceptor trigger zone" (CTZ) in de hersenen, dat verantwoordelijk is voor het afgeven van braaksignalen in geval van vergiftiging. Dit alles zorgt voor een snelle en overmatige vorm van braken die vooral bij acute vergiftiging veel effect heeft.

Ipecac werd van de 18de eeuw tot begin 20ste eeuw veelal gebruikt in hoestdrankjes als een expectorans, dat ervoor kan zorgen dat slijm gemakkelijk opgehoest kan worden. Ipecac en Opium werden vroeger gebruikt voor het maken van "Dover's powder" (vroeger een veelal in Amerika en Engeland gebruikt hoestsiroop). Ipecac siroop wordt momenteel wel nog gebruikt als middel voor het opwekken van braken.

Kinderartsen adviseerden vroeger om Ipecac in huis te hebben als een eerste-hulp medicijn bij vergiftiging bij kinderen. Tegenwoordig wordt door de Nederlandse geneeskunde ten strengste afgeraden om Ipecac in huis te hebben. Ook veel internationale geneeskundige organisaties en overheden (zoals in de Verenigde Staten) raden dit af. De geneeskundige Toxicologie (giftigheidsleer) heeft meerdere rapporten liggen die ten sterkste afraden om Ipecac als eerste-hulp medicijn te gebruiken bij acute vergiftiging, omdat nooit is aangetoond dat het gebruik van Ipecac siroop daadwerkelijk ervoor zorgt dat de behoefte naar overgeven wordt opgewekt bij acute vergiftiging. Daarnaast wordt onbedoeld een overdosis gegeven als Ipecac niet door medisch personeel wordt gegeven.

Een onderzoek van het Amerikaanse "HRSA" (Human Resources and Service Administration), dat in 2005 werd afgerond concludeerde dat het gebruik van Ipecac niet garandeert dat alle aanwezige giftige stoffen daadwerkelijk uit de maag verwijderd worden. Het onderzoek wees uit dat de patiënten die daadwerkelijk Ipecac dienden in te nemen beter af waren met andere efficiëntere en veiligere manieren. Naast dit alles concludeerde de HRSA ook dat de bijeffecten van Ipecac zoals vermoeidheid onterecht kunnen worden aangezien als bijeffecten van de vergiftiging, wat kan resulteren in een verkeerde diagnose. Het gebruik van Ipecac zou volgens de HRSA zelfs erin kunnen resulteren dat het lichaam een vertraagde, en zelfs een slechtere reactie geeft op andere behandel methodes als actieve kool en eventuele oraal ingenomen tegengif

Ipecac is een middel dat ook door veel mensen (steeds vaker) misbruikt wordt. Zo wordt het steeds vaker door mensen met Boulimia nervosa (Ook wel bekend als boulimie) gebruikt voor het behalen van soms absurde gewichtsverlies als gevolg van zogenaamd dwangmatig braken. Door het dwangmatig braken kan het lichaam (vaak onherstelbaar) beschadigd raken.

Gebruikers van Ipecac in combinatie met Boulimia nervosa hebben daardoor ook vaak last van irritatie en scheuren in de keel, slokdarm en de maag. Tevens kan het overmatig braken zorgen voor gebitsproblemen als gevolg van vrijgekomen maagzuren. Herhaaldelijk misbruik van Ipecac kan resulteren in schade aan het hart, wat uiteindelijk kan resulteren in de dood van de gebruiker.

Ook op populaire sites als YouTube, Twitter en Facebook worden steeds vaker jongeren uitgedaagd (soms voor geld) om het middel Ipecac in te nemen. Het is niet bekend of het misbruiken bij jeugdigen invloed heeft op de groei en de latere vorming van het lichaam. Misbruik in Nederland is nog tot een minimum beperkt, omdat Ipecac in Nederland niet los in de handel verkrijgbaar is.


</doc>
<doc id="1624665" url="https://nl.wikipedia.org/wiki?curid=1624665" title="Intraveneuze canule">
Intraveneuze canule

Een intraveneuze (iv) canule is een naald die ten behoeve van infusie in een perifere ader ('intraveneus') wordt ingebracht waarna een kunststof canule wordt achtergelaten.

Zo'n naald bestaat uit een canule (flexibel buisje) met daarin een holle naald, een bloedkamer en een luerlock aansluitpunt. Zodra de punt van de naald de ader doorboort, zal via de holle naald bloed stromen, de bloedkamer in. Vervolgens moet de naaldpunt in situ blijven en de canule in zijn geheel van de naald afgeschoven worden in het vat. De stalen naald wordt vervolgens verwijderd waarna de canule afgesloten kan worden met een (male) afsluitdopje of aangesloten kan worden op een infuuslijn. Zolang de naald in situ is, is de canule niet bruikbaar voor toedieningen.

De iv-canules bestaan in diverse afmetingen. Die staan voor doorsnede en lengte van de canule. De witte canule heeft bijoorbeeld 17Gx1,75 mm. Dat is 1,5 x 45 mm. Deze naald wordt alleen gebruikt op speciale afdelingen waar enorme capaciteit nodig is. Er kan nl. 128 ml per minuut doorheen: dat is 184 liter per etmaal.

Op een normale volwassenafdeling zal de blauwe 22 G voldoende zijn, waarbij zo min mogelijk schade wordt aangebracht aan de vene en die zo min mogelijk irritatie geeft. Echter, omdat deze snel verstopt raakt met eigen of transfusiebloed, wordt vaak gekozen voor de Roze 20 G. De groene 18 G is veelal protocol bij zeer stroperige vloeistoffen. Dit is niet per se nodig maar vergemakkelijkt de toediening. Nog kleinere naalden zijn voor kleine kinderen/baby's en de nog grotere alleen voor multi-traumapatiënten.

Het vaatbed bepaalt de mogelijke dikte van de canule, en niet de toediening! Desnoods worden dikkere vloeistoffen gemengd met een dunnere isotone vloeistof in een y-systeem.

Wanneer het perifere vaatbed niet (meer) toegankelijk is voor deze canules zijn er andere opties zoals de PIC, de PICC en de CVK in vena subclavia of jugularis.



</doc>
<doc id="1625359" url="https://nl.wikipedia.org/wiki?curid=1625359" title="Groen in de islam">
Groen in de islam

Groen is de traditionele kleur van de islam.

Volgens de overlevering was groen de lievelingskleur van Mohammed.

In de vlaggen van Arabische landen verwijst groen naar de islam. Voor bedoeïenen die in de woestijn rondtrokken betekent de kleur groen de nadering van een oase.


</doc>
<doc id="1625494" url="https://nl.wikipedia.org/wiki?curid=1625494" title="Machtslust">
Machtslust

Machtslust is een emotie die optreedt als iemand er van houdt, of zelfs "opgewonden" wordt van het hebben en uitoefenen van "macht" op een ander. Er wordt dan genoten van de macht die bezeten wordt en middelen als druk uitoefenen, chantage en dreigementen worden niet geschuwd.

Meestal beleeft een aanrander of verkrachter ook een bepaalde vorm van lust over zijn veroverde macht. Uiteraard is de agressor de enige met lustgevoelens, en is het voor het slachtoffer meestal een traumatische ervaring.


</doc>
<doc id="1625575" url="https://nl.wikipedia.org/wiki?curid=1625575" title="Rashomon-effect">
Rashomon-effect

Het Rashomon-effect is het effect van de subjectiviteit van de waarneming bij herinneringen. Het effect houdt in dat wanneer men verschillende getuigen van dezelfde gebeurtenis laat navertellen wat ze hebben gezien, ze vaak behoorlijk verschillende – maar tevens even aannemelijke – verhalen vertellen.

Het effect is vernoemd naar de film "Rashomon" (1950) van de Japanse regisseur Akira Kurosawa, waarin vier getuigen van dezelfde misdaad elk hun eigen versie van het verhaal vertellen. Iedere versie spreekt de andere versies op een aantal punten tegen.




</doc>
<doc id="1626016" url="https://nl.wikipedia.org/wiki?curid=1626016" title="John Perceval">
John Perceval

John Thomas Perceval (14 februari 1803 – 28 februari 1876) was een Britse legerofficier, die gedurende drie jaar opgesloten zat in krankzinnigengestichten en de rest van zijn leven besteedde aan het campagne voeren voor hervorming van de krankzinnigenwet en een betere behandeling van de gestichtsbewoners. Hij was een van de oprichters van de Alleged Lunatics' Friend Society en fungeerde ongeveer twintig jaar als eresecretaris van dat genootschap. Percevals twee boeken over zijn ervaringen in de krankzinnigengestichten werden in 1962 opnieuw uitgegeven door Gregory Bateson en onlangs is hij erkend als een pioneer van de beweging die tegenwoordig nog steeds pleit voor hervorming van de geestelijke gezondheidszorg.

Perceval werd in 1803 geboren in de heersende klasse van het Verenigd Koninkrijk. Zijn vader Spencer Perceval, zoon van de 2e Graaf van Egmont, was jurist en politicus die in 1809 premier werd. Perceval was de tiende van dertien kinderen (van wie er twaalf hun kindertijd overleefden). Toen Perceval negen jaar was werd zijn vader doodgeschoten in de hal van het Lagerhuis. De moordenaar, John Bellingham was een koopman, die wrok koesterde jegens de regering en van wie wijd en zijd bekend was dat hij geestelijk gestoord was (maar tijdens zijn proces beweerde hij onschuldig te zijn, in plaats van gestoord en werd dus geëxecuteerd). Verslagen in de pers beschrijven dat kort na het schietincident een van de zonen van Perceval in het parlementsgebouw was geweest en zijn vaders lichaam had gezien, en een psychoanalyticus heeft geopperd dat dit kind Perceval was en het getuige zijn van de gebeurtenis mogelijk de oorzaak is geweest van zijn latere psychose Perceval zelf beschouwde het verlies van zijn vader – samen met een kwikvergiftiging en het te veel bestuderen van de religie – als een bijkomende factor voor zijn inzinking.

Perceval bezocht de Harrow School en bracht een jaar door bij een privé-leraar, voordat hij een aanstelling in het leger kreeg, eerst bij een cavalerieregiment en vervolgens als kapitein in het Eerste Koninklijke Infanterieregiment. Een groot gedeelte van zijn militaire loopbaan was hij gedetacheerd in Portugal en Ierland; hij maakte geen enkel gevecht mee. Perceval was een ernstig en religieus iemand, voelde zich steeds minder op zijn plaats in het leger en in 1830 nam hij ontslag en liet zich inschrijven aan het Magdelen Hall College in Oxford. Hoewel hij het universitaire leven prettiger vond dan het leger, keerde Perceval in de herfst van 1803 niet terug voor een tweede semester. In plaats daarvan begaf hij zich op een spirituele reis naar Schotland, waar hij een radicale sekte, de Irvingisten in Row bezocht, waar men in tongen sprak en waarvan werd verteld dat zij wonderen verrichtten. Perceval ging geloven dat hij geleid werd door de heilige geest. Hij verliet Schotland om vrienden in Ierland te bezoeken, waar hij wat betreft de religie uit de droom geholpen werd, seks met een prostitué had en voor een geslachtsziekte behandeld werd met kwik. In deze periode – het was toen december 1830 en hij was 27 jaar – werd zijn gedrag zo bizar, dat zijn vrienden hem opsloten, zijn oudste broer Spencer overkwam om hem mee terug te nemen naar Engeland en hem naar een krankzinnigengesticht bracht.

Na de moord op Percevals vader, had het parlement het gezin een geldbedrag van meer dan £50,000 toegekend. Dat stelde zijn moeder, die zijn voogdes was toen hij krankzinnig werd, in staat om hem op te laten sluiten in twee van Engelands duurste privé-inrichtingen. Hij bracht meer dan een jaar door in het Brislington House, in de buurt van Bristol, en vervolgens twee jaar in het Ticehurst House in Sussex. In het krankzinnigengesticht in Brislington onderging Perceval, ondanks de hoge kosten, een regiem van ontbering, bruutheid en vernedering. Acht maanden lang, de tijd waarin hij volledig beheerst werd door zijn stemmen, geesten en bovennatuurlijke wezens, werd hij in bedwang gehouden of in een dwangbuis of vastgebonden aan zijn bed. De behandeling bestond uit koude baden en een operatie om de slagader aan zijn slaap te onderbinden. Toen hij weer bij zinnen begon te komen werd hem meer vrijheid toegestaan en uiteindelijk kon hij zijn moeder overreden om hem uit Brislington House weg te halen. Hij werd overgebracht naar het krankzinnigengesticht in Ticehurst, waar hij beter werd behandeld. Perceval bracht zijn tijd in Ticehurst door met het proberen om zijn vrijlating te bewerkstelligen, waar hij uiteindelijk begin 1834 in slaagde Een van de eerste dingen die hij na zijn ontslag deed was: trouwen met Anna Selina Lesley Gardner. Het echtpaar kreeg vier dochters:


Perceval en zijn vrouw vertrokken na het huwelijk naar Parijs, waar de twee oudste dochters werden geboren. In Parijs begon Perceval met het schrijven van een boek over zijn ervaringen. Het werd in 1838 gepubliceerd onder de titel ""A narrative of the treatment experienced by a Gentleman during a state of mental derangement designed to explain the causes and nature of insanity, and to expose the injudicious conduct pursued towards many unfortunate sufferers under that calamity."" Het boek begint met:

Het gaat verder met een kort verslag van Percevals jeugd, besteedt vervolgens aandacht aan zijn behandeling in het krankzinnigengesticht van Edward Long Fox in Brislington, en eindigt met de afscheidswoorden van Fox: “Vaarwel Mr….., ik zou willen dat ik u hoop op herstel zou kunnen geven.”

Hoewel het "Verslag" anoniem werd gepubliceerd, bestonden er aanwijzingen over de identiteit van de schrijver, die werd onthuld door de Edinburgh Review. Perceval besloot daarom een nieuw boek te schrijven, dit keer onder zijn eigen naam, waarin hij beschrijft hoe hij gevochten had om zijn vrijheid te verkrijgen, toen hij opgesloten zat in het gesticht in Ticehurst, samen met de briefwisseling met zijn familie en anderen, waarvan zijn uitgever, Effingham Wilson, hem had weten te overtuigen om dat uit zijn eerste boek weg te laten. Het tweede boek werd gepubliceerd in 1840.

Perceval besteedde de rest van zijn leven aan het campagne voeren voor de hervorming van de krankzinnigenwet en een betere behandeling van de bewoners van krankzinnigengestichten, waarbij hij zichzelf ooit aanduidde als “"de procureurgeneraal van Hare Majesteits gekken."” Hij verzamelde een kleine groep ex-bewoners, hun familieleden en medestanders waarmee hij in 1845 de Alleged Lunatic's Friend Society oprichtte. Het jaar daarop werd hij hun eresecretaris en bleef in die positie tot ongeveer twintig jaar later het Genootschap ophield te bestaan. De doeleinden van het Genootschap, zoals uiteengezet in het eerste jaarverslag, waren het beschermen van mensen tegen een onterechte opsluiting of wrede en oneigenlijke behandeling en het bewerkstelligen van het hervormen van de wet. Het Genootschap voerde campagne via het parlement, rechtbanken, plaatselijke gezagsdragers, openbare bijeenkomsten en voordrachten. Het boog zich over de zaak van meer dan 70 patiënten en bracht wantoestanden aan het licht in een aantal krankzinnigengestichten, waaronder het Bethlem Hospital en gestichten in Northampton en Gloucester.

Perceval verbond “openbare debatten” met zijn “eigen menslievendheid jegens individuele patiënt.” Onder de patiënten die hij bijstond, bevond zich de Duitse academicus Edward Peithman, die 14 jaar opgesloten had gezeten in Bethlem nadat hij Prins Albert had lastig gevallen. Perceval kreeg hem voorlopig vrij en bracht hem naar huis in Herne Bay. Nadat Peithman opnieuw was opgepakt na een nieuwe poging om Prins Albert te benaderen, slaagde Perceval er nogmaals in om hem vrij te krijgen en vergezelde hem naar Duitsland (een voorwaarde voor zijn ontslag.) Perceval raakte ook bevriend met een andere bewoner van Bethlem, de chirurug Arthur Legent Pearce, en gaf een dichtbundel van hem uit. Naast boeken en pamfletten over gestichten, publiceerde Perceval ook een pamflet waarin hij de Armenwet bekritiseerde en werd hij gekozen als lid van Kensington Board of Guardians, een positie die hem toegang gaf tot krankzinnigengestichten. Hij gaf ook lezingen; op 1 mei 1854 richtte hij in de Kings Arms taveerne in de Kensington High Street het woord tot 24 keurige heren en een politieman in burger over de noodzaak tot hervorming van de krankzinnigenwet.

In 1859, na vele jaren verzoekschriften bij het parlement te hebben ingediend, bereikte de Alleged Lunatic's Friend Society uiteindelijk een van zijn belangrijkste doelen, een hoorzitting in het parlement. Perceval gaf op 11 juli 1859 voor een speciaal comité een uiteenzetting over de zorg en behandeling van krankzinnigen. Zijn zwager en neef, Spencer Horatio Walpole, was voorzitter (een van Percevals dochters zou later trouwen met een van de zonen van Walpole). Perceval pleitte voor: een betere bescherming tegen onterechte opsluiting en medische experimenten; waarborgen tegen invasieve behandeling zonder instemming; het afschaffen van privé-gestichten; meer rechten voor de patiënten; meer inspraak van de patiënten in hun eigen behandeling; een beter soort bewakers in de gestichten; vrijheid van briefwisseling voor patiënten; en een grotere inzet van de geestelijkheid in gestichten. Tot teleurstelling van het Genootschap, ging het speciale comité niet over tot een nieuwe wetgeving en in de jaren daarop leek het Genootschap zijn drijfveer te hebben verloren. In een brief aan The Times in 1862 over wantoestanden in krankzinnigengestichten, schrijft Perceval dat het Genootschap steun miste en daardoor in verwarring verkeerde.. Er is daarna niets meer vernomen van het Genootschap. De zaak betreffende de krankzinnigenwet werd overgenomen door de Lunacy Law Reform Association van Louisa Lowe, die dezelfde doelen nastreefde als de Alleged Lunatic's Friend Society. Een brief aan William Gladstone in 1868 over Ierland lijkt het laatste teken te zijn van Perceval.. Hij stierf in 1876 in het Munster House-gesticht, op de leeftijd van 73 jaar en werd begraven op het kerkhof van Kensal Green.

Perceval werd herontdekt toen de antropoloog Gregory Bateson in 1962 een bewerkte versie uitgaf van de twee delen van de "Narrative", onder de titel "Perceval's narrative: a patiënt's account of his psychosis" 1830-32. Dit werd gevolgd door een artikel van de psychiaters Richard Hunter en Ida Macalpine, dat zich concentreerde op het activisme van Perceval en hem beschreef als iemand die “"in de psychiatrie in een cruciale periode een belangrijke rol speelde, door zijn onbevreesde en oprechte onthulling van zowel zijn eigen, als wat hij zag als de tekortkomingen van zijn tijd” en wiens werk “profetisch was in zijn vooruitziende blik van de huidige ontwikkelingen in het beleid op het terrein van de geestelijke gezondheidszorg."" Het heeft dan wel tientallen jaren geduurd – misschien meer dan een eeuw – maar veel van de veranderingen waarvoor Perceval 150 jaar geleden het speciale comité als getuige opriep, zijn uiteindelijk wettelijk geregeld. Percevals Narrative dient nog steeds bestudeerd te worden door mensen die belangstelling hebben voor wat het onthult over de psychose en genezing daarvan; zijn activisme is inspirerend geweest voor de beweging van ex-patiënten.




</doc>
<doc id="1626109" url="https://nl.wikipedia.org/wiki?curid=1626109" title="Plasmodium malariae">
Plasmodium malariae

Plasmodium malariae is een eencellige en een van de vijf soorten "Plasmodium" die malaria bij de mens veroorzaken. "P. malariae" is verantwoordelijk voor de goedaardige malariavariant "Malaria quartana".
"P. malariae" veroorzaakt ongeveer 10% van de malariagevallen.


</doc>
